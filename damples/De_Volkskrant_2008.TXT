1 of 161 DOCUMENTS



                                 de Volkskrant

                               December 27, 2008

Hoezo crisis? Als je maar gezond ben t!

BYLINE: Bernadette van Leeuwen, Groningen; Henk Corsel, Amstelveen; A. Bot,
Groningen; Jan Boer, Wolphaartsdijk; N. Fuchs, Hillegom; Marlies Jansen, Leiden;
Frans Guit, Amsterdam; J. Sueters, Schalkhaar; Piet de Betué, Alkmaar; Stineke
Ruigrok, Vlaardingen; Ed Vervoorn, Den Haag; José Rutten, Echt; Bert van Kooten,
Woerden; Leen Neleman, den Bommel; Paula Groenendijk, Leiden; L. van Zaltbommel,
Voorburg; Dick Bosveld, Rheden

SECTION: HET BETOOG; Blz. 05

LENGTH: 2278 woorden


Gezondheid

Als ik moet kiezen tussen vertrouwen of angst voor de toekomst, dan is er voor
mij maar één antwoord mogelijk: vertrouwen. Ik heb bijna zes jaar op een
donornier moeten wachten en ben daarna nog vijftien maanden bezig geweest te
herstellen van ernstige complicaties. Dan word je in materieel opzicht
behoorlijk laconiek. Daar staat tegenover dat het heel belangrijk voor mij is om
nu weer echt te kunnen leven: dat betekent lekker eten, uitgaan, met vakantie
gaan en zo meer. Daar hangt wel een prijskaartje aan.

Ik heb al acht jaar een WAO-uitkering en sinds 2006 merk ik dat, zoals Loesje
dat zo mooi kan zeggen, 'ik een stukje maand overhoud'. Maar gelukkig heb ik een
moeder (84) die ons kinderen ieder jaar een belastingvrij bedrag schenkt.
Zodoende kan ik de toekomst met vertrouwen tegemoet zien.

Hoezo crisis? Als je maar gezond bent!

Moeder

De moeder aller crises is de mensheid, dus het komt wel goed.

Kinderbijslag

Tuurlijk gaat het mis! Niet door de kredietcrisis, maar door de verkeerde keuzen
die steeds worden gemaakt. Zo raken we door de opwarming van de aarde in no time
onze witte Noordpool kwijt, maar gaan de miljarden naar de noodlijdende banken
en - godbetert - de auto-industrie.

Oorzaak van veel problemen is dat de mens nogal oververtegenwoordigd is. We zijn
gewoon met een paar miljard te veel. Alle inspanningen van de Verenigde Naties
zouden gericht moeten zijn op het terugbrengen van de wereldbevolking.
Overbevolkte landen als Nederland zouden het voortouw moeten nemen.

Zoals geen kinderbijslag meer vanaf het derde kind (maar wel gastvrijheid voor
mensen op de vlucht). De problemen bij een krimpende bevolking zullen
tijdelijker en hanteerbaarder zijn dan bij een doorgaande groei, is mijn
overtuiging. Helaas zal, vooral vanwege het onvoorwaardelijke geloof in de
heilige economische groei, dit soort maatregelen niet genomen worden. Dus is het
wachten op het moment dat de wal het schip gaat keren.

In de jaren negentig was ik nog optimistisch genoeg om twee keer een kleine
bijdrage te leveren aan het op de wereld zetten van twee mensenkinderen. Als ik
nu weer voor die keus zou worden gesteld, zou ik er absoluut voor passen.

Voorjaar

Het wordt weer voorjaar, ik zie wel.

Voedselbanken

Ja, ik vrees en wantrouw de kredietcrisis. De oplossing moet weer komen van
bezuinigingen bij jan met de pet, let maar op. Het aantal miljonairs in
Nederland is volgens de Volkskrant 120 duizend, dat aantal zal niet dalen, maar
stijgen.

De bankdirecteuren die arrogant blijven ontkennen dat zij beslist niet schuldig
zijn aan de crisis, hoeven geen cent in te leveren. De banken worden geholpen
met enorme kapitaalinjecties. Nederland krijgt er duizenden werklozen bij.

De voedselbanken schieten als paddestoelen uit de grond. Geloof me: daar zal
geen miljonair of bankdirecteur gebruik van hoeven te maken. Nog even en zij
krijgen weer een bonus. De rijken worden rijker, de armen armer. Er is door
minister Bos immers alweer een bankdirecteur aangesteld die 715 duizend euro per
jaar gaat verdienen. Het begin van de oplossing. Hoera.

Wijsneus

'En wat ga jij nou doen', wilde Annabel weten, nadat ik haar en broertje Otto in
bed had gestopt.

'Het is bijna acht uur, dus ik ga naar het Journaal kijken, om te weten wat er
in de wereld is gebeurd', antwoordde ik.

'En gaat dat dan ook over de kredietcrisis', vroeg Annabel.

'Ik denk het wel.'

'Wat is dat eigenlijk, de kredietcrisis?'

Tja, hoe leg je dat zo gauw uit aan een 7-jarige wijsneus? Ik vertelde dat er
mensen waren die graag mooie dingen wilden kopen, maar daar eigenlijk geen geld
voor hadden en daarom geld hadden geleend bij de bank. Maar toen de bank dat
geld terug wilde hebben, hadden ze het nog steeds niet. En zo kwam ook de bank
in problemen. En omdat ik vind dat je kinderen niet met nare gedachten moet
laten gaan slapen, voegde ik eraan toe dat hun eigen moeder heel verstandig was
en alleen maar dingen kocht waarvoor ze geld had en dat zij dus niet zo snel in
een kredietcrisis zouden belanden. Waarop Annabel begrijpend reageerde: 'Ja,
maar wij zijn ook niet hebberig.'

Op dat moment zag ik de toekomst met heel veel vertrouwen tegemoet.

Kopzorg

'Jij kunt zo flegmatiek zijn', zei een vriendin toen ik net uit het ziekenhuis
was ontslagen met op mijn buik een ritssluiting van krammetjes - van borst tot
onder mijn navel. Het was het slot van een ziekteperiode van drie maanden, een
zware chemokuur en operaties. Maar de kanker was uit mijn lijf verdwenen.

Flegmatiek, een lelijk woord dat ik zelf nooit zou gebruiken, dat
'onaandoenlijk' zou betekenen. Door flegmatisch te zijn, kun je jezelf in ieder
geval een hoop kopzorgen besparen.

Dit jaar raakte ik op de school waar ik werkte, voor de helft van mijn
aanstellingstijd boventallig. Ik kreeg dat te horen op een ongelukkig en veel te
laat tijdstip, vlak voor de zomervakantie. Ik maakte mij daar niet druk om, want
ik had een vaste aanstelling. Dat voorkwam, wat mijn rechtspositie betrof, een
hoop ellende.

Ik was toen schoolhulpverlener, maar met een onderwijsbevoegdheid, dus werd ik
tijdelijk voor de klas gezet op een type onderwijs - mbo-niveau-2 - waar ik
nauwelijks mee bekend was. Het werk viel alleszins mee en eigenlijk vond ik het
best leuk. Tegelijkertijd liep ik tegen een vacature aan en werd na een goed
gesprek direct aangenomen. Dat was wat ik al tijden wilde: zorgcoördinator
worden.

Komt tijd, komt raad, dat is mijn devies, ook voor 2009.

Zakkenvullers

In nagenoeg ieder mensenleven komt vroeg of laat een crisis voor. Voor wat
betreft de toekomst: men moet zich niet laten leiden door angst, maar wel de
werkelijkheid onder ogen durven zien.

Bij het bezoeken van plekken waar veel mensen bij elkaar komen, ziet men nogal
eens grote borden met het opschrift: pas op voor zakkenrollers. Ik zou willen
zeggen: pas ook op voor zakkenvullers. Eén van de oorzaken van deze crisis!

Soberheid

Ja dat is even schrikken, nu aan de ratrace plotseling een eind is gekomen. Het
resultaat zal voor sommigen betekenen dat zij hun gokgeld verliezen of voor hun
over- consumptie worden gestraft.

Ik vrees de toekomst helemaal niet. Natuurlijk zal ook ik niet aan versobering
ontkomen, maar ik heb het gevoel dat ik daarmee tot een beetje meer
fatsoenlijkheid zal worden gedwongen.

Van mijn vader heb ik geleerd dat ik eerst met werken moest verdienen wat ik
wilde kopen, op een hoge uitzondering na. En ziedaar: een klein beetje spaargeld
op een spaarrekening van een gewone solide Hollandse bank, een hypotheek ter
waarde van de aankoopsom van twintig jaren geleden (en niet meer), AOW en een
bescheiden pensioen.

Nee, ik vrees de crisis niet. Deze crisis is zoals altijd een tijdelijk
verschijnsel. Het positief resultaat zal zijn dat de meeste mensen zich zullen
realiseren dat een overdaad aan materialisme zichzelf vroeg of laat de das om
doet.

Pondje

Met vertrouwen zie ik de toekomst tegemoet, als mensen niet te hoge eisen
stellen. Voor velen kan het best nog een onsje minder. Heb je een pondje te
veel, deel dan met die ander, die te weinig heeft. Zo blijft de weegschaal in
evenwicht.

Tiramisu

Ik zit in de tram, laat op de zaterdagavond na een theatervoorstelling. Een
compartiment vol met bejaarden, en het bruist. Ze willen niet eens dat je voor
ze opstaat.

Een dame van tachtig heeft het haar in een staart bovenop haar hoofd gebonden.
Je ziet het jonge meisje in haar weer tot leven komen. De mooiste bloemen zijn
de bloemen die bloeien uit een struik van wildernis. Ik ben iemand die juist
door de alom verkondigde crisis weer hoop krijgt.

Het wordt even wat minder, zoals Wouter Bos treffend zei, maar we komen er wel
weer bovenop. Precies. En we krijgen eindelijk weer kans onszelf te richten op
wat werkelijk van belang is.

Geen bomen meer die vanzelf tot in de hemel reiken. Even niet zomaar ieder jaar
naar Thailand. Gelukkig maar. We moeten er weer wat voor doen. Ons
doorzettingsvermogen aanspreken, ons improvisatietalent hervinden.

Met Obama een nieuwe fase in. Ja, we kunnen het! En zeg nou zelf, wat is er
leuker dan van kliekjes een heerlijke maaltijd in elkaar flansen? Veel mooier
dan voorgefabriceerde crème brûlée of tiramisu van de Albert Heijn! Ja toch!
Niet dan?

Roofridders

Crisis, een bevende aarde en roofridders zijn begrippen van alle tijden. Vroeg
of laat krijgen we er allemaal mee te maken, in meer of mindere mate. Ik geloof
dat ik mezelf kan beschouwen als een expert. Ik ben wat ouder, heb heel wat
meegemaakt en ik ken de betekenis van woorden als angst, ziekte, dood en
ellende. Ik heb gekrijst van woede en verdriet, ben van mijn geloof gevallen en
ik heb hopeloze tijden beleefd. Ik heb moeten leren om me over te geven, maar
niet zonder slag of stoot. Nu waai ik mee met de wind en accepteer de getijden.
Niet altijd makkelijk, maar voor mijn examen ben ik inmiddels geslaagd. Bang
voor de toekomst ben ik niet meer. Het helpt geen zier. Ik tel nu mijn
zegeningen.

Mijn familie, de grote en kleine geneugten en mijn geloof in de natuur maken me
nog steeds blij. Geluk zit bij ons in kleine doosjes. Ik hoef ze niet meer open
te maken om te weten wat er in zit. Ik zie wel.

Trom

Mag het een ietsje minder zijn? Ja hoor, graag! Met mensen, die minder hoog van
de toren blazen, minder luidruchtig de trom roeren, minder hard hun eigen gelijk
rondbazuinen en minder vaak hun eigen ik voorop stellen, zal de wereld er in
2009 een stuk aardiger uit gaan zien.

Appelboom

Ik ben bijna zeventig en dit jaar lid geworden van de Nederlandse Vereniging
voor Vrijwillige Euthanasie. Als je 's zomers in de tuin, onder de appelboom
naar de uitbundig groeiende tomatenplanten zit te kijken, met een sigaartje en
een glaasje rode wijn, dan weet je opeens wat zin- en of uitzichtloos is!
Bijvoorbeeld in een elektrisch karretje, verpakt in een luier en een fles
zuurstof achterop, door het dorp crossen.

Ik kreeg een set formulieren in viervoud opgestuurd, waarin ik kenbaar kon maken
wanneer voor mij de maat vol is. Ik heb een ingevuld exemplaar aan mijn vrouw
gegeven en een tweede exemplaar aan mijn dochter opgestuurd met een volmacht als
mijn vrouw niet meer zou kunnen beslissen. Het derde exemplaar heb ik een paar
weken geleden mijn dokter ter hand gesteld. Die zou het bij mijn dossier voegen.

Onder de appelboom bedacht ik dat het een goed idee is op een gegeven moment,
wanneer ik het zat zou zijn, een leuk avondje te organiseren met familie,
vrienden en kennissen en ze ongemerkt allemaal gedag te zeggen. Na afloop gewoon
naar bed gaan, pil innemen en 's morgens niet meer wakker worden.

Ondanks de crisis, zie ik de komende jaren vol vertrouwen tegemoet.

Saamhorigheid

Als zuinige Stier heb ik mijn financiële situatie geheel op orde. Ik heb er dus
alle vertrouwen in dat ik de kredietcrisis overleef. Ook mijn kinderen heb ik
geleerd nooit iets te kopen waar ze geen geld voor hebben. Een hypotheek is de
enige geoorloofde lening.

Ik denk dat de crisis zorgt voor een bewustwording. Men zal gaan beseffen dat je
niet zomaar alles kunt kopen en dat dat ook eigenlijk niet zo belangrijk is.
Gezond zijn wordt weer het belangrijkste in het leven, niet het hebben van veel
geld.

Jongeren gaan wellicht weer kiezen voor gewone beroepen als verpleegkundige en
timmerman. De topbanen bij banken, in de reclamewereld en in de ICT-sector zijn
niet meer de ideale banen. In crisistijd lig je er daar het eerste uit.

Mensen gaan weer echt sparen als ze luxe artikelen willen kopen en het is gedaan
met ongelimiteerd lenen. Het milieu heeft er baat bij, want kleine zuinige
hybride auto's worden 'hot'. De files nemen af, want er wordt bewuster
getransporteerd.

Ze zeggen weleens dat een oorlog de saamhorigheid van een volk bevordert. Ik
denk dat een kredietcrisis een beetje hetzelfde effect heeft. Ik heb er alle
vertrouwen in dat we door de crisis een minder zeurderig volk worden dat
tevredener is met wat het heeft.

Zeilboot

Angst of vertrouwen, dat is nu een onderwerp waar je uren mee verder kan. Ik kan
me levendig voorstellen dat een vluchteling in Afrika met een stuk of wat koters
aan de rok daar een ander idee over heeft dat een Tweede Kamerlid in Nederland.
Misschien is er op een andere manier beter uitdrukking aan te geven, wat
bijvoorbeeld gedacht van: angstig vertrouwen. Een goede oude stelling is nog
steeds: 'als je geschoren wordt, moet je stil zitten'. Je hebt vertrouwen in de
barbier, want anders zat je niet in zijn stoel, maar je zit daar wel met
geknepen billen voor het geval het mes uitschiet.

Meer op het persoonlijke vlak: als ik naar de capriolen van mijn 10-jarige
kleindochter in haar zeilboot kijk, dan breekt het angstzweet uit tot ik haar op
de kiel van die omgeslagen boot zie staan om die weer recht te trekken, want ik
weet dat ze het leuk vindt om om te slaan.

Mijn vader leerde mij de ander te vertrouwen tot die ander heeft bewezen
onbetrouwbaar te zijn. Politiek en economie zijn terreinen waar de gewone mens
geen enkele invloed op heeft. Bij mijn 83ste verjaardag moet ik me maar
vasthouden aan de uitspraak van mijn vader. Anders durf ik straks geen borreltje
meer te drinken.

Hebzucht

Crisis, hoezo? Ik lijd niet aan spilzucht, een dure jongen ben ik nooit geweest.
De graaiers hebben deze crisis in gang gezet. Laat ze lekker vertrekken, of
liever, verrekken.

De huidige crisis is die van de hebzucht. Er komt een herverdeling van rijkdom,
waarin geen weg terug is. Het nieuwe denken is op medemens en milieu gericht.
Gelukkig is het maar geld dat nu de beursvloer uitvliegt. Leeg papier, waarmee
mensen hun dromen inhoud proberen te geven. Totdat de orkaan is uitgeraasd en
het ook hen duidelijk wordt dat het geld voorgoed is verdwenen.

Ik heb alle vertrouwen in de crisis, die ongetwijfeld nog veel erger wordt, maar
de mens tot nadenken zal stemmen, of hij wil of niet.

LOAD-DATE: December 27, 2008

LANGUAGE: DUTCH; NEDERLANDS

GRAPHIC: 27Uopen_ph01, Illustratie Mike Ottink

PUBLICATION-TYPE: Krant


                       Copyright 2008 PCM Uitgevers B.V.
                              All Rights Reserved

                               2 of 161 DOCUMENTS