   1 of 146 DOCUMENTS



                                NRC Handelsblad

                           28 december 2013 zaterdag

Jaartaal 2013

SECTION: Weekend

LENGTH: 2112 woorden

SAMENVATTING

Woorden 2013

Wat waren de woorden die het aanzien van het jaar 2013 bepaalden? Taalhistoricus
Ewoud Sanders maakte een selectie.

VOLLEDIGE TEKST:

 Akkoordinflatie

In oktober bedacht door Mieke van der Weij in de Tros Nieuwsshow, een van de
radioprogramma's die zij presenteert. Aanleiding: de zoveelste onderhandelingen
over bijstelling van politieke akkoorden. D66 wilde morrelen aan het sociaal
akkoord, vakbond CNV wilde er juist aan vasthouden, maar dat leek lastig te
verenigen met het zojuist bijgestelde begrotingsakkoord. Van der Weij riep
luisteraars op een woord te verzinnen voor de toenemende nietszeggendheid van
Haagse akkoorden, maar verzon zelf spontaan het beste: akkoordinflatie.

Antistrijkstokbeleid

'Van iedere euro die ik aan goede doelen geef, blijft vijftig cent aan de
strijkstok hangen, dus ik geef niks meer.' Dit argument, hoe onnauwkeurig en
kortzichtig ook, hoor je steeds vaker. Reactie van goede doelen: het
antistrijkstokbeleid, oftewel rondbazuinen dat iedere cent terechtkomt bij het
doel waarvoor hij is ingezameld. Dan is het natuurlijk extra pijnlijk, zoals bij
het wielerevenement Alpe d'HuZes (zes keer een Franse berg op fietsen om geld in
te zamelen voor kankeronderzoek), als naderhand blijkt dat er wel degelijk veel
geld verdwijnt in de zakken van sommige organisatoren. Zware imagoschade voor
dit wielerevenement, maar ook koren op de molen van de cynici ('Zie je wel!').
Overigens bestaat de uitdrukking 'er blijft veel aan de strijkstok hangen' al
ruim 200 jaar, een van de vele aanwijzingen dat zelfverrijking ook in Nederland
een lange traditie heeft.

Budgetbejaardenhuis

Er komen steeds meer 65-plussers. Vorig jaar waren het er 2,7 miljoen, in 2041
zullen het er - volgens het CBS - 4,7 miljoen zijn, een kwart van de bevolking.
De meeste mensen zullen het fijn vinden om langer te leven, maar voor de
beroepsbevolking is de ouderenzorg straks niet meer op te brengen. Daarom wordt
er nu alvast - regeren is vooruitzien - op bezuinigd. In augustus stelde een
aannemer voor om de Koepelgevangenis in Breda om te bouwen tot
budgetbejaardenhuis. Tegen de helft van de gangbare prijs konden bejaarden daar
een gedeelde kamer krijgen. Het camerasysteem in de gevangenis - alleen
65-plussers weten nog welke oorlogsmisdadigers daar hebben gezeten - kon worden
gebruikt om toezicht te houden, aldus de aannemer, ,,maar ook voor contact met
de familie". Het bleek een grap.

Dreigingsfilter

Met name op Twitter is het heel gewoon geworden om te dreigen iemand in elkaar
te slaan, te vermoorden of ergens een bom te laten ontploffen. Omdat het voor de
politie onmogelijk is om al die bedreigingen te lezen, worden ze eerst door
zogenoemde dreigingsfilters gehaald. Waarna een dreigingssorteerder kiest welke
dreigtweets nader moeten worden geanalyseerd. Een van de programma's die
hiervoor worden gebruikt heet iColumbo, naar de slimme Amerikaanse
tv-rechercheur uit de vorige eeuw, die altijd nog één extra vraag had ('Just one
more thing').

e-ID

De saaiste neologismen zijn vaak het succesvolst, zeker als ze te maken hebben
met overheidsmaatregelen. Als het aan de overheid ligt gaan we straks allemaal
gebruikmaken van e-ID (ook wel als eID gespeld), een online identificatiesysteem
waarmee je niet alleen je btw-aangifte kunt doen, maar ook producten bij
webshops kunt bestellen. e-ID wordt gezien als de opvolger van DigiD.

Klokkenluidershuis

Misstanden binnen een organisatie onthullen door vertrouwelijke informatie in de
openbaarheid te brengen: maatschappelijk wordt het gewaardeerd, maar
klokkenluiders maken zich er zelden populair mee. Enkele Kamerleden van de PvdA,
D66, GroenLinks, ChristenUnie en de Partij voor de Dieren willen klokkenluiders
meer bescherming bieden door een 'Huis voor Klokkenluiders' op te richten. Hun
wetsvoorstel leidde tot koppen als 'Kamer steunt 'klokkenluidershuis"',
'Klokkenluidershuis stuit op grondwettelijke bezwaren' en 'Klokkenluiders-huis
dichterbij'.

Koningslied

Nee, koningslied is geen spiksplinternieuw woord. En zelfs relletjes rond
koningsliederen zijn niet nieuw. Zo ontstond er al in 1887 ophef over de
kwaliteit van de koningsliederen voor Willem III (men vond dat ze
'Pennewips-poëzie' bevatten). Maar we hebben hier zo lang geen koning gehad dat
we het woord koningslied waren vergeten.

De discussie over de kwaliteit van de tekst, aan elkaar geplakt door maar liefst
negen auteurs (waaronder beroemdheden als Kraantje Pappie), maakte duidelijk hoe
hoog emoties in Nederland kunnen oplopen: hoofdcomponist John Ewbank werd via
Twitter bijna gelyncht. Zeg nu: daar sta je dan en de meeste mensen horen
muziek, want dit is de bekende beginregel van dit lied. Nog vele jaren zal die
formulering geassocieerd worden met het koningslied, dat volgens een peiling van
Maurice de Hond werd gewaardeerd met een 3,8.

Kopschopper

We hadden al branieschoppers, herrieschoppers en relschoppers, maar in 2013
zorgden de kopschoppers voor grote ophef. Iedereen kent de beelden nog: bij een
mishandeling in Eindhoven werd een man enkele keren levensgevaarlijk tegen zijn
hoofd geschopt. De verontwaardiging was enorm, de gevolgen voor de daders ook:
zij werden bedreigd, achtervolgd door journalisten en uiteindelijk bestraft.
Maar omdat hun gezichten volgens rechters niet zonder balkjes op tv hadden mogen
worden vertoond, volgde strafvermindering - wat andermaal tot ophef leidde.

Kweekburger

Op 5 augustus werd in Londen de eerste hamburger van kweekvlees gepresenteerd
aan de pers. De kweekburger of kweekvleesburger is door de Nederlandse
hoogleraar Mark Post gekweekt uit spierstamcellen van runderen. Post kreeg
daarbij ruim 250.000 euro subsidie van Sergey Brin, een van de oprichters van
Google. De massaproductie van kweekvlees kan volgens Post helpen bij het
oplossen van voedseltekorten. Ook de uitstoot van broeikasgassen kan door
kweekvlees worden verlaagd. Jongeren van nu zullen later aan hun kinderen
vertellen: 'Ja hoor, ik weet nog hoe écht vlees smaakt. Geloof het of niet: dat
werd van dode dieren gemaakt.'

Pedolokker

Juridisch is uitlokking van strafbare feiten een heikel punt, maar dat neemt
niet weg dat dit middel steeds vaker wordt ingezet. In 2010 deed een
politieagent zich in een zogenoemde homochatbox voor als een jongen van dertien,
in de hoop een pedofiel te pakken die aanstuurde op seksueel contact - wat
inderdaad lukte. Een paar recente koppen over deze kwestie: 'Opstelten:
pedolokker nuttig middel', 'Hof: inzet pedolokker nutteloos' en 'Inzet van
pedolokker door politie leidt niet tot vervolging'.

De fictieve jongen in deze kwestie wordt ook wel de lokpuber genoemd.

Politierat

'Wereldprimeur', kopte de Volkskrant in september, 'politieratten gaan helpen
verdachten op te sporen'. Een mens heeft zo'n 650 reukgenen, een hond 1.093 en
een rat 1.493. De rat kan dus extreem goed ruiken, wat handig kan zijn als je op
zoek bent naar bijvoorbeeld bloedsporen, lijken, drugs, geld, explosieven of
verdachten. In Cambodja worden ratten al op grote schaal ingezet om landmijnen
te vinden. De eerste vijf politie- of snuffelratten gaan in 2014 aan de slag.
Hun namen zijn bekend: Derrick, Jansen, en-Janssen, Magnum en Poirot.

Printpistool

Dit gaan we de komende jaren nog vaak zien in thrillers en crimi's: terroristen
of andere bad guys die hun moordwapens laten maken op een plaatselijke
3D-printer. Als ze slim zijn doen ze dat in onderdelen, anders lopen ze te veel
in de kijker. De media zijn dol op dit soort berichten, wat de afgelopen maanden
koppen opleverde als 'Eerste 3D-print pistool dichtbij', 'Eerste metalen wapen
uit printer' en 'Eerste schoten met 3D-pistool'.

Prozacmoord

Ook hier gaan we meer over lezen de komende jaren: moorden die zijn gepleegd
onder invloed van antidepressiva. Het hoeft geen Prozac te zijn, maar dat is het
meest bekende antidepressivum. De Radboud Universiteit stelde dit najaar vast
dat er een relatie bestond tussen een moord in Friesland en het gebruik van
paroxetine (Seroxat). In Australië vermoordde een depressieve man na 49 jaar
huwelijk zijn vrouw kort nadat hij met sertraline (Zoloft) was begonnen. De
rechter zag een verband en veroordeelde hem tot twee jaar; na aftrek van
voorarrest kwam hij na negen weken vrij.

Snowden-effect

Niet alle klokkenluiders zijn geliefd, maar sommige worden als helden vereerd.
Edward Snowden is wellicht de grootste klokkenluider van de laatste decennia,
nóg groter dan Julian Assange van WikiLeaks. Dankzij Snowden, een voormalig
medewerker van de CIA, weten we dat privacy inmiddels echt dood is. Als de
telefoon van Angela Merkel kan worden afgeluisterd, en wellicht zelfs de oude
Nokia die Mark Rutte tot voor kort gebruikte, dan zijn gewone burgers natuurlijk
helemaal vogelvrij.

Allerlei bedrijven, ook Amerikaanse, besloten hun servers beter te gaan
beveiligen tegen de NSA. Dit wordt wel het Snowden-effect genoemd. Andere
toepassing van dit woord: 'Een Duits bedrijf dat afluistervrije smartphones
aanbiedt hoopt op het "Snowden-effect", waarbij bedrijven uit angst voor
surveillance door inlichtingendiensten voor extra beveiligde toestellen kiezen.'

Snowden wordt bewonderd om zijn moed, maar ook de Tweede Kamer kent leden die
zowel kranig als oplettend zijn: de SP en de ChristenUnie vroegen onlangs aan
het kabinet waarom er zoveel grote antennes op het dak van de Amerikaanse
ambassade in Den Haag staan.

Socialbesitas

Tieners en twintigers sturen gemiddeld 68 zogenoemde WhatsApp-berichten per dag
en ontvangen er 154. Sommige jongeren krijgen  zelfs 600 berichten per dag. Deze
cijfers zijn ontleend aan een boek dat Mayke Calis en Herm Kisjes dit najaar
publiceerden: Socialbesitas. Sociale media: van vertier tot verslaving. Hierdoor
piekte socialbesitas ('overvloedig gebruik van sociale media') even in de media.
Al eerder lazen we over sociobesitas, infobesitas en amusebesitas.

Ook voor mensen die zich overeten aan voedsel is steeds meer aandacht, althans:
op televisie. Door die televisieprogramma's is obees ('aan obesitas lijdend') in
korte tijd een gangbaar woord geworden. Lang rijmde obees op vlees, maar nu
zeggen steeds meer mensen obies.

Staatsrollator

Ook Willem Drees zag al dat er grenzen waren aan de verzorgingsstaat, zei
premier Mark Rutte dit najaar tijdens de Willem Drees-lezing. ,,De
staatsrollator voor iedere 65-plusser en de gesubsidieerde volksdanscursussen en
mannenpraatgroepen uit de jaren zeventig waren helemaal niet wat hem voor ogen
stond."

Zijn er ooit van staatswege rollators uitgedeeld aan 65-plussers? Nee, maar
Rutte's opmerking was dan ook badinerend bedoeld. Je zou de rollator net zo goed
een voorbeeld kunnen noemen van succesvol Nederlands ondernemerschap. In 1986,
twee jaar voor de dood van Drees, kwam de eerste versie van dit looprek met
wielen op de markt. Sindsdien is het met zoveel succes geëxporteerd dat het
Nederlandse woord rollator in diverse talen is overgenomen.

Trixit

Vraag Nederlanders naar de belangrijkste, grootste en meest emotionele
gebeurtenis van 2013 en velen zullen zeggen: de discussie rond Zwarte Piet
natuurlijk! Na enig nadenken komt daar wellicht nog achteraan: de abdicatie van
Koningin Beatrix. Op veel plaatsen waar Beatrix na haar troonsafstand op 30
april kwam, werd zij spontaan door het volk toegezongen. 'Bea bedankt, Bea
bedankt, Bea, Bea, Bea bedankt' - als het volk zelf liederen maakt, lijken die
veel op supportersliederen.

Vrijwel meteen nadat Beatrix haar abdicatie bekend had gemaakt, verzon iemand
hiervoor op Twitter het woord / de hashtag Trixit ('de exit van Trix').
Woordspelingen met exit zijn sowieso populair op Twitter. Nadat paus Benedictus
had aangekondigd dat hij zou terugtreden, doken onmiddellijk de hashtags
papexit, pauxit, pontifexit en Benedixit op. De troonswisseling leverde nog meer
zogenoemde gelegenheidssamenstellingen op. Een kleine greep: abdicatiemunt,
inhuldigingszegel, kroningszegel, kroonappel en troonswisselingsmunt.

Vrouwenlustpil

Er wordt al lang onderzoek gedaan naar en gediscussieerd over een pil om de
seksuele lust bij vrouwen te beïnvloeden, maar niet eerder dook daarbij het
woord vrouwenlustpil op. Een nieuwe ronde dus in een oude discussie, waarbij ook
woorden als lustpil en libidopil werden gebruikt. Aanleiding: de Amerikaanse
medicijnenautoriteit FDA boog zich over Lybrido, een pil bestemd voor vrouwen
met een brein dat ongevoelig is voor seksuele prikkels. De buitenste laag van de
pil bevat het hormoon testosteron, binnenin zit Viagra, uitvinder is de
Nederlander Adriaan Tuiten. Vanzelfsprekend leidde het nieuws op internet tot
verschillende botte grappen. Bijvoorbeeld: 'Vrouwenlustpil? Niets werkt beter
dan een creditcard.'

LOAD-DATE: 27 December 2013

LANGUAGE: DUTCH; NEDERLANDS

GRAPHIC:  huis
 narcis DEZEgroot

PUBLICATION-TYPE: Krant

JOURNAL-CODE: NRC Handelsblad

