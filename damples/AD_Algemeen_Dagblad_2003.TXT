 1 of 91 DOCUMENTS

                                Algemeen Dagblad

                               December 23, 2003

Dure kerstboom (2)

BYLINE: N. BOS, ALMERE.

SECTION: Trefpunt; Pg. 11

LENGTH: 110 words


    De gewone burger haalt voor een paar tientjes een kerstboom in huis, maar
een boom voor de Tweede Kamer zou uitkomen op 10.000 euro. Voor dit geld kan
Artsen zonder Grenzen 70.000 kinderen inenten tegen mazelen, een ziekte die veel
slachtoffertjes maakt in vluchtelingenkampen. Ook kan men voor dat geld
verbandmiddelen kopen voor 20.000 zwaargewonden.

    De aankoop van een simpele kerstboom voor 10.000 euro zegt ook iets over de
manier waarop de overheid met geld omgaat. Met eenvoudige maatregelen valt
ontstellend veel te besparen. De boom aan het Binnenhof is geschrapt, maar
hoeveel kerstbomen a E 10.000 staan er in andere overheidsgebouwen?

LOAD-DATE: May 19, 2004

LANGUAGE: DUTCH

                © 2003 PCM Uitgevers B.V.  All rights reserved.

                               2 of 91 DOCUMENTS

                                Algemeen Dagblad

                               December 20, 2003

Vergeef mij! ; 'Achter elk verwijt zit een verlangen'

BYLINE: DOOR ANTOINNETTE SCHEULDERMAN

SECTION: Reporter; Pg. R1-R4

LENGTH: 2785 words


    Vergiffenis vragen gebeurt al lang niet meer alleen in de kerk en het
traditionele bemiddelings- bloemetje gaat steeds vaker vergezeld van de
allesregistrerende camera. Emotionele armoe, vinden critici, maar deelnemers aan
Het Spijt Me, All you need is Love en Het Familiediner ervaren dat anders:
"Zonder de televisie had ik nooit naar hem toe durven stappen."

    Ze waren altijd dik met elkaar geweest. De zussen Sandra (48) en Fabia (50)
schelen dan ook maar twee jaar en wonen al 33 jaar in hetzelfde dorp. Bewust
dicht bij elkaar, want de familieband is hecht en de rest van het gezin Quant
woont nog op Aruba, ook hun geboorte-eiland. Maar als oudste broer Chem
overlijdt en in Nederland begraven wordt, gaat het mis. De uit Aruba overgekomen
broer Dotti en zus Ligia logeren de hele week bij Sandra. Achteraf stelt ze
vast: dat moet Fabia gekwetst hebben, bij haar zijn ze alleen maar een keertje
op de koffie geweest.

    Nadat Dotti en Ligia vertrokken zijn, gaan ook Sandra en Fabia uit elkaar.
Wat bij een weekje mokken had moeten blijven, wordt drie jaar bij elkaar in de
buurt wonen zonder contact. Totdat Sandra's man Dirk een oproep van Het
Familiediner ziet, sinds drie seizoenen het bemiddelingsprogramma van de EO.
Dirk weet dat zijn vrouw onder de situatie lijdt, maar de eerste stap niet wil
of durft te nemen. Achteraf zegt Sandra: "Van allebei de kanten was het trots.
We wilden het hoofd niet buigen voor elkaar."

    Als ze uiteindelijk toestemt in deelname, staat de cameraploeg van Het
Familiediner binnen een week bij zus Fabia op de stoep. Die is thuis, want
verwacht een klant die van haar diensten als coupeuse gebruik wil maken. Een
leugentje om bestwil van de EO. Fabia: "Bert van Leeuwen zei alleen: kom mee, ik
heb een verrassing voor je. Als hij meteen had gezegd dat we naar mijn zus
gingen, had ik misschien geweigerd. Nu werd ik voor het blok gezet."

    Wat volgt is een emotionele omhelzing. Sandra huilt en zegt: "Ik ben zo blij
om jou in mijn armen te hebben. Ik mis je ontzettend, ik denk elke dag aan je."
Op de allesregistrerende camera werd toen al niet meer gelet. Sandra: "Ik had
mijn verdriet drie jaar lang opgekropt, het enige wat me interesseerde was: komt
ze mee?"

    Een schande vonden critici het toen met Het Spijt Me tien jaar geleden het
vergiffenisprogramma - in het spoor van de nieuwe trend van 'emotie-tv' - zijn
intrede deed. 'Het priveleven is weer afgeschaft', mopperde de een. 'Is het een
teken van persoonlijke kracht als men een tv-optreden nodig heeft om het contact
met Marietje om de hoek te leggen?', fulmineerde de ander. Want: hoe zou het de
deelnemers vergaan als de studiolampen eenmaal waren gedoofd?

    Sandra en Fabia zijn, een half jaar na de opnames van Het Familiediner, nog
steeds blij. Fabia met wat zij omschrijft als 'het lef' van Sandra: "Want ik
wilde die eerste stap niet nemen en wie weet hoe lang het dan had geduurd voor
het goedgekomen was." En Sandra met de vergevingsgezindheid van Fabia: "Vroeger
keken we wel eens naar Het Spijt Me en dan zeiden we tegen elkaar: als ze aan
mijn deur komen, smijt ik hem meteen dicht. Dat deed ze gelukkig niet."

    Sandra en Fabia vallen dan ook in de 'makkelijke categorie', bekent Harry
van den Heuvel, eindredacteur van Het Familiediner: "Ze waren heel erg toe aan
een verzoening." Toch kwamen ook aan deze hereniging nog 'technieken' te pas,
zegt presentator Bert van Leeuwen: "Allereerst moeten we er met een smoesje voor
zorgen dat mensen thuis zijn als wij aanbellen. Het beste is om ze te verrassen
en ze vervolgens niet te veel tijd te geven om na te denken. Je moet ze een
beetje voor het blok zetten. Net dat duwtje in de rug geven dat ze nodig
hebben."

    Van Leeuwen weet waarover hij praat, want hij volgde een cursus mediation -
gericht op het bemiddelen tussen mensen met een conflict. "Je leert de techniek
om iemand te laten zeggen wat hij echt wil zeggen. Soms moet je de ergste
emoties eruit halen, soms laat je het gesprek even ontsporen. Veel conflicten
zijn met praten op te lossen. Wat een opening geeft is als degene die het goed
wil maken ook het boetekleed aantrekt. Zo kwam ik een keer bij een man die ik
vertelde dat zijn broer berouw had. Die man was enorm opgelucht. 'Dit is de
eerste keer dat hij zegt dat hij ook spijt heeft', zei-ie. Achter elk verwijt
zit namelijk een verlangen."

    Waar de ruzie nou precies over ging weet Philip niet eens meer. Wel dat er
negen jaar geleden ineens een cameraploeg van Het Spijt Me op zijn stoep stond.
"Toen ik de deur opendeed dacht ik: wat gebeurt er!? Je wordt totaal
overrompeld. Ze duwden me een bloemetje in de hand en stelden suggestieve vragen
als: ja, nu denkt u zeker al wel aan iemand? Het duurde even voor ik bij mijn
positieven kwam en zei: dit wil ik helemaal niet."

    Uiteindelijk bleek zijn dochter Ellen de afzender van het
bemiddelingsboeket. De twee ruzieden over de - oudere en al getrouwde - vriend
van Ellen en in een hoogoplopend conflict werden pijnlijke verwijten gemaakt.
Ellen: "Toen ben ik ergens anders gaan wonen, maar het gemis bleef. Zelf durfde
ik niet meer op hem af te stappen, daarom belde ik uiteindelijk de tv. Ik had
mijn vader erg gekwetst en ik wist niet meer hoe ik hem anders duidelijk moest
maken hoeveel spijt ik had."

    Maar de cameraploeg kwam er bij Philip niet in. "Dit soort dingen hoort niet
op tv, vind ik. Ik had helemaal geen zin me door een onbekende te laten
ondervragen." Desondanks werkten de camera's als een katalysator: "Toen zij op
de stoep stonden, besefte ik pas hoe rot mijn dochter zich voelde. We zijn weer
in gesprek geraakt en nu hebben we nog steeds regelmatig contact."

    Dat Philip in het dagelijks leven leraar is, speelde mee in zijn overweging
om uitzending te weigeren: "Mijn leerlingen hebben niks met mijn prive-leven te
maken." Volgens Bert van Leeuwen zijn het vooral mensen met een 'publieke'
functie die tot de 'risicogroep' voor programmamakers behoren: "Leraren ofmensen
uit de top van het bedrijfsleven hangen hun vuile was niet graag buiten, want ze
hebben meer op te houden."

    Hans de Graaf Bierbrauwer beaamt dat. Vijf seizoenen ging hij voor Het Spijt
Me met het 'bemiddelingsbloemetje' langs de deuren, in totaal zo'n 2500
boeketten - iets wat hem op het laatst 10.000 gulden per dag opleverde.
"Destijds rekenden we in categorieen van intelligentie, op een schaal van A tot
D. A1 zijn de intellectuelen, de mensen die aan Het Spijt Me meededen zaten net
boven de laagste categorie. Dat verwonderde me niet, want welk weldenkend mens
doet nou aan zo'n programma mee?"

    De keren dat het bloemetje geweigerd werd, zijn op de vingers van een hand
te tellen, zegt hij: "Dat deden alleen mensen met een goed stel hersens."
Bovendien had hij van producent John de Mol een duidelijke opdracht meegekregen:
"John zei: Hans, zorg dat je ze dat bloemetje in hun hand douwt en dat ze gaan
janken." Hard? Hij vindt van niet: "Ze vochten erom om in het programma te
komen. Als ik aanbelde, zeiden ze: Er is zo vreselijk veel gebeurd, meneer.
Eerst wilden ze niet vertellen wat. Maar als ik ze strak aan bleef kijken,
kwamen ze altijd met hun verhaal. Alleen: eigenlijk ging het nooit ergens over.
Een moeder die haar zoon niet meer wilde zien omdat zijn nieuwe vriendin haar
lippen zo rood verfde."

    Voor Caroline Tensen werd Het Spijt Me haar doorbraak bij het grote publiek.
Wekelijks keken zo'n anderhalf tot twee miljoen mensen naar het RTL-programma.
Volgens De Graaf Bierbrauwer omdat Tensen 'perfect bij het programma paste':
"Zij geloofde er echt in. Ze zat mee te huilen en te snotteren, van de ene
plattitude naar de andere. Ze is een lieve meid, maar heeft het verstand van een
garnaal."

    De kritiek achteraf raakt haar niet. Tensen: "Hans mag zeggen wat-ie wil.
Het eerste seizoen hield ik me nog wat aan de oppervlakte, omdat ik toen nog
niet zo bekend was met het programma. Het seizoen daarna liet ik mijn eigen
mening wat meer doorschemeren, ook om te verwoorden wat de mensen thuis dachten.
Dan zei ik bijvoorbeeld: maar mevrouw, het is toch eigenlijk best wel gek dat u
zo boos wordt omdat het kind van de buurvrouw een blikje fris over uw tapijt
heeft gegooid?"

    Verwijten jegens het programma, als zou het het leed van de gewone man
schaamteloos exploiteren, deden haar niets: "Het werd integer gemaakt. Ik heb
mezelf altijd recht in de bek kunnen aankijken. Maar natuurlijk, ook vrienden
van mij zeiden destijds: je snapt toch niet dat mensen aan zo'n programma
meedoen!"

    Een vraag die regelmatig onderwerp is van wetenschappelijk onderzoek. Waarom
kunnen mensen die zich aanmelden voor programma's als Het Spijt Me, Het
Familiediner of All you need is love hun conflicten onderling niet oplossen,
maar blijken ze daar voor het oog van de camera wel toe in staat? Behalve het
iets te eenvoudige argument 'exhibitionisme' worden onder meer erkenning krijgen
voor een probleem, de welbekende 15 minutes of fame, rehabilitatie,
zelfontdekking, begrip kweken en verlossing van een geheim genoemd. Ook wordt er
gesproken van meedoen als vorm van therapie. Zoals socioloog Veenhoven die meent
dat de behoefte aan zelfonthulling 'een uitvergrote vorm is van wat in
groepstherapie wel gebeurt: dat mensen zich bewust worden van dingen door ze
hardop uit te spreken voor het front van anderen.' Nog vaker wordt de kerk erbij
gehaald. Zo stelt oud-IKON directeur Koole in zijn boek Een spoor van emoties
'wie op televisie biecht hoeft zich niet meer te schamen, want weet zeker dat de
kijker hem absolutie schenkt'. Ook volgens de theoloog Mol hebben 'wereldse'
tv-programma's de religieuze functies van de kerk overgenomen. In zijn boek Onze
digitale God beschrijft hij All you need is love zelfs als een 'kerkdienst voor
de liefde' met 'elementen van rituelen uit de christelijke eredienst' en
presentator Robert ten Brink als 'voorganger'.

    Maar het beeld van de presentator als een moderne therapeut strookt totaal
niet met de werkelijkheid, vindt Ten Brink, die jarenlang a la Het Spijt Me
vanuit de 'liefdescaravan' met een videoband en een bos bloemen langs de deuren
van gedesillusioneerd Nederland trok: "Ik ben geen deskundige, ik maak gewoon
een amusementsprogramma." Een cursus bemiddeling volgde hij ook niet: "Ik bedien
me niet bewust van technieken om mensen aan het praten te krijgen. Ik neem onze
gasten serieus en dan beginnen ze vanzelf wel te vertellen. Maar natuurlijk
worden bepaalde processen onder druk van de camera versneld."

    Zo'n 95 procent van de honderden aanmeldingen per dag worden door de
redactie van All you need afgewezen. Ten Brink: "Dat zijn vooral mensen die
zielig doen en op reis willen." De uiteindelijke deelnemers zijn mensen bij wie
Ten Brink zich 'op zijn gemak' voelt: "We kijken bijvoorbeeld naar het
handschrift in de brieven. Ik wil wel een prettige conversatie kunnen voeren."

    Ook bij Het Familiediner is duidelijk welke zaken wel of niet worden
aangepakt. Eindredacteur Van den Heuvel: "Scheidingen, conflicten over
toewijzing van kinderen en alles wat met mishandeling te maken heeft, doen we
niet." En al is het format van Het Familiediner gebaseerd op de film Festen,
waarin een gezellig familiediner omslaat in een beschuldiging van incest tegen
de jarige vader, aan misbruik waagt de EO zich niet. Van den Heuvel: "Er bellen
soms mannen die hun dochter hebben misbruikt en het via ons willen goedmaken.
Maar alles wat richting therapie gaat, is niets voor ons. Wanneer Bert in de
uitzending een oproep doet, staat de telefoon meteen roodgloeiend. Vaak hangen
mensen huilend aan de lijn. Die nodigen we dus niet uit; zij hebben meer baat
bij een therapeut."

    Dat de stap naar de tv voor sommigen gemakkelijker blijkt dan naar degene
met wie in onmin wordt geleefd, begrijpt hij inmiddels wel: "Mensen zijn vaak
bang de kleinste te zijn. Ze durven de eerste stap niet te nemen: dat doen wij
dus voor ze. Maar: als zij alles al hebben geprobeerd om een verzoening te
bewerkstelligen, gaat het ons ook niet lukken."

    Volgens Leo Janssen - ooit de bedenker van het Fleurop bloemetjes-item in de
5 Uur Show, dat onder zijn leiding uitgroeide tot een compleet
vergiffenisprogramma - zijn het vooral 'trots, koppigheid, schaamte, onzekerheid
en eigenwijzigheid' waarom mensen zelf geen actie durven te ondernemen. Daarom
ook, zegt Bert van Leeuwen, komt er vaak een derde partij aan te pas die de
redactie inschakelt, zoals Dirk in het geval van Sandra en Fabia. En: "Veel
mensen hebben niet geleerd om met hun gevoelens om te gaan. Ze kroppen alles op.
Vaak lijkt de aanleiding tot een ruzie heel lullig, maar daarachter zit leed van
jaren."

    De deelnemers aan Het Spijt Me waren volgens Hans de Graaf Bierbrauwer voor
het overgrote deel afkomstig uit het zuiden van het land of de omgeving van
Rotterdam: "Mensen uit lagere sociale milieus en katholieken. Ze beschouwden het
programma als een alternatieve biecht. Als ze de stap hadden gewaagd om het
programma te bellen, waren ze er vaak al van af. Want de belangrijkste stap
zette ik voor ze: door als intermediair met het bloemetje op pad te gaan. Want
dat durfden ze zelf niet."

    R4 Kritiek komt voornamelijk van de media

    Kritiek komt voornamelijk van de media

    Vervolg van pagina R1

    Het spijt me

    Het was bij de zussen Lia (57) en Ina (52) altijd een traditie geweest: op
Nieuwjaarsdag met beider gezinnen boerenkool eten. Tot er ruzie kwam. Waarover?
Lia: "Er was eigenlijk niets gebeurd, maar allerlei kleine irritaties leidden
ineens tot een uitbarsting." Uiteindelijk werd er bemiddeld via Richard, de zoon
van Ina. Lia: "Mijn zus vindt het moeilijk om 'het spijt me' te zeggen. Ik niet.
Maar ik had altijd al de eerste stap genomen, nu dacht ik: laat haar maar eens
komen." Dus zaten de bokkige zussen zeven jaar geleden ineens tegenover elkaar,
op de bank bij Caroline Tensen. Ina werd door Richard naar de studio gelokt met
een smoes over een bruidsshow, Lia kreeg eerst thuis de cameraploeg van Het
Spijt Me op de stoep, waar ze de nationale pakketservice verwachtte. Ze zegt:
"Als het aan mij had gelegen hadden we dit nooit voor de camera's uitgesproken.
Maarja, ik durfde het boeket ook niet te weigeren, anders was het misschien
nooit meer goed gekomen."

    Nog in de roes van 'wat is me nou overkomen' ging een half uur later weer de
bel. Lia: "Een redacteur van Het Spijt Me met een contract. Ik moest tekenen dat
ik wel naar de studio zou komen." Hoe spontaan de 'overvallen' en confrontaties
er op tv ook uit mogen zien, alles is van tevoren doorgesproken. Kandidaten
worden gescreend, er zijn voorgesprekken en zowel bij Het Spijt Me toen als bij
Het Familiediner en All you need is love nu worden zogenaamde quit-claims
getekend waardoor de deelnemer uitzending niet kan weigeren en zich verplicht
naar de studio te komen.

    Wanneer de warme studiolampen weer plaatsmaken voor de dagelijkse
werkelijkheid, is de nazorg per programma anders geregeld. Hans de Graaf
Bierbrauwer: "Bij Het Spijt Me kregen de kandidaten nog een kop koffie en dan
mochten ze opduvelen. Om nazorg gaf De Mol geen hol." Sandra belde nog enige
tijd met een redactrice van Het Familiediner: "Op een gegeven moment hield het
op. Logisch hoor, maar ik vond het wel jammer dat ik mijn verhaal niet meer aan
haar kwijt kon. Maar ja, je moet toch zelf verder." Robert ten Brink heeft met
sommige kandidaten jaren na dato nog contact: "Omdat je soms hele heftige dingen
met elkaar hebt meegemaakt." Zo nu en dan bezoekt hij zelfs een begrafenis van
een oud-deelnemer: "Vaak gaat het in speeches dan over All you need. Dan schrik
ik steeds weer over de impact die het programma heeft." Vaak worden de
kandidaten jaren later nog op hun deelname aangesproken. Opvallend genoeg zijn
die reacties bijna altijd positief. Ten Brink: "Juist als je eerlijk bent
geweest op tv, levert dat sympathie op." En Fabia: "Ik word bij de Lidl in
Spijkenisse nog dagelijks nageroepen. Iedereen vindt het leuk." De kritiek komt
dus voornamelijk van de media. Voor deelnemers werkt 'de stap nemen' meestal
louterend, zelfs als de afloop tegenvalt. De Graaf Bierbrauwer: "Ook als het
bloemetje niet aangenomen werd, waren ze nog opgelucht: ze wisten nu tenminste
waar ze aan toe waren." Dat beaamt ook Sandra: "Als Fabia niet met Bert was
meegekomen, had ik het voor mezelf in elk geval kunnen afsluiten." Maar Sandra
en Fabia schuiven deze kerst bij elkaar aan tafel, net als Philip en Ellen. En
Lia en Ina? "Ja hoor, op 1 januari zitten we weer met de hele familie aan de
boerenkool."

    De namen van Philip, Ellen, Lia en Ina zijn op verzoek gefingeerd.

    Kerstspecial All you need is love, Eerste Kerstdag (20.30 uur, SBS 6)

    Kerstspecial Het Familiediner, Tweede Kerstdag (20.15 uur, Ned.1)

LOAD-DATE: May 19, 2004

LANGUAGE: DUTCH

                © 2003 PCM Uitgevers B.V.  All rights reserved.