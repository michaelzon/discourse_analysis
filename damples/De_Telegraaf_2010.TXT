1 of 173 DOCUMENTS



                                  De Telegraaf

                            31 december 2010 vrijdag

Langs landgoederen en lusthoven;
LOOP LEKKER DE  FEESTCALORIEËN ERAF!

SECTION: REISKRANT19; Blz. 19

LENGTH: 655 woorden


Liggen de vuurpijlen klaar? De ijskast vol? De champagne gekoeld? Genieten dan
maar. Kijk echter wel een beetje uit. Uiteraard met het vuurwerk, maar ook uw
lichaam krijgt deze feestdagen met al dat eten en drinken heel veel te verduren.
Neem nou een eenvoudig oliebolletje. Kost liefst een half uur wandelen om 'er
af' te krijgen. Of een stukje kaas. Heeft 22 minuten nodig. En een slaatje kost
zelfs een uur  om te verbranden!

Reden voor de Britse regering - obesitas begint daar immers een nationale ziekte
te worden - zijn burgers aan te raden met de feestdagen eens een ommetje te
maken om de calorieën er weer af te lopen. Zo bevatte het typisch Engelse
kerstmenu met kalkoen en vla als toetje liefst 1500 calorieën. En dat terwijl
mannen dagelijks maar 3000 en vrouwen slechts 2000 calorieën nodig hebben...

Wees dus verstandig en ga dit weekend lekker de buitenlucht in. Van Driebergen
bijvoorbeeld, de buurt waar mijn fietsende collega Rutger vorige week ook al
rondtoerde. U parkeert in het centrum, tegenover het tweehonderd jaar oude,
pittoreske kerkplein en komt gelijk langs een prachtige buitenplaats,
Sparrendaal. Gebouwd in 1754. Op het landgoed was ooit een seminarie gevestigd.
In 1870 werd dr. Herman Schaepman er professor en nog altijd pronkt hier zijn
standbeeld. De in Twente geboren katholiek was heel belangrijk bij de
emancipatie van zijn geloofsgenoten die na de reformatie in ons land een
tweederangs leven leidden. Hij was de eerste priester die lid werd van de Tweede
Kamer, waar hij zich populair maakte toen in het parlement de drankwetgeving
werd behandeld. De wet zou zo streng worden dat het voor de 'gewone man' bijna
onmogelijk werd nog een borreltje te drinken. Vanaf de publieke tribune riep dan
ook iemand 'dat een arbeider toch ook recht op een borrel heeft', waarop
Schaepman reageerde met 'Niet één, maar wel twee!' Kijk, zó scoor je stemmen.

Het landgoed voorbij slaan we af de Engweg in. Niets om bang van te worden, maar
een mooie laan vol fraaie woningen. Hier vond Driebergen zijn oorsprong. Rechts
zien we landgoed Dennenburg, ooit bewoond door Karel V en Philips II. De edelen
kwamen hier graag, want verderop komen we alweer langs zo'n statig landgoed,
Broekbergen dat later een klooster werd. Daar slaan we af de Langbroekerwetering
in, een voormalig moerasgebied dat al tussen de elfde en dertiende eeuw werd
ontgonnen. In deze tijd van het jaar echter nog altijd flink drassig. Net als
het volgende landgoed, Beverweerd, waar al weer zo'n historische beroemdheid,
prins Maurits, het bijbehorende kasteel bewoonde. Daar is het ècht glibberen en
glijden. Heel goed uitkijken dus bij het oversteken van de spekgladde planken en
bruggetjes! Het landgoed af zien we de karakteristieke ronde toren van kasteel
Sterkenburg. Ooit een ridderhofstad, later een lustoord en buitenplaats. Die
functie heeft het kasteel nog altijd, want u kunt er tegenwoordig overnachten in
de torenkamers die in originele staat zijn teruggebracht.

We wandelen verder over de Zwarte Weg en de Broekweg. Deze oorspronkelijke
waterscheidingen worden zuwe genoemd en zijn aan weerszijden beplant. De
Amerikaanse eiken die hier aanvankelijk stonden, zijn inmiddels vervangen door
eiken uit eigen land omdat ze beter tegen 'natte voeten' kunnen. We zien op
verschillende plaatsen verlaten ooievaarsnesten en veel dikke klimtouwen aan de
bomen hangen. Restanten van een speurtocht?

Als we de weg terug inslaan, passeren we eerst de Hondspol, een zorgboerderij
voor mensen met een verstandelijke beperking. Via het buurtschap Aderwinkel
lopen we naar Driebergen, waar we na drie uur wandelen de wandelschoenen weer
uitdoen. Heb ik potverdikke nog die chocoladeletter die over was van Sinterklaas
niet 'weg'gewandeld. Kost immers minimaal viereneenhalf uur... Gelukkig is dit
de ideale tijd voor goede voornemens!

Vragen of tips:

jduijs@telegraaf.nl

Uitgebreide routebeschrijving: http://www.reiskrant.nl/fietsenenwandelen

LOAD-DATE: December 30, 2010

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: Telegraaf


                          Copyright 2010 De Telegraaf
                              All Rights Reserved

                               2 of 173 DOCUMENTS



                                  De Telegraaf

                            31 december 2010 vrijdag

'Gelukkig Nieuwjaar. Het gaat je lukken'

SECTION: WATUZEGT; Blz. 2

LENGTH: 833 woorden


Als je in Nederland woont heb je mazzel. Alles is voor je geregeld. Maar je moet
ook zelf iets doen. Uit die luie stoel komen dus en handjes uit de mouwen
steken. Jij kan werken. En dus geen uitkering ophalen. Dat is een plicht. Dan
maak je contacten. En de volgende stap? Tja zeg je dan tegen jezelf. Ik ga nu
echt die uitkering stoppen. Je bent nu blij. Het kan. Doe het. Iedereen heeft
kwaliteiten, jij ook. Loop gewoon binnen bij het stadhuis. Leg jouw situatie
uit. Ze staan voor je klaar, waar je ook woont. En zullen jou helpen. Mooi land.
Gelukkig Nieuwjaar. 't Gaat je lukken.

Hoofddorp, A. van Wichen

Blij

De huur van Jan Modaal wordt fors hoger (Tel. 30/12). Het is algemeen bekend dat
huren nimmer aftrekbaar waren voor Jan Modaal. Ik hoop dat deze Jan Modaal blij
is om mee te betalen aan de nog steeds onbeperkt aftrekbare hypotheekrente van
Fredrik-Jan van Hier tot Gunter in zijn villa.

Heerhugowaard, H. Buwalda

Terreur

Schandalig om mensen met 1700 euro netto per maand meer dan 650 euro aan huur te
laten verwonen. Waar zijn nu de partijen om zich te verzetten tegen deze terreur
uit Europa. Straks natuurlijk ook geen hypotheekrenteaftrek meer boven de 33.000
euro en zo wordt Nederland langzamerhand de afgrond ingestort. Misschien zou het
beter zijn om mensen die helemaal geen woonlasten hebben door 30 jaar
woonsubsidie (lees hypotheekrenteaftrek) te hebben genoten, eens mee te laten
betalen.

Sneek,

H. de Roode

Hypocriet

Vragen in de Kamer en zelfs een gespreksronde over ProRails winterbeheer. Is dat
niet een beetje hypocriet? De meeste klagers hebben hun eigen stoep niet
sneeuwvrij gemaakt. Het trottoir is voor velen een onbegaanbare weg. In heel
Nederland liggen de sneeuwresten nog op de stoep en vaak nog verhoogd met de
sneeuw die de klagers van hun auto hebben geveegd. Eerst eigen stoep schoon en
dan pas klagen over anderen.

Spijkenisse, Gerrit den Haan

Onzichtbaar

Dat Mart Smeets de belangrijkste man is tijdens de schaatswedstrijden weten we
al geruime tijd (ongeveer 50 jaar), dat hij echter met zijn eeuwige gepraat
veroorzaakte dat de kijker verstoken bleef van alle huldigingen en ereronden van
onze kampioenen slaat m.i. alles. De regie was blijkbaar ook niet in staat de
belangrijkheid van de schaatsers boven die van Smeets te stellen. Jammer,
volgende keer beter NOS.

Edam,

Kees Koopmeiners

Taxiwet

Dien nooit een klacht in via http://taxiklacht.nl. De klacht wordt namelijk
alleen maar doorgestuurd (met al uw persoonlijke gegevens) naar de ondernemer
van wie de wagen is waarover u klaagt. En in de grote steden is de chauffeur
zelf de ondernemer! Het gevolg: een nette chauffeur (maar die krijgt geen
klacht) zal zijn excuses maken, een slechte chauffeur komt misschien bij u aan
de deur om zijn 'excuses' te maken. Hier klagen wij al jaren over bij de
overheid, maar deze doet er niets aan.

Almere,

R. Kemperman

Zuiniger

Door de recente strenge winters lijkt het met de opwarming van de aarde nogal
mee te vallen. Er is discussie en twijfel over de oorzaak. Meer zekerheid is er
over het op termijn opraken van fossiele brandstoffen, zoals olie, gas en
steenkool. Er zijn miljoenen jaren nodig voor het ontstaan van deze
grondstoffen. Als daar nu eens wat zuiniger mee zou worden omgegaan is het
gunstige bijeffect van misschien minder opwarming van onze aarde mooi
meegenomen.

Den Haag,

Henk Mooyman

Gezellig

Oudejaarsavond gezellig naar linkse cabaretiers kijken/luisteren. Lekker
goedkoop de PVV bekritiseren. Lekker goedkoop Geert Wilders bekritiseren. Lekker
goedkoop Yolanthe en Wesley bekritiseren. Lekker goedkoop de christen
bekritiseren. Lekker goedkoop Joden bekritiseren. Lekker goedkoop moslims
bekritiseren. Oeps, nee, dat natuurlijk niet...

Ede,

K. van Barneveld

Mislukt

Geert Dales wil graag zijn naam zuiveren. Mislukt in Amsterdam, mislukt in
Leeuwarden, mislukt bij hogeschool Inholland. "Ik heb geen fouten gemaakt", zegt
deze politieke brekebeen. Dan zet je toch gewoon een emeritus hoogleraar aan het
werk om dit te onderzoeken en eventueel recht te zetten? Vele, vele Nederlanders
hebben niets fout gedaan, maar krijgen boete op boete omdat zij niet langer aan
hun verplichtingen t.o.v. de overheid kunnen voldoen. Geen emeritus, geen
hoogleraar en zelfs geen volksvertegenwoordiger wil deze Nederlander helpen.
Betalen zal je!

Leusden,

J. Dekker

Meedoen

Job Cohen zal als leider van de PvdA blijven strijden tegen het rechtse kabinet.
Want hij wil dat mensen meedoen in de maatschappij, zo zegt hij. Is het niet
juist altijd de PvdA geweest die mensen die niet mee willen doen in de
maatschappij steunt met subsidies en bijstand?

Heemskerk,

Jan Hinde

Denkwerk

Verhoging van zorgverzekeringspremie, benzineprijzen, diverse belastingen,
huren, prijzen, tarieven van de bekeuringen, verlaging van uitkeringen en
inkomsten van de burger! Maar het Centraal Justitieel Incasso Bureau weet niet
waarom een volslagen nutteloze geldklopperij als de apk steeds vaker ontdoken
wordt. Ze kunnen daar aardig rekenen maar het simpelste denkwerk is moeilijk.

Lemmer,

H.J. de Vries

LOAD-DATE: December 30, 2010

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: Telegraaf


                          Copyright 2010 De Telegraaf
                              All Rights Reserved