
                               1 of 174 DOCUMENTS



                                NRC Handelsblad

                            31 december 2010 vrijdag

De nieuwe bezems vegen van bovenaf;
Tamminga

BYLINE: MENNO TAMMINGA

SECTION: ECONOMIE; Blz. 17

LENGTH: 622 woorden


wintigTien is het jaar van de nieuwe bovenmeesters.

'Links' en 'rechts' verliezen in economische zin hun betekenis, evenals 'markt'
en 'overheid'. Zijn de eerste contouren van de groene industriepolitiek van
energieminister Verhagen (CDA) rechts? Of links? Kunnen de NS en ProRail de
sneeuw niet de baas omdat zij staatsbedrijf zijn? Of ligt de Britse luchthaven
Heathrow plat omdat het in private handen is?

Nee, de sjablonen voldoen niet meer. De nieuwe politiek in de economie van de
publieke en de commerciële sector beweegt zich langs de as van soepelheid en
strengheid. De hardwerkende Nederlander doet het goede, is het heersende
politieke sentiment. Nu de bazen in de bureaucratie, de bestuurders in de
semi-publieke sector en de zakenelite nog.

Of de nieuwe Haagse bezems schoner vegen dan de vorige, valt nog te bezien. Zij
zwabberen bij een cruciaal onderwerp als de vergrijzingskosten. De AOW-leeftijd
gaat wel omhoog, maar met één jaar en pas in 2020. Dat mist urgentie. Met wat
politieke stuurmanskunst moet het kabinet een Kamermeerderheid kunnen
mobiliseren voor een eerdere en/of drastischer verhoging.

Soepel gaat het bezemen bij de grootste kostenpost van de vergrijzing: de
gezondheidszorg. Investeerders in de zorg mogen zichzelf straks gemakkelijker
winst uitkeren. Zo moet de zorg aantrekkelijk  worden voor privaat kapitaal.
Maar dan moet eerst maar eens winst worden gemaakt. Dat is op zich al een
kapitaal karwei, gezien de voortdurende kortingsmaatregelen van het kabinet.

De bovenmeesters vegen wel van boven naar beneden. Minder ministers, minder
staatssecretarissen. Bovenal vegen zij strenger.

Strenger voor bestuurders van pensioenfondsen. Dit is het jaar dat CDA-minister
Donner (toen nog Sociale Zaken) ingreep in de pensioenwereld. Blijft uw fonds
achter? Verlaag desnoods de pensioenen. Een gedurfde stap voor een
overlegminister op een overlegdepartement in een overlegsector waar vakbonden en
werkgevers liever alles zelf beslissen.

De bovenmeesters zijn strenger voor de maatschappelijke sector van de
woningcorporaties. De Europese Commissie heeft de vrijheid van handelen van de
corporaties beknot en wisselende coalities in de Tweede Kamer stonden erbij en
keken er naar. Het kabinet wil ook een jaarlijkse extra heffing incasseren à 760
miljoen euro. Dan kan het kabinet de sector net zo goed nu nationaliseren. Dat
scheelt tijd en geld voor de onvermijdelijke reddingsacties.

Zij zijn strenger voor subsidies aan ondernemingen. Het Fonds Economische
Structuurversterking (FES), een aardgasbaten-Sinterklaas voor nieuw asfalt,
technologie en onderzoek, verdwijnt. Andere grondstofrijke staten, zoals
Noorwegen, Alaska, Dubai, Qatar, ja zelfs Libië, gebruiken hun inkomsten als
kapitaal voor investeringsfondsen. Die maken nu rendement voor volgende
generaties. Zij mikken op de toekomst, Nederland lost met gasbaten schulden uit
het verleden af. Het kost wat om het beste jongetje in de Europese klas te
willen zijn.

Zij zijn strenger voor topbeloningen, om te beginnen in de financiële sector en
bij staatsdeelnemingen. Meer dan tien Nederlandse bestuurders van
beursgenoteerde bedrijven namen dit jaar geen bonus in afwachting van winst- of
koersherstel. De bovenbazen die aantreden bij Ahold, Philips, SHV, Telegraaf
Media, TNT en KPN weten wat zij moeten doen.

En, ten slotte, strenger voor bestuurders bij de overheid en in het grote
middenveld met ziekenhuizen, zorgverleners, woningcorporaties en omroepen. Wie
faalt krijgt straks maximaal 'maar' 75.000 euro mee als gouden handdruk.
Ingrijpen en inkomenspolitiek beginnen aan de top. Is dat rechts? Of kan het
zijn dat het kabinet Rutte het meest linkse ooit is.

De sjablonen van 'links' en 'rechts'

en van 'markt'  en 'overheid'

voldoen niet meer

LOAD-DATE: January 1, 2011

LANGUAGE: DUTCH; NEDERLANDS

GRAPHIC: Menno_Tamminga5PAD

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                               2 of 174 DOCUMENTS



                                NRC Handelsblad

                            31 december 2010 vrijdag

Het recht op veiligheid schept een permanente noodtoestand

BYLINE: Beatrice de Graaf en; Willem Schinkel

SECTION: OPINIE & DEBAT

LENGTH: 1788 woorden

SAMENVATTING

Veiligheid komt in ons rechtsysteem in de plaats van rechtvaardigheid. Dat
betekent dat arme allochtonen extra worden gefouilleerd, dat kinderen worden
geregistreerd en dat de veiligheidsindustrie uitdijt.

VOLLEDIGE TEKST:

We hebben  sinds kort een nieuw grondrecht - het recht op veiligheid. Er is
zelfs een ministerie naar genoemd - het ministerie voor Veiligheid.

Het recht op veiligheid is een nieuwe stap in een al langer proces van wat
'securitisering' kan worden genoemd. Daarmee wordt het proces bedoeld dat
steeds meer beleidsaangelegenheden in een breder gedefinieerd domein van
'veiligheid' worden getrokken en dat veiligheidsmaatregelen ook op steeds
ruimere schaal worden toegepast,  vaak met het argument dat er sprake zou zijn
van een noodtoestand, een uitzonderingstoestand of een niet langer te tolereren
situatie van dreiging en gevaar.

Niet alleen zijn  de afgelopen jaren nieuwe wetten aangenomen tegen criminelen
en terroristen,  ook sociaal zwakke gezinnen, voetbalsupporters en immigranten
worden steeds vaker beschouwd en behandeld als een veiligheidsprobleem. De
nieuwe Voetbalwet geeft burgemeesters de mogelijkheid om al bij voorbaat
allerlei voetbalfans als veiligheidsrisico uit een bepaald gebied te weren,
zonder dat zij zich al strafbaar hebben gemaakt. Bij Oud en Nieuw krijgen
potentiële raddraaiers een wijkverbod, opdat ze binnen moeten blijven zitten.

Dit proces ontsnapt grotendeels aan onze aandacht. Het gaat geleidelijk en kan
op die manier gemakkelijk worden 'verkocht'. Wie wil er nu niet meer veiligheid?
Het is moeilijker om de noodzaak van nieuwe veiligheidsmaatregelen te betwisten
dan om nieuwe maatregelen te bedenken.

We hebben te maken met drie factoren die de beveiliging voortstuwen: een
overheid die meer beleid aanbiedt op het gebied van veiligheid en risicomijding,
daartoe gesterkt door een samenleving die kampt met een gevoel van onbehagen en
onveiligheid, daarin aangemoedigd door ondernemers in dreiging en veiligheid die
hun waren aanprijzen en ons overtuigen dat we die goederen echt nodig hebben.

Allereerst de overheid. Veiligheid is het nieuwe ordeningsprincipe voor de
politiek en beleid.  Eerder ging het om herverdeling van rijkdom, van
solidariteit, van het bevorderen van gelijkheid of juist van meer ontplooiing en
vrijheid.  Veiligheid gaat nu niet langer om het afweren van indringers van
buitenaf, zoals vroeger de Russen, maar om het tegengaan van bedreigingen en
risico's überhaupt. Maatregelen worden in een steeds vroeger stadium genomen en
richten zich niet langer op een concrete dreiging of vijand, maar op een
'onveiligheidsgevoel', ingegeven door een mogelijk risico in de toekomst. Het
'bevorderen van een veiliger samenleving' was al een centrale doelstelling van
de kabinetten-Balkenende I, II en III. Dit kabinet borduurt daarop voort, maar
hoeveel veiligheid kan de overheid bieden? Terrorisme en criminaliteit, droogte
en overstromingen, Q-koortsepidemieën en  banken die failliet gaan - overal
schuilt het gevaar.

Dat brengt ons bij het tweede punt. We zijn in een risicomaatschappij beland. De
burger eist van de overheid in toenemende mate volledige bestaanszekerheid,
welvaart en een bescherming van zijn persoonlijke levensgeluk tegen alle
mogelijke bedreigingen daarvan, maar die burger wordt bij elk
veiligheidsincident ontevredener over de geboden diensten. Nederland staat
wereldwijd aan de top wat betreft angst voor risico's en het indekken tegen
gevaren. In 2008 gaf de Nederlander gemiddeld 4.640 euro per persoon uit aan
verzekeringspremies. Het gaat in Nederland zo goed dat we ontwend zijn dat
tegenslagen bij het leven horen. De overheid die hierin meegaat, ontkent niet
alleen dat nare incidenten, juist omdat het incidenten zijn, zich altijd zullen
voordoen, maar ondermijnt tegelijkertijd haar eigen legitimiteit.

Volledige veiligheid is immers niet te waarborgen. Hoe meer nadruk de overheid
daarop legt, des te minder legitimiteit ze in de ogen van burgers heeft zodra
zich een enkel geruchtmakend incident voordoet.

De derde factor zijn de kooplieden in angst en veiligheid die de overheid, die
zich graag laat voorstaan op een 'integrale veiligheidsaanpak' en samenwerking
met private partners, graag te hulp schieten. Het is een algemeen patroon in
westerse democratieën: in de VS, in Frankrijk, in Duitsland en in Nederland doen
politici brutale uitspraken en tonen ze opgeklopte verontwaardiging rond
incidenten die aandacht genereren. De samenleving wordt geadresseerd,
gemobiliseerd en gemanipuleerd om méér veiligheid te kopen. Adviesbureaus,
veiligheidsconsultants en terrorisme-experts doen goede zaken. De burgemeester
van Utrecht berekende dat er afgelopen jaar 240 kilo aan rampenplannen op zijn
bureau was beland, alleen al vanuit de regio Utrecht.

Dit proces van securitisering mag op korte termijn soms noodzakelijk of logisch
lijken, maar tast de principes aan die de samenleving reguleren. Wanneer, om een
voorbeeld te noemen, rechtvaardigheid  in het recht en in het  justitiële beleid
centraal staat, gaat het om andere principes dan wanneer veiligheid voorop
staat. Bij het eerste staan rechtsbescherming, proportionaliteit,
resocialisering en inclusie in bijvoorbeeld de verzorgingsstaat centraal. Bij
het tweede staan selectieve bescherming via het recht, straf, controle en
exclusie centraal. Dat er quasi permanent toezicht komt op zo veel mogelijk
sociaal leven. Of dat burgers zelf steeds meer worden ingeschakeld in het
toezichtapparaat van de staat.

Het zinspelen op basale emoties rond  zaken als 'het Maasmeisje' gaat samen met
het kwantificeren van 'veiligheidsindicatoren' in allerhande 'indexen' die
objectiviteit suggereren en dus legitimiteit stimuleren. In de Rotterdamse
Veiligheidsindex, bijvoorbeeld, wordt een wijk automatisch minder 'veilig'
wanneer er meer 'niet-westerse allochtonen' wonen.

Dat brengt met zich mee dat het recht selectief buitenspel wordt gezet. Omdat
het volgens de autoriteiten 'de spuigaten uitloopt', moeten er,  ondanks het
feit dat statistieken van sinds de jaren negentig geen stijgende, maar een
dalende criminaliteit laten zien, uitzonderlijke maatregelen worden genomen. Die
geleidelijke normalisering van de uitzonderingstoestand - overeenkomstig met een
bestuur in oorlogstijd - gaat steeds vaker gepaard met de daarbij passende
oorlogsretoriek . Elk beleid op het gebied van veiligheid is tegenwoordig een
'aanpak' die bestaat uit 'interventies' van 'frontlijnwerkers' die 'opereren'
binnen 'gesloten ketens' en 'taskforces', en die 'slagkracht' hebben binnen
'hotspotgebieden', zoals in Rotterdam de 'interventieteams' en de
'stadsmariniers'.

Deels uit frustratie over het feit dat de politie noodzakelijkerwijs te laat is,
wordt het terrein verlegd naar het leven vóór de misdaad of het ongeval.
Databases worden opgetuigd met gegevens van niet-criminele jongeren.
'Interventies' worden gepleegd in gezinnen waar risicoscores afwijken van
gemiddeldes. Vroegtijdig ingrijpen wordt gelegitimeerd aan de hand van
'risicofactoren', geïnventariseerd door pseudowetenschappers.

Onder het mom van 'voorkomen is beter dan genezen' wordt  een medisch model
geïntroduceerd voor criminaliteit. Dat leidt niet alleen tot nieuwe vormen van
racisme, maar ook tot een combinatie van preventie en repressie die je
'prepressie' kunt noemen. Statistisch afwijkende personen worden uitgesloten of
gedisciplineerd. Onder het mom van 'vroegsignalering' en 'vroegtijdige
preventie' wordt een systeem opgetuigd dat in grote steden bijvoorbeeld tot 20
procent van alle kinderen beschouwt als 'risico'. Daarvoor is wel eerst nodig
dat alle kinderen als potentieel probleem worden beschouwd. Prepressie wil
zeggen dat de staat het zich onder de noemer van 'preventie' veroorlooft om
repressief op te treden in  risicogezinnen en -buurten.

Er bestaat, ten slotte, een toenemende praktijk van het uitzonderen van de wet.
Het selectief buiten de orde verklaren van bepaalde 'risicogroepen', variërend
van leeftijdscategorieën tot bewoners van een bepaalde wijk of zelfs 'culturen',
gaat gepaard met een toename aan 'bestuurlijke maatregelen' die de mogelijkheid
geven om rechtsregels op te schorten. Wie in Rotterdam bijvoorbeeld een bepaald
inkomen en migratieachtergrond heeft en in een bepaalde wijk woont, mag eerder
worden gefouilleerd en gevisiteerd. Zo'n uitbreiding van bestuurlijke
maatregelen kan bestaan bij gebrek aan toetsing door gemeenteraden die deze
ontwikkeling juist toejuichen.

Onveiligheid wordt geïnventariseerd door middel van profileren en normeren. Je
mag niet afwachten tot er 'iets' gebeurt. Je moet niet alleen de dreiging, maar
ook het risico bij voorbaat al uitsluiten. Beleid gericht op profileren
produceert normaliteit. Dat kan alleen ten opzichte van de afwijking, een
'ander' die wordt geproblematiseerd, maar 'risico's' zijn altijd in meer of
mindere mate aanwezig.

De uiterste consequentie daarvan in het veiligheidsbeleid is dat de gewone
burger steeds sterker voorwerp wordt van toezicht. Iedereen is immers een
potentiële dader. Bovendien wordt de burger steeds vaker aangespoord toezicht te
houden op zijn of haar medeburgers. De 'ander', dat zijn we dus steeds vaker
zelf.

Critici die de overheid ervan betichten een surveillance society te willen
vestigen, waarin burgers als 'ogen van de staat' worden betrokken bij het
veiligheidsbeleid en de rechtshandhaving, maken zich er  te gemakkelijk vanaf.
Het zijn niet alleen overheid en bedrijven die overdreven aandacht richten op
veiligheid. Vaak zijn het burgers zelf die liever vandaag dan morgen hun
privacy, maar belangrijker, de rechtsgelijkheid, inleveren voor meer veiligheid.
Vergeten wordt dat we daardoor zelf ook elk ogenblik tot de bedreigende ander
kunnen worden gemaakt, op grond van een onbeduidende afwijking van de norm,
bijvoorbeeld door de statistische variatie die altijd aanwezig is in
'risicoprofielen'.

Veiligheid is nooit primair een individueel recht, maar  een relationeel recht.
Het geldt ten opzichte van de ander. Burgers moeten ook worden beschermd tegen
elkaar .

In een tijd van populistische politiek is het opmerkelijk hoe weinig protest
wordt aangetekend tegen deze ingrijpende veranderingen. Wanneer staat de
populist op die stelt dat de burger ook dient te worden beschermd tegen de
staat? Veiligheid, dat betekent toch zeker ook dat je kinderen niet worden
opgenomen in risicodatabases en dat je niet selectief wordt gefouilleerd  wegens
een bepaalde achtergrond of  woonlocatie. Voor veiligheid is toezicht nodig,
maar dan mogen we ook toezicht verlangen op al die veiligheidsmaatregelen.

Ook sociaal zwakke gezinnen en immigranten worden gezien als veiligheidsprobleem

Bij elk veiligheidsincident wordt de burger ontevredener over de geboden
diensten

LOAD-DATE: January 3, 2011

LANGUAGE: DUTCH; NEDERLANDS

NOTES: Beatrice de Graaf is historicus en universitair hoofddocent   aan het
Centrum voor Terrorisme en Contraterrorisme van de Universiteit  Leiden. Willem
Schinkel is universitair hoofddocent   sociologie aan de Erasmus Universiteit
Rotterdam

GRAPHIC: Veiligheidstoezicht bij de RET
foto Bas Czerwinski

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                               3 of 174 DOCUMENTS



                                NRC Handelsblad

                            31 december 2010 vrijdag

Niets deugt!;
Overpeinzingen

BYLINE: 1581

SECTION: ACHTERPAGINA; Blz. 32

LENGTH: 793 woorden


Als je het zo op straat en in het openbaar vervoer hoort, als je de reacties van
lezers in de papieren kranten en die op internet leest, krijg je de overtuiging
dat we nog nooit zo'n !##+<<$x%!!! (verwijderd door de redactie) jaar achter de
rug hebben gehad. Niets heeft gedeugd, en dat doet het nog niet.

Volgens een paar lijstjes die door suborganisaties van de internationale
gemeenschap zijn opgesteld, horen we nog altijd tot de toptien van de welvarende
landen. Hier woont een van de best opgeleide volken ter wereld. Als je wilt
emigreren, dan naar Nederland. Maar ben je hier eenmaal aangeland, dan merk je
dat je om de haverklap wordt uitgescholden, bedreigd, bestolen, afgerost. Er is
geen Nederlander die het in de ogen van de andere Nederlanders goed doet, en dat
laten we elkaar ook weten. In het afgelopen jaar is het nog erger geworden dan
het vorig jaar al was. Het gaat crescendo. Zelfs de koningin doet het nu in haar
Kersttoespraak totaal verkeerd.

Over Hare Majesteit gesproken, laten we blij zijn dat we geen republiek met een
president hebben. Stel je dit even voor: iedere vier jaar
presidentsverkiezingen, in deze tijd. Eerst de vraag wie de kandidaten zullen
zijn. Na maanden van vergaderen komen de belangrijkste formaties met hun eigen
nationale redder. Dat zijn er vier, ik noem geen namen. Ze gaan het land in,
allemaal zwaar bewaakt, houden hun toespraken, worden onderbroken door
spreekkoren van de tegenstanders.

Dat komt allemaal in de media, wordt van alle kanten van ongezouten commentaar
voorzien. De volgende dag gaat de aanhang van alle kandidaten in kokende woede
de straat op. Politie erbij. Een toevallige voorbijganger wordt door
hardwerkende burgers per ongeluk in elkaar geslagen. Ambulance. Terwijl de
ziekenbroeders het onschuldige slachtoffer proberen op te rapen, worden ze
aangevallen door allochtoon tuig. Ook dat komt allemaal weer uitvoerig in de
media. De dag van de verkiezingen is aangebroken. De noodtoestand is
uitgeroepen. Het lijkt wel een finale van het wereldkampioenschap voetbal, maar
dan twee maal zo - ja, wat? Erg? Angstaanjagend? Met nog meer kabaal? Razernij?

In de exit polls is het een nek-aan-nekrace tussen Jan-Kees en Jeroen. Dan
blijkt dat sommige stemmachines niet goed werken. Zo'n wonder is dat niet.

De Sprinters van de Nederlandse Spoorwegen staan ook nog niet allemaal weer op
de rails. Maar de natie kan niet langer zonder staatshoofd. Hertelling!

Beëdigde hertellers gaan aan de slag maar komen er niet uit. We nemen een
voorbeeld aan Amerika. De Hoge Raad hakt de knoop door. Jan-Kees wordt de eerste
Nederlandse president.

Dan breekt er een avontuurlijke maar soms ook verschrikkelijke periode aan,
waarvan ik u de beschrijving zal besparen. Raadpleeg de geschiedenis van onze
stadhouderloze tijdperken. Historische vergelijkingen gaan altijd mank.

Nu leven we in de snel tanende illusie dat we in een tolerant land wonen. In
werkelijkheid horen veel Nederlanders (niet 'de', niet allemaal, u bijvoorbeeld
niet) tot de snelst geïrriteerde, de ontevredenste, de bijterigste soort ter
wereld, en dat is niet van vandaag of gisteren.  In de jaren vijftig (v.d.v.e.)
heette de rubriek ingezonden brieven van Het Parool 'Maar menéér'. Een
uitstekende naam. Daaruit sprak al de nauwelijks bedwongen verontwaardiging van
de lezer die zich lelijk op zijn tenen getrapt voelde. Een van degenen die daar
regelmatig optrad, noemde zich Beka. Het GVB had nieuwe trams aangeschaft, licht
gestroomlijnde motorwagens en bijwagens op zes wielen, voor de lijnen 24 en 25.
Na een paar weken schreef Beka: ,,Heeft de directie van de tram nooit gemerkt
dat de zitplaatsen in deze nieuwe rijtuigen veel en veel te nauw zijn? Of zit de
directie van de tram nooit in de tram?"

Omstreeks dezelfde tijd begon het me op te vallen, dat in de koppen van De
Telegraaf veel mensen werden opgevoerd die woedend, laaiend, hels, kokend,
ziedend waren.

Ik heb een stuk of wat van die koppen uitgeknipt en opgeplakt zodat er een
nieuwe voorpagina ontstond. Een fantastisch beeld. Het leek alsof alle
Nederlanders het in de grootste verbittering met elkaar aan de stok hadden. Ik
heb er toen ook nog een hoofdartikeltje bijgeplakt. Meer asfalt, is de kop.
Allemaal meer dan een halve eeuw geleden.

Intussen zijn we gewend geraakt aan internet, we hebben de papieren krant niet
meer nodig. De krant is per slot van rekening maar een gebrekkig middel om te
laten weten dat je je op je tenen getrapt voelt of uit elkaar barst van
miskenning en verontwaardiging. En dan moet je nog maar afwachten of de censuur
van de redactie het wel met je bewoordingen eens is.

Nu kun je digitaal de hele wereld iedere dag laten weten dat je desnoods de hele
schepping aan je laars lapt. Het helpt niet maar het is wel een kleine
opluchting.

LOAD-DATE: January 3, 2011

LANGUAGE: DUTCH; NEDERLANDS

GRAPHIC: Z-MontagHand-ZW

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                               4 of 174 DOCUMENTS



                                NRC Handelsblad

                            31 december 2010 vrijdag

Het populisme keert zich tegen de Verlichting - niet geheel onterecht;
We hoeven niet meer van elkaar te houden

BYLINE: Bas Heijne

SECTION: OPINIE & DEBAT

LENGTH: 4543 woorden

SAMENVATTING

De duiders die de opstand van burgers met begrippen van de Verlichting willen
doorgronden, begrijpen niet dat de revolte juist gekant is tegen het
verlichtingsdenken.

VOLLEDIGE TEKST:

Van alle veelzeggende gebeurtenissen van het afgelopen jaar was deze misschien
wel het veelzeggendst: de televisiebeelden waarop te zien was hoe Sarah Palin,
volgens vele Amerikanen de gewenste president van de Verenigde Staten, een
kariboe doodschoot.

Veelzeggend? In de media waren ze vooral het onderwerp van hoon en spot. De
scene kwam voor in de vierde episode van Sarah Palin's Alaska, een reallifesoap
over het leven van de voormalige gouverneur van die Amerikaanse staat. De winter
nadert, de freezer van huize Palin is bijna leeg, en samen met haar vader Chuck
en vriend Steve trekken ze tot ver boven de poolcirkel - en daar staat ineens
die kariboe. Palin schiet een aantal keer mis. Ze  neemt haar toevlucht tot een
geweer met nog meer precisie. Bij het vijfde schot zijgt het majestueuze dier
ineen. Vervolgens wordt het dier in stukken gesneden die thuis in de vriezer
worden gestopt, maar niet dan nadat huisvriend Steve het bloedende hart van het
beest heeft getoond aan Palins achtjarige dochter Piper.

De reacties op de slachting waren voorspelbaar: de Amerikaanse vereniging voor
het beschermen van dieren, PETA, sprak zijn afschuw uit, talkshowhosts spuiden
grappen over Palins gebrekkige schietkunst en mediadeskundigen maakten gehakt
van het realiteitsgehalte van  het programma. Palin zelf had in haar programma
gezegd dat de jacht voor het merendeel van de bewoners in Alaska noodzakelijk
was om in leven te blijven, maar een weekblad rekende uit dat het tripje van
Palin met vader en vriend naar het hoge noorden in totaal meer dan 140.000
dollar had gekost. Dat was een duur lapje hertenbiefstuk.

Een van felste reacties kwam van Aaron Sorkin, een van de bekendste
scenarioschrijvers uit Hollywood, onder meer van  de serie Westwing en
recentelijk de speelfilm The Social Network. In een stuk op de site van The
Huffington Post veegde hij de vloer aan met Palins argument dat je het niet
moest wagen om haar te veroordelen zolang je zelf vlees at, leren schoenen droeg
of thuis of op kantoor in een leren stoel zat. Sorkin:  ,,I eat meat, chicken
and fish, have shoes and furniture made of leather, and PETA is not ever going
to put me on the cover of their brochure and for these reasons Palin thinks it's
hypocritical of me to find what she did heart-stoppingly disgusting." Behalve de
opzichtige manipulaties van de makers van Sarah Palin's Alaska verafschuwde
Sorkin vooral de gretigheid waarmee Palin het dier afslachtte, de valse aardse
lyriek waarmee ze het neerschieten van het dier aankleedde. Sorkin: ,,You
weren't killing that animal for food or shelter or even fashion, you were
killing it for fun. You enjoy killing animals."

Het stuk van Sorkin kreeg een daverend applaus van de lezers uit het
anti-Palinkamp, omdat het ogenschijnlijk korte metten maakte met het lastige
argument waarmee tegenstanders van de jacht altijd om de oren worden geslagen:
jouw schoenen zijn ook van dode dieren gemaakt, dus tegen wie heb je het? Dit
was een uitweg: ik eet vlees, zeker, maar ik zwelg niet in het doden van dieren.
Ik beleef geen plezier aan wreedheid. Ik zie het als een noodzakelijk kwaad,
omdat ik te zwak ben om vegetariër te worden. Dat maakt dat ik de vrouw kan
veroordelen die trots lachend op de foto gaat met een doodgeschoten hert.

Is dat argument overtuigend? Er zit voor mij iets ongemakkelijks in. Ben je een
goed mens wanneer je afstand doet van wat je als een barbaarse praktijk
beschouwt, terwijl je die praktijk wel laat voortbestaan - en overlaat aan
anderen? Wat is je afschuw van het doden van dieren waard wanneer die afkeer
alleen maar tot gevolg heeft dat de dieren voortaan ongezien worden gedood? Wat
is die hoogstaandheid van Sorkin waard wanneer die alleen dient om geen vuile
handen te hoeven maken? Je kunt Palin honen om haar berekenende
bloed-en-bodemromantiek, vanwege het zwelgen in het doden zelf, en ook nog
vanwege haar valse voorstelling van zaken in haar docusoap, maar daarmee ga je
een andere, pijnlijke kwestie uit de weg: wie vlees eet, zal moeten doden.

De scène van de jagende Palin is - daar heeft Sorkin natuurlijk gelijk in -
gemanipuleerd en op effect gericht. Welk effect? Vreemd genoeg verzuimt de
scenarist  in zijn verontwaardiging de meest voor de hand liggende vraag te
stellen: wat wil deze scène ons vertellen? Als het een verhaal is, wat is dan de
moraal? Op het moment dat de politica het dode dier als voedsel opeist en
beschrijft wat een gevoel van voldoening het geeft wanneer het je lukt raak te
schieten, glorieert ze niet in bloedvergieten alleen. Het is ook een brutale
aanval op wat zij en haar volgelingen als de hypocrisie van de vooruitstrevende
liberaal zien: jezelf een goed mens wanen, terwijl anderen - gewone mannen en
vrouwen - de werkelijkheid onder ogen durven zien.

Hier heb je meteen  de essentie van de populistische revolte waarvan Sarah Palin
in de Verenigde Staten het boegbeeld is, maar die zich inmiddels heeft verbreid
over grote delen van het Westen. Het gestolde idealisme van 'links' - in Amerika
de liberals - claimt volgens hen nog altijd een morele hoogstaandheid, hoewel
die de harde werkelijkheid glashard ontkent. 'Links' zwelgt in zijn eigen
goedheid en goede bedoelingen, gewone mensen blijven met de rotzooi zitten. Alle
morele verwijten van populistisch rechts jegens links vallen binnen dat patroon.

De boodschap wordt er in de westerse wereld  met kracht ingehamerd - en het
schot dat de kariboe deed neerzijgen is er wat mij betreft het symbool van. De
scène in Sarah Palin's Alaska is grof, brutaal en nietsontziend; het antwoord
van Sorkin is boos, bijtend, maar ook onmachtig. Mensen als Sorkin zijn
gemakkelijk in het defensief te duwen; instinctief weten ze dat ze zwak staan,
omdat  in hun wereldbeeld altijd een dosis wensdenken schuilt. Ze zijn
doordrenkt van een ethos dat hun zegt dat het doden van dieren eigenlijk
verkeerd is, dat doden in alle gevallen fout is en zeker wanneer de sterken de
zwakkeren doden. Tegelijk leven ze in een wereld waarin dagelijks ontelbare
dieren worden geslacht om hen van voedsel te voorzien.

De 'weldenkenden' die opgelucht dachten dat het sneuvelen van het
neoconservatisme in de chaos van Irak de weg vrij maakte voor een nieuw politiek
humanisme, kwamen al na een jaar Obama gruwelijk bedrogen uit. Het gefnuikte
neoconservatisme bleek de weg te hebben vrijgemaakt voor een populisme dat het
heel goed bleek te kunnen stellen zonder Friedrich von Hayek en Leo Strauss: hun
ideologie was weliswaar op dezelfde leest geschoeid, maar dan zonder een
vastomlijnd intellectueel fundament.

Dit nieuwe populisme was bij uitstek een product van de dynamische media- en
massacultuur; zie de reallifesoap van Sarah Palin, waarin het zogenaamde aardse,
harde, simpele leven van de aankomende presidentskandidaat zorgvuldig in scène
wordt gezet. Ideologisch baseerde het zich op de belevingswereld van de gewone
man, de man die 's ochtends de deur van zijn huis opendoet en  op basis van wat
hij daar ziet - en 's avonds op televisie en internet - zijn bittere conclusies
trekt.

Dit conservatisme wil nadrukkelijk volks zijn; natuurlijk wil Palin haar
'mannelijkheid' bewijzen door voor een miljoenenpubliek een kariboe neer te
leggen, maar de aanleiding is zogenaamd een lege vrieskist en een gezin dat moet
worden gevoed. Als er bij deze beweging grote woorden aan te pas komen,  worden
die ontleend aan de geschiedenisboekjes die iedere scholier tot zich heeft
genomen. De helden van de Tea Party-beweging, waarvan Palin het boegbeeld  is,
eigenen zich schaamteloos de symbolen toe van een tolerant en progressief
Amerika  - zoals Abraham Lincoln en Martin Luther King. De grote mars die eind
augustus door de voorman van de volksrechtse televisiezender Fox, commentator
Glen Beck, werd gehouden  - waar ook Palin sprak - heette veelzeggend 'Restore
America'. Geef ons ons land terug.

Die dynamiek is voor Nederlanders zeer herkenbaar. Een overwegend 'links'
establishment dat zich wentelt in morele zelfgenoegzaamheid terwijl de
werkelijke problemen niet onder ogen worden gezien, een onthecht kosmopolitisme
dat neerkijkt op traditionele gemeenschapsbanden, een fataal gebrek aan trots op
de eigen herkomst, een sentimenteel humanisme met betrekking tot de grote
dreiging van globalisering en immigratie, een pijnlijke vervreemding van het
bestaan van de gewone man. Het is inmiddels een overbekend repertoire.

En natuurlijk het verwijt van inconsequentie en hypocrisie: de schampere
vaststelling van Sarah Palin over mensen die de jacht verafschuwen vanuit hun
leren fauteuil maakt deel uit van een cluster van gelijksoortige verwijten. Als
je zo multicultureel bent, waarom stuur je je kinderen dan naar een witte
school? Martin Bosma, ideoloog van de PVV en tekstschrijver van Geert Wilders,
volgde eind november in zijn eerste politieke wisselcolumn in deze krant
hetzelfde stramien: de vermeende progressieve lezers kunnen zich hun breed
uitgemeten vooruitstrevendheid alleen permitteren omdat ze de grote boze wereld
negeren. ,,En de kinderen? Stelt u hen bloot aan uw multiculturele idealen en
staat u elke ochtend om half negen bij een zwarte school? Zit uw Emma,
Anne-Fleur of Mees gezellig in een klas vol met Mohammeds en Ali's? Ho, ho. Het
moet niet te gek worden natuurlijk. Als het erop aankomt, rijdt u toch liever
een extra blokje met die kinderbakfiets."

Het is retoriek, natuurlijk. Bosma's ironie strekt zich helaas niet uit tot zijn
eigen gedachtegoed, maar zijn retoriek over de hypocriete progressief krijgt
nauwelijks weerwoord, misschien omdat de karikatuur die Bosma schetst net iets
te veel verwijst naar een herkenbare werkelijkheid. De idealen van een gegoede,
zichzelf als progressief beschouwende klasse staan te vaak op gespannen voet met
de werkelijkheid. Populisten als Palin en Bosma worden genegeerd en, als dat
niet langer kan, veroordeeld of betreurd.

Of men maakt een voorzichtige knieval. Na de Fortuyn-revolte van 2002 verschenen
tal van artikelen en boeken over de kloof tussen de burger en de politiek. Er
werd eindeloos uitgeweid over de verwording van de bestuurlijke elite. De burger
zou boos zijn, hervorming van het openbaar bestuur eisen, directe democratie,
enzovoort. Aan de meer geëxalteerde aspecten van het fenomeen Fortuyn werd
stilletjes voorbijgegaan, of ze vormden de aanleiding tot lacherige meewarigheid
of cabareteske spot. Mozes en het beloofde land!

De commentatoren van kranten en opinieweekbladen wisten niet goed hoe ze moesten
omgaan met de uitzinnige kant van Fortuyn. De grotere belofte die Fortuyns
optreden met zich mee leek te brengen, die van regeneratie en vernieuwde
gemeenschapszin, kon alleen nog worden begrepen  in termen van volksnationalisme
en fascisme, en leidde tot felle afwijzing.

Daarmee werd het kind met het badwater weggegooid. Het politieke populisme zoals
het zich nu voordoet laat zich niet rationeel verklaren, omdat de kern ervan
heel weinig te maken heeft met redelijkheid. Waarom vergeeft haar Amerikaanse
aanhang Sarah Palin iedere blunder, iedere politieke misstap, ieder
schandaaltje? Waarom hebben het stuntelige optreden of het half-criminele
verleden van de door Geert Wilders geselecteerde Kamerleden nauwelijks invloed
op zijn reputatie als de man die de augiasstal van het oude politieke
establishment zal schoonvegen? Denken de aanhangers van Wilders, de Deense
Volkspartij en het Vlaams Belang werkelijk dat er over een aantal jaren geen
herkenbare moslims meer in hun land zullen wonen? Waarom hebben de Italianen zo
lang in Berlusconi geloofd, terwijl hij de Italiaanse democratie onder hun ogen
kapot maakte? Omdat ze zelf al lang niet meer in die democratie geloofden?

Wie denkt dat het de leiders van die partijen en de mensen die op hen stemmen
enkel en alleen gaat om reële politieke hervormingen, om de aanpak van
criminaliteit en een stop op massa-immigratie, vergist zich. De duiders die de
opstand van de burgers proberen te doorgronden met aan de Verlichting ontleende
begrippen, kunnen nooit begrijpen dat al deze revoltes in de kern juist zijn
gericht tegen de in hun ogen sleetse begrippen van het verlichtingsdenken zelf.

Het zijn de verlichtingsbegrippen,  na de Tweede Wereldoorlog verheven tot
dogma's, die nu op een agressieve manier worden ontmaskerd  als leugens,
geriefelijke ontkenningen van wezenlijke behoeften. Gelijkheid, tolerantie,
zachtmoedigheid, rechtvaardigheid - keer op keer worden mensen die deze
abstracties hoog in het vaandel hebben staan, ontmaskerd als akelig hypocriet,
als zogenaamde hoogstaande geesten die er een dubbele moraal op nahouden.
Daartegenover staan bij uitstek menselijke behoeften: verwantschap, eigenheid,
trots - met daaronder een groot verlangen naar een zuivere gemeenschap. Restore
America, Trots op Nederland en, zoals de slogan van het Vlaams Belang luidt: dit
is ons land. Wat onder vuur ligt, is het naoorlogse humanisme zelf.

Overal waar het nieuwe populisme opbloeide, richtte het zijn pijlen op vreemde
elementen die het sociale en culturele weefsel van de samenleving aantastten,
maar vooral op degenen die het laten gebeuren: de zelfgenoegzame, progressieve
elite die, met het 'Nooit weer!' als motto en het antifascisme als geloofsleer,
een betere wereld had willen bewerkstelligen, maar intussen de gewone man
doodgemoedereerd overliet aan zijn lot.  Het andere was immers superieur aan het
eigene?

Nationale identiteit werd weer tot een heilige graal, iets wat eens natuurlijk
aanwezig was en toen door boze krachten werd ontvreemd. In Nederland werd daar
ongemakkelijk of lacherig of ongelovig op gereageerd. Hoe bereid men ook was de
zogenaamde 'kloof' serieus te nemen, die meer verheven aspecten van het
gemeenschapsdenken werden genegeerd of weggehoond - kijk maar naar Rita 'Trots
op Nederland' Verdonk.

In het naoorlogse humanisme was voor het begrip identiteit geen plaats -
iedereen had alleen nog 'meerdere identiteiten'. Of je werkte aan je
'persoonlijke identiteit', waarmee zelfontplooiing werd bedoeld, wat in de
meeste gevallen betekende dat je je eigenwaarde ontleende aan een emancipatoire
beweging, de vrouwen-, zwarten- of homostrijd. Dat waren identiteiten waar niks
mis mee was. Maatschappelijk  gediscrimineerden hadden die juist nodig om
overeind te blijven in een vijandige wereld. Ook regionale identiteiten werden
getolereerd, zolang ze grenzen van de folklore niet overschreden.

Het nieuwe populisme gaat over identiteit en gemeenschap in tijden van
globalisering en immigratie, twee fenomenen die de progressieve politiek nooit
goed in een verhaal heeft weten te vatten. Een open houding tegenover een
complexe wereld, waarin je eigen betekenis relatief is, en een al even open
houding tegenover de Ander - precies die progressieve geestesgesteldheid
verhinderde een kritische houding jegens de excessen van globalisering en
immigratie. Het duurde  lang voordat men die excessen onder ogen kon zien. Ze
pasten eenvoudigweg niet in het progressieve wereldbeeld.

De reactie was navenant. In het nieuwe verlangen naar de doortastende leider,
naar overzichtelijke wortels, naar een nationale geschiedenis die weer kan
worden gekoesterd, zien we de mythe terugkeren over de verweesde natie en de
reddende buitenstaander. Dat die aspecten van het populisme niet worden
begrepen, bevestigt wat mij betreft juist het bestaansrecht ervan. Het
establishment wil het populisme hoogstens redelijk tegemoetkomen - juist daarmee
toont het establishment aan er niets van te begrijpen. Het nieuwe populisme is
niet alleen een reactie op de versnippering en verwatering die globalisering met
zich meebrengt; het is ook een reactie tegen een ontkerstende wereld, waarin
alles alleen nog maar wordt gezien in economische termen.

Het is een misvatting om te denken dat het onbehagen op een rationele manier zou
kunnen worden opgelost, zoals David Van Reybrouck lijkt te denken in zijn
pamflet Pleidooi voor populisme (2008). Van Reybrouck ziet in het hedendaagse
populisme een reactie op de ondervertegenwoordiging van laagopgeleiden in het
politieke establishment; gewone mensen voelen zich niet langer vertegenwoordigd.
In de 'diplomademocratie' telt iemand die niet hoog is opgeleid niet langer mee.

Dat is zeker een belangrijk punt, maar de meeste mensen, onder wie  ook veel
hoogopgeleiden, hebben het gevoel dat hun iets veel groters, iets veel
belangrijker is afgepakt dan alleen politieke vertegenwoordiging.

Deze maand had ik in Berlijn een gesprek met de Duitse schrijfster Juli Zeh. We
spraken onder meer over het onderwerp dat mij bezighoudt - de opkomst van het
nieuwe populisme en de onmachtige respons van hen die zich opwerpen als de
verdedigers van het naoorlogse, humanistische gedachtegoed. Die respons was, zei
ik, altijd defensief, meestal gepikeerd en vaak zelfgenoegzaam. Tegenover
incidenten die het gevolg waren van reële sociale problemen zetten zij
abstracties als het gelijkheidsbeginsel, de principes van de rechtsstaat en hun
algehele afkeer van alles wat te maken had met het verlangen naar eigenheid. De
aanvallende, schrille, hardvochtige taal van het populisme werd beantwoord met
de taal van de ambtenarij of de clichés van een versleten christendom. Dat was
geen antwoord, dat was een reflex.

De taal van de naoorlogse democratie lijkt versleten, zei ik tegen Zeh. Een
beroep op het gelijkheidsbeginsel en de fundamenten van de rechtsstaat wordt
steeds vaker beschouwd als een poging om de werkelijkheid te ontkennen. Zeh
wierp tegen dat wanneer mensen niet meer in staat zijn abstracte begrippen als
gelijkheid naar hun eigen leven te vertalen, dat een terugval betekende. ,,Het
is een teken van intelligentie wanneer je abstracte principes op werkelijke
gevallen kunt toepassen, zodat je kunt zien of ze zinnig zijn. Als je dat niet
langer kunt, ben je gewoon dom."

Was het zo eenvoudig? Het probleem leek mij dat die abstracte principes zelf in
toenemende mate niet langer werden beschouwd als zinnig. Of beter gezegd, men
beschouwde ze als zinnig zolang het goed uitkwam. In het debat over de
aanwezigheid van de islam in Europa zag je dat het beste. Tegen de orthodoxe
islam werden de principes van de Verlichting ingezet - gelijkheid van man en
vrouw, scheiding tussen Kerk en Staat, tolerantie ten opzichte van minderheden
als homoseksuelen - kortom, een staalkaart van verlichte humanistische principes
tegenover een mentaliteit die al deze hooggestemde beginselen beschouwde als het
werk van de duivel.

Diezelfde verlichte principes werden gehoond wanneer ze werden ingezet ten
behoeve van moslims, wanneer ze werden aangeroepen om migranten en hun
nakomelingen een plaats in de westerse samenleving te geven. Dan waren diezelfde
principes ineens de symptomen van een fatale slapheid, van de onmachtige
verdwaasdheid van de elite.

Wie voor vrijheid van meningsuiting is, kan niet principieel tegen de hoofddoek
zijn - dat is immers ook een mening. Wat te doen als je toch een bloedhekel hebt
aan de hoofddoek? Dan kun je twee kanten op. Je kunt de hoofddoek en het geloof
dat ermee is verbonden aanwijzen als het kwaad zelf. In de strijd tegen het
kwaad kun je principes van de Verlichting - tolerantie, gelijkheid - rustig even
opzijschuiven, dan moet er gewoon hard worden opgetreden. De icoon van die
houding is Winston Churchill. Wanneer in een essay of opiniestuk die naam
opduikt, hoef je niet verder te lezen - je weet welk punt er gemaakt zal worden.

Een tweede reactie is het afzweren van de geloofsartikelen van de Verlichting
zelf. Waarom geen onderscheid tussen mensen gemaakt? Waarom blijven zeggen dat
iedereen gelijk is, wanneer dat evident niet zo is? Waarom zou iedereen evenveel
rechten moeten hebben, terwijl sommige mensen tot een natie behoren en anderen
overduidelijk niet? Waarom tolerant zijn voor mensen die zelf luidkeels hun
afschuw van jou en de jouwen verkondigen? Waarom zou je niet gewoon toegeven dat
je jezelf beter vindt? Als je in een essay of opiniestuk het parmantige zinnetje
'mensen zijn niet gelijk, ze zijn wel gelijkwaardig' tegenkomt, hoef je niet
verder te lezen. Wat wordt bedoeld, is dat mensen niet gelijkwaardig zijn.

Een paar jaar geleden nam ik deel aan een discussie in New York met Ayaan Hirsi
Ali en Frits Bolkestein. De laatste verkondigde voor een volle zaal dat het
Westen ronduit superieur was aan de overige culturen. Een daverend applaus
volgde.

Het was een bijzondere ervaring, waaraan ik nog weleens terugdenk, hoewel ik de
rest van de discussie allang ben vergeten. Wat drukte dat applaus uit? Wie de
principes van de Verlichting aanhangt, moet erkennen dat het Westen fraai
afsteekt bij grote delen van de rest van de wereld, juist doordat de
geloofartikelen van de Verlichting handen en voeten hebben gekregen, doordat ze
zijn ingebed  in de samenleving, in de rechtsstaat. Wie dat ontkent, maakt zich
inderdaad schuldig aan cultuurrelativisme.

Alleen: klapte het publiek in New York voor de principes van de Verlichting of
voor zichzelf? Klapte het als dank dat men deel mocht uitmaken van een
maatschappij die verlichte principes huldigde, een maatschappij dat het
gelijkheidsbeginsel uitdroeg en tolerantie bepleitte? Ik ben bang van niet. De
zaal applaudisseerde, tegen de politieke correctheid in, voor de eigen
superioriteit. Het Westen was beter, dus waren zijzelf beter. Eindelijk mocht
het worden gezegd. Het maakte niet uit of er moordenaars in de zaal zaten, of
oplichters, of lafaards, of sjoemelaars, of domkoppen, iedereen daar mocht zich
dankzij Bolkestein even beter voelen dan de rest. Ze woonden niet alleen in het
Westen, ze waren het Westen. Heel even vormde men een gemeenschap van
gelijkgestemden.

Met de principes van de Verlichting had dat niets te maken. Het applaus was
juist bedoeld om af te rekenen met de uitwassen van het verlichtingsdenken in
handen van het progressieve establishment, met zijn aangeprate schuldgevoel over
het kolonialisme, de permanente staat van zelfbeschuldiging over de miskenning
van de Ander, het verdacht maken van iedere vorm van gemeenschapsdenken.

Ik was daar in New York getuige van een levende paradox: hier werd uit naam van
de Verlichting geklapt voor emoties die juist tegen het wezen van de Verlichting
ingingen - culturele hegemonie, oneigenlijke superioriteitsgevoelens,
groepsnarcisme.

De grote humanisten hadden ons juist geleerd dat geen bijzondere rechten konden
worden ontleend aan de liefde voor de eigen natie of groep. Het was heel goed
denkbaar dat  in de meest achterlijke cultuur ter wereld mensen leefden die
moreel gezien in alle opzichten superieur waren aan mensen die in een meer
verlichte samenleving woonden. Het was lastig om dat te moeten toegeven, het
ging wellicht in tegen de menselijke natuur - maar daar was nu juist de
Verlichting voor uitgevonden.

Waar is het fout gegaan? In de neiging om de Verlichting op te vatten als een
geloofsleer, in plaats van een levenshouding, een loffelijk streven om onze al
te menselijke aanvechtingen in goede banen te leiden. In handen van het
progressieve establishment werden ze tot dogma's waaraan een gevoel van
superioriteit werd ontleend; omdat je aan de goede kant stond, was je vanzelf
ook goed. Men verzuimde die dogma's in tijden van globalisering en immigratie
opnieuw te toetsen aan de werkelijkheid.

De grote blinde vlek bleek het hernieuwde verlangen naar gemeenschap en
identiteit in een versnipperde wereld. Men zwolg in zelfkritiek, maar verzuimde
kritisch naar de rest van de wereld te kijken - we moesten van elkaar houden,
juist omdat we zo verschillend waren, juist omdat de ander zo uitdagend anders
was.

Dat leidde tot zelfgenoegzaamheid en hypocrisie. We hielden niet van elkaar, we
deden alleen maar of we van elkaar hielden. Toen de revolte zich aandiende, was
er ongeloof en ontzetting. Hoe kon je de morele superioriteit van het
humanistische wereldbeeld in twijfel te trekken? Het nieuwe populisme laat zich
nog minder gelegen liggen aan de opdracht van de Verlichting. Westerse
verworvenheden worden gebruikt als stok om de islamitische hond te slaan, maar
voor de rest keert men zich juist tegen het imperatief van de Verlichting. Het
op zich begrijpelijke, want menselijke verlangen naar eigenheid, het ingebed
zijn in een gemeenschap, wordt gebruikt tot het huldigen van de eigen
uitverkorenheid en het radicaal simplificeren van de werkelijkheid. Het ,,durf
te denken!" van Immanuel Kant is ingeruild voor een spannender adagium: durf te
voelen.

Natuurlijk zwelgt Sarah Palin in het doodschieten van de kariboe. Het gaat haar
niet om voedsel, dat is gewoon hypocriete berekening, het gaat haar erom de
diepste instincten van een mens ruim baan te geven. Doodschieten is lekker, wil
ze eigenlijk zeggen - het zijn de zogenaamde weldenkenden die beweren dat het
niet zo is, die afgelopen decennia met hun slappe humanisme de mens hebben
afgehouden van zijn eigen natuur.

Tussen een mens en zijn natuur stonden de idealen van de Verlichting - en kijk
eens wat de elite daarmee gedaan heeft! Om onszelf te hervinden, moeten we terug
naar die natuur, waar gedood wordt om te overleven. Ach, laten we er eerlijk
voor uitkomen, waar je doodt om te voelen dat je leeft.

Je kunt het nieuwe, volkse populisme zien als een broodnodige correctie op het
gestolde idealisme van een progressieve elite - maar dan ga je voorbij aan de
ware aard ervan, het verlangen naar oerkrachten in een al te geciviliseerde
wereld, de roep om de verlosser van buitenaf, het verlangen om af te rekenen,
niet met de politiek-correcte uitwassen van het verlichtingsdenken, maar met het
verlichtingsdenken zelf.

Ieder abstract principe wordt dan gezien als een hypocriete, hinderlijke leugen.
Wat telt is niet de wereld, maar alleen nog je eigen belevingswereld. Daarbinnen
kun je jezelf het middelpunt van alles wanen - en hoef je jezelf geen rekenschap
te geven van de rest van de wereld. Het doorgeschoten relativisme van een
progressieve generatie wordt nu als excuus gebruikt om iedere vorm van
zelfrelativering uit de weg te gaan. Dat is geen correctie op het
verlichtingsdenken, dat is verraad aan het verlichtingsdenken. Omdat men
aanvoelt dat de menselijke natuur op een hypocriete manier wordt onderdrukt,
wordt het ideaal nu door steeds meer mensen overbodig verklaard. Eindelijk mogen
we elkaar weer haten.

Nu er  steeds meer boze stemmen opgaan om de geloofsartikelen van de Verlichting
maar aan de kant te schuiven, omdat het slappe leugens zouden zijn, is het tijd
ze opnieuw tegen het licht te houden. Gelijkheid, tolerantie, vrijheid - hoe kun
je die begrippen vrijmaken van gemakzucht en zelfgenoegzaamheid en opnieuw
betekenis geven?

Misschien hoeven we niet van elkaar te houden. Misschien hoeven we elkaar niet
eens aardig te vinden. De ware humanist laat zich geen knollen voor citroenen
verkopen, die weet waarmee hij te maken heeft: de mens. De menselijke natuur
ontkennen, weet hij, is even gevaarlijk als erin zwelgen. Tussen die twee
smadelijke uitersten moet hij nu zijn eigen positie innemen.

Het politieke populisme laat zich niet rationeel verklaren, omdat het in de kern
niet redelijk is

Dus wordt Sarah Palin (blunders) en Geert Wilders (halfcriminele Kamerleden)
alles vergeven

LOAD-DATE: January 1, 2011

LANGUAGE: DUTCH; NEDERLANDS

NOTES: Redacteur van NRC Handelsblad

GRAPHIC: Foto Rien Zilvold, beeldbewerking Rik van Schagen
Foto AP, beeldbewerking Rik van Schagen

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                               5 of 174 DOCUMENTS



                                NRC Handelsblad

                           29 december 2010 woensdag

Halbe Zijlstra is niet voor rede vatbaar

SECTION: OPINIE; Blz. 9

LENGTH: 843 woorden

SAMENVATTING

Het kabinet neemt prima maatregelen. Alleen op Cultuur houdt de staatssecretaris
zich doof, beweert Rudi Wester.

VOLLEDIGE TEKST:

Met  staatssecretaris  Zijlstra (Cultuur, VVD) is iets raars  aan de hand wat
veel verontrustender is dan alle voorgenomen bezuinigingen op cultuur bij
elkaar:  hij is niet voor rede vatbaar en hij  luistert niet. Dat zijn twee
levensgevaarlijke eigenschappen voor een politicus. Zijn baas, minister Van
Bijsterveldt (CDA), is wat dat betreft verstandiger en neemt maatregelen om de
omroeporkesten te laten voortbestaan. Daarover valt te twisten,  maar ze heeft
wel haar argumenten voor deze maatregel  onderbouwd.

Minister Rosenthal (Buitenlandse Zaken, VVD) zet de bijl aan de wondere  wereld
der diplomatie. Ook hij  heeft daar zo zijn argumenten  voor. Minister Opstelten
(Veiligheid en Justitie, VVD) schudt de   organisatie van de politie op, met
onderbouwingen.

Rutte (VVD) is tot nu  toe een goede minister-president  gebleken. Met hem kun
je aankomen in het buitenland. Minister Leers (Immigratie en Asiel, CDA) houdt
beter stand dan gedacht,  met die wurgende boa constrictor  om zijn nek om
immigratiemaatregelen te nemen. Minister Donner (Binnenlandse Zaken, CDA) hield
onlangs in de Tweede Kamer een uitstekend college over immigratie in  Nederland
door de eeuwen heen.  Voor minister De Jager  (Financiën, CDA) niets dan lof.
Ook hij voert een verstandig beleid waarvoor hij met  veel verstandige mensen
praat.

Kortom, de nieuwe regering heeft  tot nu toe veel daadkracht getoond  waarmee je
het eens of oneens  kunt zijn, maar die is gestoeld op argumenten en op visie.

Maar Zijlstra? ,,In korte  tijd heeft de nieuwe staatssecretaris zich ontpopt
als een man van  steen", schreef  NRC Handelsblad op 14 december. Zo is het.

Elke nieuwe bewindsman  kan zijn of haar nieuwe beleid  verdedigen. Zo niet
Zijlstra.  Wat zijn ,,de kernpunten die een  kwalitatief hoogwaardig aanbod  in
het hele land moeten garanderen", die hij in de Tweede Kamer  bij de verdediging
van zijn beleid  uit zijn hoge hoed toverde? ,,Dat  weten we nog niet", was zijn
antwoord.  Elke CEO uit het bedrijfsleven of zelfs directeur van een
kunstinstelling die met plannen  komt waarvan hij niet weet wat ze  inhouden,
zou worden afgezet door de raad van commissarissen. Zo niet  Zijlstra,  die nota
bene hamert op een   bedrijfsmatiger beleid van de cultuurinstellingen.

Zakelijk directeur Truze Lodder van de Nederlandse Opera vindt het ronduit
desastreus  als de  hervormingen van het cultuurstelsel pas op Prinsjesdag 2013
(!) worden bekendgemaakt, omdat  ook zij twee à drie jaar van tevoren  moet
programmeren. Het Concertgebouw, de grote musea en  cultuurinstellingen idem
dito.  Joop van den Ende en zijn musicals:  hetzelfde verhaal. De
cultuurfondsen,  instellingen die door het buitenland werden bewonderd, omdat
ook zij vier jaar lang verzekerd waren van subsidie en daarom een duidelijk
beleid konden voeren, kreunen van ontzetting over zoveel onzekerheid.

Dat had kunnen worden voorkomen  als Zijlstra van tevoren alle maatregelen had
doordacht of  een  paar maanden de tijd had genomen om zich goed te laten
voorlichten. Nu laat hij  iedereen  in de cultuurwereld in Nederland  nog jaren
aan een touwtje bungelen. Machtsmisbruik, heet dat  wel, of onbehoorlijk
bestuur. Boris van der Ham (D66) heeft in NRC Handelsblad van 10 december
voorgesteld om de 200 miljoen euro aan   voorgenomen bezuinigingen terug te
brengen tot 100 miljoen. Dat is   een heel zinnig voorstel waarmee veel
cultuurinstellingen best uit de voeten zouden  kunnen, maar  Zijlstra  houdt
zich oostindisch doof, zelfs  voor grote en internationaal vermaarde
gezelschappen en podia.

Hoe kan dat? Waarom heeft Zijlstra zich zo slecht voor bereid op zijn  taak?
Waarom luistert hij niet  naar steekhoudende argumenten?

Ik begrijp het gewoon niet. Misschien is het onzekerheid, want  onzekere mensen
klampen zich altijd wanhopig vast aan de regels  die hun zijn gesteld. Zo  oogt
hij toch niet.  Gewoon een  koppige Fries? Ik ben er ook  eentje, maar heb wel
geleerd te  luisteren naar verstandige mensen, zoals zo veel Friezen doen. Het
zijn net gewone Nederlanders.

Over die 19 procent btw-verhoging  kunnen we kort zijn: voor wie  Geert Wilders'
verbeten reactie  heeft gezien in Nieuwsuur, nadat  in de Eerste Kamer de motie
daarover was aangenomen, is het duidelijk: bij hém ligt de rancune. Ik  heb het
nog nergens gelezen, maar  ik herinner me nog heel goed hoe  Joop van den Ende
enkele keren op  de televisie, nog vóór de verkiezingen, zijn afschuw over de
denkbeelden van Wilders heeft uitgesproken. Dat heeft hij geweten.

Rancune en stijfkoppigheid beheersen dus de twee belangrijkste  politici die de
cultuur in Nederland de nek willen omdraaien en  die helaas worden gesteund door
hun partijen en het CDA.  De Tweede Kamer is al vleugellam  gebleken. Schreeuwen
voor cultuur helpt ook niet meer. Alleen de  Raad voor Cultuur kan ons nog
redden van de  redelozen.

Zijlstra laat iedereen in de cultuurwereld nog jaren aan een touwtje bungelen

LOAD-DATE: December 29, 2010

LANGUAGE: DUTCH; NEDERLANDS

NOTES: Rudi Wester is oud-directeur van het Nederlands Literair Productie- en
Vertalingenfonds en oud-directeur van het Institut Néerlandais in Parijs.

GRAPHIC: Illustratie Hajo

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                               6 of 174 DOCUMENTS



                                NRC Handelsblad

                            28 december 2010 dinsdag

SECTION: TWEE; Blz. 2

LENGTH: 114 woorden


Economie groeit door

Afrikaanse economieën hebben de  crisis relatief goed doorstaan, en veel landen
zullen in 2011 weer in de buurt komen van de groeicijfers van voor de crisis. De
Afrikaanse Ontwikkelingsbank houdt het op circa 7 procent gemiddeld. Al met al
heeft Afrika een decennium van uitzonderlijke  groei achter de rug. Een vraag
blijft wel of Afrikaanse economieën sterker zullen diversifiëren. Een andere
vraag is  of behalve de politieke elite en de zakentop ook de gewone burgers
meer zullen profiteren van de groei. Het creëren van banen is extra belangrijk
gelet op de bevolkingsgroei: in sommige landen zal binnenkort de helft van de
inwoners   jonger dan 25 jaar zijn.

LOAD-DATE: December 28, 2010

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                               7 of 174 DOCUMENTS



                                NRC Handelsblad

                            28 december 2010 dinsdag

Mogelijke raddraaiers met Oudjaar in de cel - één nachtje maar;
Zo niet, dan worden net als vorig jaar agenten  mishandeld en zijn vernielingen
en brandstichtingen niet van de lucht. Willen we dat?

SECTION: OPINIE; Blz. 9

LENGTH: 806 woorden

SAMENVATTING

Politie, brandweer en ambulancepersoneel hebben het moeilijk met Oud en Nieuw.
Pak raddraaiers dus preventief op, vinden Jeroen Recourt en Ahmed Marcouch.

VOLLEDIGE TEKST:

Zullen wij het over nieuwjaarsnacht hebben, met elk jaar dezelfde jongens die
brandstichten, geweld plegen en de politie pesten?

Om dat te voorkomen, is meer nodig dan  wat nepmaatregelen zoals de
burgerbevoegdheid om inbrekers aan te houden, al dan niet met geweld. Dat mag
al lang, de inbreker met een paar ferme tikken het huis uit jagen. Dat heet
zelfverdediging. Het mag ook al lang met geweld. Dat heet noodweer. Het mag
zelfs al lang met te veel geweld, als dit door emoties komt. Dat heet
noodweerexces. Het enige wat niet mag, is een inbreker die al uitgeschakeld is
nog eens goed in elkaar slaan. Dat heet eigenrichting.

Wat doet de premier? Die zegt tegen de Henks en Ingrids van Nederland: ,,Mocht
het u lukken de inbreker met een paar ferme tikken het huis uit te jagen, dan
gaan we de inbreker in de boeien slaan en niet u." Hiermee richt hij zich in
feite tegen de politie. Kennelijk vindt Rutte dat de politie iets doet wat niet
mag: het slachtoffer in de boeien slaan, in plaats van de dader. Ook
staatssecretaris Teeven (Veiligheid en Justitie, VVD) vindt kennelijk dat de
politie dat te vaak doet. Hij komt in januari met een aanwijzing voor de politie
om in principe geen mensen meer aan te houden die zichzelf verdedigen tegen een
inbreker of een aanvaller.

Stel je voor: de politie krijgt een melding van een inbraak of overval met
geweld, komt met gillende sirenes ter plaatse en moet daar eerst  uitzoeken wie
terecht als eerste 'noodweer' heeft geroepen.  Dat is  natuurlijk fout. De
politie moet in een chaotische situatie als eerste de acute, gevaarlijke
dreiging wegnemen. Wie waaraan schuldig is, is fase twee.

Verloopt  de komende jaarwisseling zoals in  vorige jaren, dan zullen weer bijna
honderd politieagenten worden beledigd, ruim veertig bedreigd, ruim twintig
aangevallen en bijna dertig agenten mishandeld, nog afgezien van  ruim duizend
brandstichtingen, ruim zeshonderd gewonde burgers en ruim tweeduizend
vernielingen. Als ook de politie door nieuwjaarstuig wordt uitgeschakeld, zijn
we goed de klos: zo veel pesterijen en geweldplegingen ten aanzien van de
politie, die zich elk jaar enorm inzet om de jaarwisseling in goed banen te
leiden.

De politie moet gezag hebben. Agenten gaan die nacht mee met de ambulancewagens
om te garanderen dat het ambulancepersoneel mensen kan redden. Zij staan paraat
om de brandweer te beschermen tegen geweld als die ruim duizend branden blust  -
zo veel waren het er bij de vorige jaarwisseling.

Overal in Nederland, in zeker vijftig dorpen en steden, komen op oudejaarsavond
politieteams bijeen met de brandweer en de geneeskundige dienst om de
uitgebreide voorbereiding nog eens goed door te nemen, om paraat te staan tegen
wat de nacht ons zal brengen, om mensen te kunnen redden in geval van brand,
mishandeling en ander geweld.

Intussen valt het kabinet de politie aan op onterechte aanhoudingen. Het wordt
tijd om niet langer te handelen in gebakken lucht, maar daadwerkelijk met
maatregelen te komen die hout snijden. Minister Opstelten (Veiligheid en
Justitie, VVD) weet  wat   gaande is. Zijn departement beschikt over uitgebreide
evaluaties van vorige nieuwjaarsnachten en is dit jaar al op 8 september
begonnen met de voorbereidingen voor de komende nieuwjaarsnacht.

Zijn ambtenaren moeten dus weten wie van plan is om er een nachtje
brandweerpesten, ambulancepesten of politiepesten van te maken. Dat zijn voor
een groot deel dezelfde jongens als het jaar daarvoor, toen er ruim
vijftienduizend meldingen waren.

Wat echt helpt, is de mogelijkheid om preventieve boetes uit te delen. Dan kan
burgemeester Van Aartsen (VVD) van Den Haag het gebiedsverbod gewicht geven.
Alleen al de notie: ,,wij kennen jou, wij weten wat je van plan bent, wij weten
waar je woont en wij hebben een mooie straf voor jou in  petto"  kan wonderen
doen.

Wij willen een stap verder gaan. Op dit moment verheugen de notoire
geweldplegers zich al op een nachtje losgaan. Agenten, brandweerlieden en
ambulanceteams hebben dat  al opgevangen: ,,Wacht maar, met nieuwjaarsnacht gaan
jullie wat beleven."

Notoire, recidiverende geweldplegers die vorig jaar zijn gezien en zijn
aangehouden en die bij naam en toenaam bekend zijn, moeten een nachtje in de cel
worden gezet. Eén nachtje maar. Tien uurtjes. Hoeft niet op water en brood. Wat
een zegen zou dat zijn voor al die mensen die gewoon prettig op straat elkaars
vuurwerk bewonderen en als buren naar buiten komen om elkaar een goed nieuwjaar
te wensen. Wat een zegen voor de vaders en moeders die hun kinderen na een
nachtje stappen gewoon weer heelhuids thuis krijgen.

Nu al zijn de notoire geweldplegers zich aan het verheugen op een nachtje
losgaan

LOAD-DATE: December 28, 2010

LANGUAGE: DUTCH; NEDERLANDS

NOTES: Ahmed Marcouch en Jeroen Recourt  zijn lid van de Tweede Kamer voor de
PvdA en woordvoerders veiligheid en justitie.

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                               8 of 174 DOCUMENTS



                                NRC Handelsblad

                            27 december 2010 maandag

'Duurzame groei kan niet op de pof'

BYLINE: Heleen de Graaf  en; Tom Kreling

SECTION: TWEE; Blz. 2

LENGTH: 658 woorden

SAMENVATTING

Hoe zal het nieuws in 2011 eruit zien? Op deze pagina speculeren we tot 8
januari over de belangrijke trends van het komende jaar. Vandaag met Piet
Moerland over de economie.

VOLLEDIGE TEKST:

Minder economische groei. Daar is een bankier meestal niet blij mee. En 'goed'
noemen ze het al helemaal niet. Maar bestuursvoorzitter Piet Moerland (61) van
de Rabobank doet dat wel. De economische recessie mag dan voorbij zijn, de
problemen zijn er nog. ,,Er moet een verandering in levensstijl komen."

Daarom is hij  wel tevreden met de voorspellingen voor volgend jaar. De grootste
bank van Nederland verwacht dat de economische groei in 2011 en de jaren daarna
zal uitkomen op 1,5 procent à 2 procent  - duidelijk  minder dan de gemiddelde
groei  van voor de crisis. Moerland verwacht dat een lagere groei veel langer
vol te  houden is.

Het wordt een moeilijk jaar, 2011?

,,De overheid moet drastisch bezuinigen om de tekorten weg te werken. Die
bezuinigingen komen op een moment dat het vertrouwen van burgers in de economie
nog laag is. Ze zullen dus minder besteden. En investeringen van bedrijven
hangen weer samen met deze consumentenbestedingen. Daarnaast is er wereldwijd
een terugval in het economische herstel. Dat raakt ons als open economie."

Een bankier die blij is met lagere groei omdat het beter is voor de wereld. Een
moreel oordeel over de economische groei?

,,We kunnen niet op de oude voet doorgaan. Er moet een verandering in
levensstijl komen. Gezien de economische en financiële situatie moeten de VS
eigenlijk minder gaan consumeren, en China meer. De VS moeten hun enorme schuld
afbouwen, maar ze lijken daar wel verslaafd aan het maken van schulden. Om ook
in de toekomst groei te kunnen hebben, moeten landen ophouden met op de pof te
leven en een economie opbouwen die duurzaam verantwoord is."

Amerikanen die minder gaan consumeren? Is dat niet een beetje naïef?

,,De Amerikanen zijn opgevoed met consumeren, dat kan niet doorgaan. Dan
verspeelt de dollar zijn positie als wereldvaluta. Natuurlijk kun je een
levensstijl niet in een handomdraai veranderen, maar je moet wel beginnen. Als
ik bedrijven bezoek zie ik dat de mensen die ertoedoen beseffen dat meer
duurzaamheid nodig is. Die calculeren het in."

Stappen in 2011 landen uit de euro?

,,De euro opgeven is geen optie. Ik geloof en hoop dat het een jaar wordt waarin
de ratio overheerst. Als een land nagaat wat het betekent als het uit de euro
stapt, zal het tot de conclusie komen dat dat een onbegaanbare weg is. Als
Europa de markt ervan kan overtuigen dat het wil vechten voor de euro, als er
één krachtdadige visie komt, dan zal de euro met rust worden gelaten. De kans is
dan groot dat de financiële markten zich op andere valuta gaan richten, zoals de
dollar."

De valutacrisis, een handelsoorlog tussen China en de VS. Wat merkt de gewone
burger daarvan?

,,Het is moeilijk voor de consument om te kunnen doorzien wat er aan de hand is.
Het kost geld om de enorme overheidsschulden aan te pakken. De rekening zal
altijd ergens neergelegd worden en dat zal de burger  wel merken. Bijvoorbeeld
doordat z'n pensioenbeleggingen minder waard worden en z'n pensioen mogelijk dus
lager wordt. Een andere mogelijkheid is om de schuld van landen langzaam te
laten verdwijnen door niks tegen de inflatie te doen. Maar dat zal de consument
ook merken. Dan worden zijn bezittingen minder waard."

U roept op tot verandering en meer duurzaamheid. Heeft de financiële wereld
geleerd van de crisis?

,,Het bankwezen lijkt niet echt een les te hebben geleerd uit de financiële
crisis. We moeten als sector meer dienstbaar worden en er alles aan doen om de
vertrouwensband met de klant te herstellen.  Banken zijn er niet om geld met
geld te maken. Ik betreur dat je nu ziet dat in de VS en bijvoorbeeld Londen en
Hongkong  de bonuscultuur weer terug is. De bonussen zijn daar weer net zo hoog
als drie jaar geleden, terwijl de problemen in de bankensector nog niet zijn
opgelost."

LOAD-DATE: December 27, 2010

LANGUAGE: DUTCH; NEDERLANDS

GRAPHIC: Piet Moerland: ,,De VS lijken wel verslaafd aan het maken van
schulden."
Foto Evelyn Jacq
de krant van 2011
introtwee2
introtwee2

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                               9 of 174 DOCUMENTS



                                NRC Handelsblad

                            24 december 2010 vrijdag

Na 6 maart 2002 werd het incident de norm in de politiek

BYLINE: Hubert Smeets

SECTION: OPINIE & DEBAT

LENGTH: 877 woorden


In de allervroegste ochtend van donderdag 7 maart 2002 viel  mijn wereldbeeld
aan  diggelen.  Pas die nacht begreep ik dat in Nederland de culture wars nu
waren begonnen en dat de politieke meningsvorming voortaan zou worden
gedomineerd door wraakzucht, wraak op een geschiedenis van decennia.

Kort na middernacht bespraken de nationale partijleiders op televisie de uitslag
van de gemeenteraadsverkiezingen van woensdag 6 maart. Circa 875.000 kijkers,
bijna 10 procent van het electoraat dat was opgekomen, zagen toen live hoe
PvdA-voorman Ad Melkert en VVD-collega Hans Dijkstal oog in oog met Pim Fortuyn,
de uitdager van het establishment van Paars, uit hun rol vielen en zichzelf
immense schade toebrachten.

Deze glorieuze afgang en opkomst was een sleutelmoment in het 21ste eeuwse
Nederland. In nog geen half uur werd duidelijk dat de man die zich eerder al als
de nieuwe premier had gepresenteerd, niet blufte.

Krap twee maanden later was Fortuyn dood. Vermoord. Wat zich in de nacht van 6
op 7 maart al aandiende, kwam na die fatale zesde mei in een stroomversnelling.
De metamorfose van het politieke discours zou onstuitbaar doorgaan.  Natuurlijk,
iedereen weet dat de kiezer toen op drift raakte en dat de toon van het debat
onmatiger werd. Minder bekend is dat er ook iets veranderde in de manier waarop
er over maatschappelijke kwesties wordt gesproken. Vóór maart 2002 werd het
debat grotendeels bepaald door algemene ideeën over problemen en oplossingen. De
ervaringen van de burgers zorgden daarbij hooguit voor input. De politiek
ontfermde zich over de output. Na maart 2002 werd het debat overwoekerd door de
allerindividueelste expressie van de allerindividueelste emoties. Het incident
werd de norm. Wie nu ontkent dat één geval niet alles zegt over alle andere
gevallen wordt gezien als een 'linkse kerkganger' die meedoet aan een
samenzwering tegen het volk. De politiek is zo in de greep geraakt van
'reïficatie'.

Reïficatie is de neiging om amorfe en vaak statistische grootheden voor het
gemak terug te brengen tot kant-en-klare, stoffelijke dingen. De ongrijpbare Jan
Modaal werd zo ooit door De Haagse Post gereïficeerd tot de tastbare Piet
Bodemeijer. Dat was en is een oorbare journalistieke truc om abstracte waarheden
te verhelderen door ze een concreet gezicht te geven. In de politieke arena
gebeurde dat voor 2002 ook wel, zoals met de echte stratenmaker van VVD-leider
Hans Wiegel en  met de virtuele Jan Splinter van PvdA'er Marcel van Dam, maar
daar bleef het bij - behalve campagne voeren kun je er verder vrij weinig mee.

Nu is reïficatie gemeengoed. Complexe sociale kwesties worden gereduceerd tot
man en paard. Wie op  schoolsuccessen van moslimmeisjes wijst,  moet antwoord
geven op vragen over de handel en wandel van scooterjongens. Wie aandacht vraagt
voor de burgemeester van Slotervaart, krijgt die van Gouda om zijn oren.

Geen misverstand. In de jaren zeventig waren er ook mensen die het debat
doodsloegen met dit soort trucjes en de progressieve gemeente was toen ook niet
altijd uit op tegenspraak en dialoog. Maar vaak had die dominante groep wel een
hoog niveau. Denk aan Abram de Swaan, Renate Rubinstein of Kees Schuijt. Soms
ging het er ruiger aan toe. Denk aan Piet Grijs en andere aliassen van Hugo
Brandt Corstius. Hetzelfde gold indertijd voor het politieke domein.
Gelijkhebbers als Jan Nagel (PvdA) en Marcus Bakker (CPN) konden een superieur
toontje aanslaan dat op het cynische af was, maar er waren ook politici als Joop
Voogd (PvdA) en Hans van Mierlo (D66).

Indertijd heb ook ik, geboren in 1956 en getogen in Amsterdam, mij onvoldoende
bekommerd om medeburgers die zich gemangeld voelden door de spraakmakende
gemeente, wellicht omdat ik zelf op goede voet verkeerde met bijvoorbeeld Frank
de Grave, die toen bewust en tegen de tijdgeest in actief werd in de JOVD en de
VVD. Toch heb ik de indruk dat er in die jaren meer dialoog was, zeker als de
gelijkhebbers zich wat koest moesten houden. Nu is er geen gein meer te
bekennen. De reïficatie is geen trucje meer, maar bloedige ernst. Dat wijst op
een revolte in de meningsvorming.

Omwentelingen hebben over het algemeen pas kans van slagen als de elite in eigen
kring verdeeld raakt en dus niet meer in staat is de maatschappelijke orde te
bewaken. Welnu. Zo'n splitsing binnen de elite heeft zich in 2002 voorgedaan. In
weerwil van zijn imago was Pim Fortuyn een klassieke dissident uit de elite
zelf. Geert Wilders vervult een vergelijkbare rol, als pleitbezorger van de
middenklasse die zich in de steek gelaten voelt door het establishment.

Zoals altijd bij schisma's binnen de elite maken de uitdagers gebruik van de
mythe dat zij altijd de waarheid spreken en de anderen dus liegen. Wie oppert
dat de zon schijnt, krijgt dus het verwijt dat hij schandalig genoeg ontkent dat
het gisteren regende. Wie  op de cijfers van het CBS wijst, krijgt te horen dat
Henk en Ingrid daaraan geen boodschap hebben. De vox populi weet het per
definitie beter dan het CBS. De eerste is  echt, de tweede een leugenmachine van
de elite.

Met zo veel onbeschaamde reïficatie zou een student sociologie zijn bul nooit
halen. In de politiek staat ze sinds 7 maart 2002 garant voor tientallen
parlementszetels. Perceptie is waarheid geworden, feitelijkheid een complot.

LOAD-DATE: December 24, 2010

LANGUAGE: DUTCH; NEDERLANDS

NOTES: Redacteur van NRC Handelsblad

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                              10 of 174 DOCUMENTS



                                NRC Handelsblad

                           23 december 2010 donderdag

Nieuwetijdskinderen;
Zakendoen à la Joep van den Nieuwenhuyzen en Dirk Scheringa

BYLINE: Kees Vendrik

SECTION: BOEKEN

LENGTH: 1562 woorden

SAMENVATTING

Hoe konden Dirk Scheringa en Joep van den Nieuwenhuyzen zo hoog klimmen en zo
diep vallen?Kees Vendrik ziet in hun Werdegang tekenen des tijds.

VOLLEDIGE TEKST:

'Je bent een voorbeeld voor ons allemaal. Je speelt een fantastische rol in de
financiële sector, ik vind het fantastisch. We zijn  trots op je." Zo spreekt
premier Jan Peter Balkenende DSB-baas Dirk Scheringa toe als het CDA in mei 2009
in het stadion van AZ de campagne voor de Europese verkiezingen begint. De
complimenten ontroeren CDA-lid Scheringa. Het is de erkenning waar de selfmade
bankier al zo lang naar snakt. Al eerder was hij in zijn nopjes toen de Tweede
Kamer de bankiers november 2008 vroeg zich in een hoorzitting te verantwoorden
voor de kredietcrisis. 'Wij maken winst, waar andere banken verlies maken', zo
meldt een trotse Scheringa. Krap een jaar later is de DSB Bank  failliet.

De Brabander Joep van den Nieuwenhuyzen huurt in  december 2002 oud-president
Bill Clinton in om de honderdste verjaardag van de Rotterdamse Droogdok
Maatschappij (RDM) te vieren. RDM is onder leiding van Van den Nieuwenhuyzen
uitgegroeid tot een technologieconcern met vestigingen wereldwijd. 'My best
friend Djoep' heeft kosten noch moeite gespaard. In het Nieuwe Luxor theater op
de Kop van Zuid in Rotterdam feest een keur van politici, bankiers en
ondernemers op muziek van Lee Towers en Anita Meyer. De managers van de RDM
Groep hebben dan al hard aan de bel getrokken bij hun baas. De kas is leeg, de
reputatie van het concern beroerd, want Joep van den Nieuwenhuyzen sluist
voortdurend geld weg uit het concern waardoor uitvoerend werk aan grote
projecten  niet kan worden gefinancierd. Twee jaar later valt het doek voor RDM.

Beide heren zijn exponent van het brutale nieuwe zakendoen dat vanaf de jaren
tachtig in Nederland school maakt. Niet afkomstig uit de wereld van Oud Geld,
maar op eigen kracht werken Scheringa en Van den Nieuwenhuyzen zich omhoog tot
vermogende ondernemers. Om vervolgens een ravage achter te laten. In Joep!, Van
held tot hoofdverdachte volgt NRC-journalist Philip de Witt Wijnen nauwkeurig de
duizelingwekkende rij van, vaak vrijwel failliete,  ondernemingen die
'bedrijvendokter' Joep van den Nieuwenhuyzen opkoopt. Dirk Scheringa start als
bemiddelaar voor persoonlijke leningen en ontvangt dertig jaar later een
volwaardige bankvergunning van De Nederlandsche Bank. Vanaf dat moment waant hij
zich bijkans onsterfelijk en begint hij fouten te maken, zo blijkt uit Dirk
Scheringa, Verspeeld Krediet van Frits Conijn, redacteur bij het Financieele
Dagblad.

Beiden profiteren van de omslag die Nederland in de jaren tachtig doormaakt. De
markt moet het doen en ondernemers worden op het schild gehesen. Joep van den
Nieuwenhuyzen verwerft al jong een publieke heldenrol wanneer hij zelf het
losgeld brengt om zijn ontvoerde schoonmoeder Toos van der Valk vrij te krijgen.
Dat loopt goed af.  Met een garantie van de gebroeders Gerrit en Arie van der
Valk koopt Van den Nieuwenhuyzen de noodlijdende machinefabriek Stramproy. Deze
methode wordt zijn handelsmerk. Talloze bedrijven balanceren in de eerste helft
van de jaren tachtig op de rand van de afgrond. Voor wanhopige aandeelhouders,
directeuren en schuldeisers komt Van den Nieuwenhuyzen meestal als door God
gezonden. Razendsnel vlooit hij de boeken door, loopt over de werkvloer en
taxeert zijn kansen. Met zijn aanstekelijk optimisme en informele omgangsvormen
brengt hij  leven in de brouwerij en neemt hij  de boel over voor een prikkie.

Doodziek

Zijn grootste hit wordt de Koninklijke machinefabriek Begemann, een doodziek
bedrijf. Met een getructe constructie wordt Van den Nieuwenhuyzen eigenaar voor
een kleine 2,5 ton (gulden).  Na de wederopstanding is het bedrijf 100 miljoen
waard. Deze beursgenoteerde onderneming tovert hij om tot een soort
private-equityfonds, een vehikel om snel extra geld aan te trekken voor
financiering van weer nieuwe aankopen. Dan gaat het nog harder. Zijn honger naar
nieuwe bedrijven is niet te stillen. In 1992 telt de NV Begemann 171
vennootschappen en deelnemingen. Dan keert het tij. De wonderdokter wordt
'sprinkhaan'. Net als later bij RDM zal Van den Nieuwenhuyzen voortdurend zijn
nieuwe bedrijven leegtrekken om nog nieuwere aankopen te financieren of
schuldeisers uit de vorige ronde af te kopen. Analisten  noemen het concern tot
woede van de baas 'een luchtballon'.

Werkelijk groot is de schade aan zijn reputatie als hij in de vroege ochtend van
31 juli 1991 belt met zijn effectenmakelaar om instructies te geven rond het
beursgenoteerde aandeel HCS Technology. Van den Nieuwenhuyzen wordt later door
justitie misbruik van voorwetenschap verweten. Die dag dumpt hij met een tweetal
kompanen aandelen van het noodlijdende HCS om de koers te drukken, waardoor het
drietal relatief goedkoop nieuw uit te geven aandelen HCS kan verwerven. Ruim 5
jaar later wordt Van den Nieuwenhuyzen - na eerder te zijn veroordeeld - door de
Hoge Raad alsnog vrijgesproken. Minister Zalm maakt onmiddellijk na de uitspraak
bekend de regels rond misbruik van voorwetenschap aan te scherpen. Van den
Nieuwenhuyzen  runt inmiddels vanuit Curaçao zijn nieuwe kroonjuweel: de
Rotterdamse Droogdokmaatschappij (RDM).

Ook Dirk Scheringa gaat ervoor. De geboren Groninger haakt in op het
biefstuksocialisme van de jaren zeventig. Zijn eersteling, Bureau Frisia, helpt
de gewone man aan geld voor een nieuwe auto, wasmachine of dakkapel. Sparen
raakt uit, consumeren is in. Deze leningen plaatst Scheringa in ruil voor
provisie door bij de grote banken die dan nog hun neus ophalen voor dit
kruimelwerk. Hij beheerst de risico's op wanbetaling door via huisbezoek te
checken of het gras is gemaaid, de boel is opgeruimd en de gordijnen recht
hangen. Verzekeringen, fiscaal advies, makelaardij, alles pakt Scheringa aan.
Hij adverteert zich suf in Troskompas en neemt branchegenoten over. Scheringa
gaat vanaf 1991 ook voor eigen rekening geld uitlenen. De betrouwbaarste klanten
houdt hij zelf, de moeilijker gevallen geeft hij aan de banken. Gaat een eigen
Frisia-lening toch mis, dan krijgt de klant een nieuw leenaanbod dat wordt
ondergebracht bij de banken. ,,Enerzijds financierden wij hun activiteiten met
onze leningen, maar in ruil daarvoor kregen wij alleen hun rotzooi", aldus een
bankier. De banken kunnen inmiddels niet om Scheringa heen omdat hij dan al zo'n
veertig  procent van de markt voor consumentenleningen in handen heeft.

Anders dan de rusteloze Van den Nieuwenhuyzen bemoeit Scheringa zich met alles,
tot de aankopen in zijn nieuwe museum aan toe.  Hij waakt over de huiselijkheid
en warmte van zijn imperium en deelt trouw cadeaus uit bij verjaardagen. Met
zijn geitenwollen sokken herinnert Scheringa iedereen aan zijn eenvoudige
afkomst: Friesland, waar hij is opgegroeid. Zelf verklaart hij zijn hang naar
sfeer in zijn - overigens onleesbare - biografie uit de ijskoude opvoeding die
hem en zijn zus ten deel viel. Ook dat pakt Scheringa aan. Om de broze relatie
met zijn ouders te herstellen, stellen de kinderen in 1997 voor om  in
gezinstherapie te gaan. Na drie gesprekken haken vader en moeder af.

Bankvergunning

In deze tijd koopt Scheringa met voetbalclub AZ, het museum voor magische
realisme en de DSB-schaatsploeg een  vipstatus. In 2003 benoemt de koningin hem
tot Officier van Oranje Nassau. Kroon op zijn  werk is de bankvergunning,
waardoor DSB vanaf 2006 voor eigen risico geld mag aantrekken en uitzetten.
VVD'ers als Nijpels, Linschoten en Zalm verbinden zich aan zijn bank en geven
Scheringa de statuur waar hij naar verlangt. Dan al ontmoet de bank groeiende
kritiek wegens overkreditering en peperdure en onnodige koopsompolissen. Twee
jaar later staat Scheringa berooid op straat en verwerft daar veel steun met
zijn woeste bewering dat 'wij kapot zijn gemaakt'.

Van den Nieuwenhuyzen weet na zijn eeuwfeest het failliet van zijn RDM te rekken
door miljoenengaranties van het Rotterdamse Havenbedrijf. In 2004 barst de bom
en worden Van den Nieuwenhuyzen en havenbaas Willem Scholten van fraude en
omkoping beschuldigd. Uiteindelijk wordt de RDM-baas in 2007 gearresteerd in
Zwitserland en uitgeleverd aan Nederland. De zaak loopt nog steeds.

Conijn en De Witt Wijnen hebben mooi werk verricht. Waar Conijn ook de
drijfveren van Scheringa inzichtelijk maakt, houdt De Witt Wijnen effectief het
hoofd boven water bij het ontrafelen van alle financiële en bedrijfsconstructies
van Van den Nieuwenhuyzen. Toch blijf je je afvragen waarom hij niet van
ophouden wist, ook toen de boel  in elkaar stortte.

Geldingsdrang, zucht naar erkenning, gedurfd ondernemerschap en een tomeloze
energie hebben Van den Nieuwenhuyzen en Scheringa ver gebracht. Maar ze bleken
niet in staat hun succes werkelijk te verzilveren. Ze zochten minimaal de randen
van het betamelijke op of gingen daar ver over heen. Omdat grenzen in hun ogen
niet bestonden, konden ze geen maat houden. De elite verwelkomde de nieuwe
toppers, kneep hier en daar een oogje toe en dumpte ze weer toen het tij gekeerd
was.

Voorlopig lijken de heren niet van plan dit aan zichzelf te wijten - ze worden
immers tegengewerkt door de gevestigde orde? Het zal een vorm van cognitieve
dissonantie zijn of anders een weloverwogen keuze voor populisme. Onze helden
uit de periferie verstaan immers de tekenen des tijds.

Analisten  noemen het uitgedijde concern tot woede van de baas 'een luchtballon'

LOAD-DATE: December 23, 2010

LANGUAGE: DUTCH; NEDERLANDS

NOTES: Dirk Scheringa, autobiografie, (door Jeroen Mei), uitgeverij de Wijsheid,
EUR 19,95

GRAPHIC: 'Met zijn geitenwollen sokken herinnert Scheringa iedereen aan zijn
eenvoudige afkomst.' Hier in september 2010
Foto Roger Cremers
Joep van den Nieuwenhuizen in 2004
Foto Bram Budel

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                              11 of 174 DOCUMENTS



                                NRC Handelsblad

                           22 december 2010 woensdag

Reacties uit de kunstwereld

SECTION: DRIE; Blz. 3

LENGTH: 312 woorden


Erwin van Lambaart, directeur van Joop van den Ende Theaterproducties: ,,Dit
uitstel geeft de theatersector ruimte zich te wapenen. Al hoop ik van ganser
harte dat uitstel ook afstel wordt.

,,Ons juridisch traject zetten we voort. Europese wetgeving gaat uit van het
neutraliteitsbeginsel: btw mag geen valse concurrentie stimuleren. En
podiumkunsten concurreren met bioscopen en circus, die geen hogere btw krijgen.

,,We moeten het beeld veranderen dat podiumkunsten een 'linkse hobby' zijn.
Tachtig procent van de voorstellingen wordt georganiseerd door vrije
ondernemers, voor hardwerkende Nederlanders.

,,Kijk je in het hart van de VVD- en CDA-politici, dan zie je dat zij deze
btw-maatregel niet willen. Het is echt een PVV-actie. We zouden graag de dialoog
aangaan met Geert Wilders, maar die heeft tot dusver niet op onze telefoontjes
en drie persoonlijke brieven gereageerd."

George Lawson, directeur van het Fonds voor Podiumkunsten: ,,Dit uitstel vind ik
zowel bemoedigend als teleurstellend. Bemoedigend omdat er enige beweging  is in
het kabinetsbeleid dat onwrikbaar leek, teleurstellend omdat het alleen uitstel
is. Een half jaar geeft ademruimte. Bij de CDA en VVD zie je toch begrip groeien
voor de podiumkunsten."

Walter Ligthart, zakelijk directeur van het Nationaal Toneel: ,,Ik tel mijn
zegeningen, want dit is iets. Het uitstel geeft ons de kans om na te denken over
andere oplossingen en samenwerking met minder voor de hand liggende partijen. De
btw-verhoging is natuurlijk verschrikkelijk, maar ook een wake-upcall. Want het
wordt toch nooit meer zoals het was."

Lian van Leeuwen van concertpromotor Mojo: ,,Deze eerste stap betekent dat we
niet contracten moeten aanpassen die uitgingen van een btw-tarief van 6 procent.
De verhoging blijft in de lucht hangen, maar bij het sluiten van toekomstige
contracten weten we in elk geval waar we aan toe zijn."

LOAD-DATE: December 22, 2010

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                              12 of 174 DOCUMENTS



                                NRC Handelsblad

                            17 december 2010 vrijdag

Wie van de drie, bordjes op de knie

BYLINE: Wilfred Takken

SECTION: MEDIA; Blz. 21

LENGTH: 335 woorden


Noem het ideeënarmoe, gemakzuchtig hergebruik van oude successen gokkend op
bejaardenweemoed, of noem het de wedergeboorte van een ijzersterk format: de
quiz Wie van de drie is vanaf vanavond terug op televisie. Omroep Max maakt een
nieuwe serie van acht shows, met Ron Brandsteder als presentator. Panelleden
zijn Martine Bijl, Arjan Ederveen en Ernst Daniël Smid.

Brug tussen heden en verleden is Martine Bijl, die ook in de jaren zeventig in
het panel zat. Toen een mooi, net meisje. Nu een erudiete, scherpe dame. Wie van
de Drie ontstond al in 1963, als Nederlandse variant op het Amerikaanse To Tell
The Truth, maar de glorietijd lag in de jaren zeventig, met presentator Herman
Emmink. Drie gewone Nederlanders gaven zich uit voor één persoon: ,,Mijn naam is
Geeske Kop, ik werk als stripteasedanseres. Was getekend Geeske Kop." De
panelleden moesten raden wie de echte stripteaseuse was, hetgeen tot algemene
vrolijkheid leidde. Dan sprak Emmink: ,,Wil de echte Geeske Kop opstaan?" en
volgden kreten van verbazing. Hoewel de oplettende kijker allang had gezien wie
de uitkleeddanseres was. Namelijk nummer 3.

De modeflaters die de dames droegen, de verzorgde taal, de  onbekommerde
gezelligheid, en alles in het nette, want we waren bij de AVRO: vroeger was
misschien niet alles beter, maar wel wellevender.

Vele panelleden kwamen langs, maar het klassieke panel bleef: Bijl, Sonja
Barend, Kees Brusse en Albert Mol.

Mol, smal gezicht, grote neus, olijke oogjes, strakke coltrui, was de eerste
openlijke homo op de Nederlandse televisie. Hij debiteerde gretig
dubbelzinnigheden waar hij zelf hevig om moest lachen, tong uit zijn kunstgebit
en zijn smalle schouders meeschuddend.

Mol was het middelpunt van de show. Zo vond het publiek de combinatie van Mol en
bovengenoemde blootdanseres bij voorbaat al grappig, om niet helemaal te
doorgronden redenen. Omdat Mol geacht werd niet naar heterovermaak te kijken? Of
omdat men van hem juist verwachtte dat hij doorlopend verkeerde in kringen van
stripteaseuses?

LOAD-DATE: December 17, 2010

LANGUAGE: DUTCH; NEDERLANDS

NOTES: Vanaf vanavond,  vrijdag en zaterdag, Ned. 1, 19.30-20 uur.

GRAPHIC: Wie van de Drie (1974): met de drie originele presentatoren. Vlnr Nand
Baert, Pim Jacobs en Herman Emmink.
Foto Van der Stam
Wie van de Drie (2010): presentator Ron Brandsteder (l), Martine Bijl, Ernst
Daniël Smid en Arjan Ederveen.
Foto Max

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                              13 of 174 DOCUMENTS



                                NRC Handelsblad

                           16 december 2010 donderdag

Beroering over uitspraken Cohen

SECTION: VOORPAGINA; Blz. 1

LENGTH: 291 woorden


De vergelijking die PvdA-leider Job Cohen maakt tussen de positie van moslims nu
en Nederlandse Joden aan het begin van de Tweede Wereldoorlog is met veel
kritiek ontvangen, maar ook met instemming. Ronny Naftaniel, directeur van het
Centrum Informatie en Documentatie Israël noemt de vergelijking ,,volkomen
misplaatst". Naftaniel: ,,Feitelijk zegt Cohen dat de huidige regering hetzelfde
doet als de bezettende nazi's. Dat kun je niet doen, dat is feitelijk onjuist."

Yusuf Altuntas, voorzitter van het Contactorgaan Moslims en Overheid, begrijpt
de vergelijking wel: ,,De Nederlandse moslimgemeenschap wordt al jaren als groep
te kijk gezet en gedemoniseerd. Je moet bijna bewijzen dat je géén terrorist
bent. Dan snap ik wel dat Henk en Ingrid denken: wij moeten die mensen niet." De
manier waarop moslims de afgelopen als groep ongewenst worden verklaard, zegt
Altuntas, is ,,identiek" aan de manier waarop tegen Joden werd aangekeken.

In een interview met weekblad Vrij Nederland vertelt Cohen hoe zijn Joodse
moeder rond het uitbreken van de oorlog meemaakte dat Joden langzamerhand werden
buitengesloten. Dat ziet hij nu weer gebeuren, maar dan met de moslims: ,,Praat
met de mensen en je hoort het. Ik heb als burgemeester van Amsterdam ook gezegd:
ik wil de boel bij elkaar houden. Sindsdien is het alleen maar urgenter
geworden. De PVV zegt gewoon tegen moslims: we willen liever dat jullie weggaan.
Maar je kunt dé islam niet de schuld geven van het extremisme. Er zijn zoveel
moslims die gewoon huisje-boompje-beestje willen en niks anders. Die  mensen
worden er nu bang van dat Wilders deel uitmaakt van de macht."

In een reactie via een sms noemt PVV-leider Geert Wilders de vergelijking van
Cohen ,,te walgelijk en abject voor woorden".

LOAD-DATE: December 16, 2010

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                              14 of 174 DOCUMENTS



                                NRC Handelsblad

                           15 december 2010 woensdag

Niet kijken, meedoen;
Zien  op tv

BYLINE: Hans Wammes

SECTION: MEDIA; Blz. 21

LENGTH: 311 woorden


Het Groot Dictee der Nederlandse TaalNed. 1, 20.30-22.10 uur.

Meer is niet nodig: een schrijfblok, liefst gelinieerd, en schrijfgerei. En een
uurtje of anderhalf. Daarmee valt de eenentwintigste editie van het Groot Dictee
der Nederlandse Taal vanavond goed te doorstaan.

Voor de opleuking nemen Bekende Nederlanders en dito Vlamingen deel, maar het is
ouderwetse tv. Het duurt ellendig lang, vindt plaats in het archaïsche gebouw
van de Eerste Kamer, en het draait om mensen die een verhaaltje neerpennen dat
zeker viermaal wordt voorgelezen.

De lol is dan ook niet kijken, maar meedoen. Je eigen kennis meten aan die van
de zestig deelnemers in de senaatsbankjes. Brei of brij? Chic, chique, sjiek?
Dinertje of dineetje? Nochtans of nochthans? PVV'er of PVV-er?

Dertig deelnemers zijn uitgenodigde prominenten. De anderen zijn 'gewone'
burgers die zich via een toets hebben gekwalificeerd. Uit hun midden komt
steevast de winnaar.

Het Dictee is ditmaal opgesteld door auteur Tommy Wieringa (Caesarion, Joe
Speedboot). Gerrit Komrij bedacht vorig jaar tien zinnen waarin de deelnemers
gemiddeld 29 fouten maakten. De winnaar, de Nederlander Hans Bliek, had er
zeven.

De discussie over het Dictee is al jaren dezelfde: dit gaat niet over taal, dit
is spelling. Wie de regeltjes kent en goed uit het hoofd leert, scoort hoog.

Maar het is ook waar dat correct Nederlands niet afleidt van de boodschap en
bijdraagt aan heldere communicatie. Daarom heeft zo'n Dictee best zin. En
deelname dwingt tot deemoed. De winnaar is zelden foutloos. Bekende Nederlanders
mogen hun schoolgeld terughalen. En de thuisschrijver liegt er morgen een paar
missers vanaf. Want het Nederlands is ook een lastige taal, met soms moeilijk te
bevatten regels. Laat medeorganisator de Volkskrant maar uitleggen waarom haar
redactie als spellinggids het Witte Boekje gebruikt, en de Dicteejury het
Groene.

LOAD-DATE: December 15, 2010

LANGUAGE: DUTCH; NEDERLANDS

GRAPHIC: Het Dictee in 2001, vanuit de Eerste Kamer
Foto Martijn Beekman

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                              15 of 174 DOCUMENTS



                                NRC Handelsblad

                           15 december 2010 woensdag

Ook andere partijen korten op kunst;
Den Haag en Boxmeer bezuinigen respectievelijk twintig en dertig procent

BYLINE: Brian van der Bol

SECTION: KUNST; Blz. 13

LENGTH: 911 woorden

SAMENVATTING

Niet alleen het kabinet bezuinigt fors op kunst. Haagse oppositiepartijen en
cultuurvertegenwoordigers reppen eveneens over een buitensporige bezuiniging.

VOLLEDIGE TEKST:

Een ,,cultuurburgemeester in oorlogstijd." Zo omschrijft het Haagse
GroenLinks-raadslid David Rietveld wethouder Marjolein de Jong (cultuur, D66).
In 2011 en 2012 bezuinigt het Haagse college van burgemeester en wethouders 5,1
miljoen euro (7,69 procent) op kunst- en cultuursubsidies, in 2013 en 2014 loopt
de korting op tot 13,5 miljoen euro. Dat is ruim 20 procent, rekent Rietveld
voor.

PVV-Kamerlid Martin Bosma noemde Den Haag maandag tijdens een debat in de Tweede
Kamer als voorbeeld van een gemeente waar stevig op kunst en cultuur wordt
bezuinigd. Rietveld geeft Bosma daar gelijk in. Het Haagse college (PvdA, VVD,
D66 en CDA) kort volgens het GroenLinks-raadslid ,,buitensporig" op kunst en
cultuur. Op andere terreinen bezuinigt de gemeente zo'n 10 procent. Bovendien
snijdt Den Haag niet alleen relatief, maar ook reëel het meeste van de vier
grote steden in uitgaven aan kunst en cultuur, stelt Rietveld. Het raadslid
vreest een ,,culturele kaalslag". ,,Dit is gewoon een rechts college met rechts
beleid, mede-uitgevoerd door een paar wethouders van de PvdA en D66."

PvdA-raadslid Lobke Zandstra erkent dat het stadsbestuur onevenredig veel op
kunst en cultuur bezuinigt. De komende jaren moet de gemeente Den Haag
structureel ruim 150 miljoen euro bezuinigen. ,,Desondanks willen we op bepaalde
terreinen, zoals onderwijs, investeren. Dan moet je dus elders geld vandaan
halen." Zandstra zegt dat het niet de voorkeur van de PvdA was om fors op kunst
en cultuur te bezuinigen, maar dat het de uitkomst is van de
collegeonderhandelingen.

Wethouder De Jong is van mening dat het Haagse college helemaal niet onevenredig
op kunst en cultuur bezuinigt. Wel wordt Den Haag volgens haar extra hard
geraakt door de bezuinigingen van het kabinet, omdat in de stad veel
rijksgesubsidieerde instellingen zijn gevestigd (twaalf in totaal).  De Jong
verdedigt haar cultuurbeleid als ,,reëel". ,,Het gaat erom hoe je bezuinigt. Wij
doen dat met de kaasschaaf, eerlijk en prudent." Dat geldt voor de komende twee
jaar, daarna lopen de bezuinigingen snel op.

De Jong proeft in de stad begrip voor de bezuinigingen. ,,Bij de instellingen
hoor ik niemand over een kaalslag. In de kunst- en cultuursector zegt men nu ook
zelf dat ze zakelijker moesten worden." Louis Behre gelooft daar helemaal niets
van. Hij is directeur van het Crossing Border festival en tot voor kort
artistiek directeur van de Haagse campagne om in 2018 te worden uitgeroepen tot
culturele hoofdstad van Europa.

Behre legde die functie eind oktober neer, mede omdat hij de bezuinigingen op
kunst en cultuur niet kon verenigen met de ambitie culturele hoofdstad te
worden. ,,Aan de ene kant ben je vleugellam, terwijl je aan de andere kant
culturele instellingen aanmoedigt om extra dingen te doen."  Behre vindt het een
,,schande" dat Den Haag als ,,beste jongetje van de klas als eerste bezuinigt"
op kunst en cultuur. Vooral kleine en nieuwe initiatieven en instellingen zullen
volgens hem gedupeerd worden en in sommige gevallen zelfs verdwijnen.

De grootste oppositiepartij PVV vindt juist dat veel te veel geld wordt
uitgetrokken voor kunst en cultuur. De partij stelt dat de werkende inwoners van
de stad  exorbitante bedragen moeten opbrengen, terwijl slechts een klein deel
van de Hagenaars gebruik zou maken van de culturele voorzieningen. Onlangs
stelde de PVV in de Haagse gemeenteraad 62 vragen aan het college over nut en
noodzaak van de ambitie om in 2018 culturele hoofdstad van Europa te worden. In
de beantwoording daarop beklemtoont het college onder meer de stijgende
bezoekersaantallen van culturele instellingen in de stad en de economische
waarde daarvan.

De Jong zegt dat de PVV van cultuur een ,,rechtse elite" wil maken door
kunstsubsidies af te schaffen. Kaartjes worden onbetaalbaar voor ,,Henk en
Ingrid", terwijl uit een recente enquête onder de Haagse bevolking blijkt dat
in een jaar tijd 64 procent van de Hagenaars minimaal één culturele voorziening
heeft bezocht. De Jong: ,,Die mensen worden echt niet naar binnen geslagen, ze
doen het voor hun plezier. Je moet de lichtjes laten branden in de stad, anders
gaan de mensen weg."

PVV'er Bosma noemde maandag nog drie gemeenten die op cultuur besparen,
waaronder Boxmeer, waar de SP in het college zit. Hij zei:,,Is dit een aanval op
de cultuursector door de SP? Is dit kaalslag door de SP?"

Willy Hendriks-van Haren van de lokale partij LOF is wethouder Cultuur in
Boxmeer. Ze erkent dat het college, dat naast haar partij wordt gevormd door CDA
en SP, volgend jaar 30 procent bezuinigt op kunst en cultuur. Boxmeer, dat 3
miljoen euro moet bezuinigen, gaf voorheen bijna 2 miljoen euro uit aan kunst en
cultuur en nu 1,4 miljoen euro, op een begroting van 60 miljoen.

De wethouder vindt dat Bosma de cijfers uit hun verband rukt. ,,Boxmeer gaf
voorheen veel meer geld uit aan cultuur dan andere gemeenten. Nu geven we wat
minder, maar nog steeds veel. Neem De Meander, waar muziekles wordt gegeven. Dat
subsidieerden wij met 700.000 euro per jaar. Wij ontdekten dat wij per leerling
600 euro subsidie gaven bovenop het cursusgeld dat de mensen zelf al betaalden.
Dat vonden we te veel. Elders volgden mensen privéles voor het zelfde cursusgeld
zónder subsidie. Daarom hebben we de subsidie van dit cultuurcentrum verlaagd
naar 243.000 euro."

LOAD-DATE: December 15, 2010

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                              16 of 174 DOCUMENTS



                                NRC Handelsblad

                            14 december 2010 dinsdag

'Zweden is geen veilige haven meer';
Zelfmoordaanslag in drukke winkelstraat wordt gezien als 'wake-upcall'

BYLINE: Laura Starink

SECTION: VOORPAGINA; Blz. 1

LENGTH: 657 woorden

SAMENVATTING

In Stockholm dreunt het effect van de bomaanslag van afgelopen zaterdag nog na.
Maar de Zweden weigeren zich te laten provoceren: ,,Wij zijn een open
samenleving."

VOLLEDIGE TEKST:

De Indiër Rawi, eigenaar van een kledingzaak op de Drottninggatan, denkt dat het
toeval is. De witte Audi die afgelopen zaterdag in het hart van kerstwinkelend
Stockholm explodeerde, stond op de Olof Palmestraat, een paar honderd meter van
de plek waar de Zweedse premier Olof Palme in 1986 werd doodgeschoten. Rawi
neemt in vloeiend Zweeds de gebeurtenissen door met de Turkse eigenaar van de
tabakszaak die slechts door een stoep  van de explosie gescheiden werd. De
ruiten zijn gebarsten, de zaak kwam er redelijk ongeschonden af omdat een
betonnen pilaar de rondvliegende brokstukken opving. Het was druk op straat,
toch vielen er maar twee lichtgewonden. ,,Je wordt bang van zo'n man", zegt
Rawi, die al dertig jaar in Stockholm woont. Hij wijst op de laatste editie van
Aftonbladet, met een foto van de vermoedelijke zelfmoordterrorist Taimour
Abdulwahab (28). ,,Straks kijken ze mij er met mijn zwarte haren en mijn bruine
huid ook nog op aan!"

Driehonderd meter verderop op de Drottninggatan komt Naresh Lakhwani, ook een
Indiër, uit zijn horlogezaak Step In  om de precieze plek aan te wijzen waar hij
zaterdagmiddag om 5 uur de dood van Abdulwahab constateerde.

,,Ik was even daarvoor aan komen lopen door de zijstraat. Daar stonden twee
mannen", zegt Lakhwani.  ,,Ik liep langs hen de winkel in en even later klonk
een enorme  klap. Overal rook. Hij lag op de grond. Ik ging kijken of ik hem kon
helpen, maar al zijn  ingewanden lagen eruit."

Lakhwani belde de politie. ,,Daarna ging iedereen foto's staan maken,
vreselijk!" Een jongen die om de hoek woont, toont trots de vage gsm-beelden.
Hij maakt pissende bewegingen op de plek waar het lijk gelegen heeft. Lakhwani
denkt dat de bom te snel is afgegaan: in het zijstraatje in plaats van midden in
de drukke winkelstraat. ,,Het staat allemaal op mijn beveiligingscamera's. De
politie heeft de beelden veiliggesteld."

Een wake-upcall en een grote schok noemt terrorisme-expert Magnus Ranstorp van
het Zweedse Instituut voor Nationale Defensie de zelfmoordaanslag. ,,Omdat de
aanslag mislukt is, zijn de reacties redelijk kalm. Als er slachtoffers waren
gevallen, voerden we nu  een ander debat. Maar dit is wel een nieuwe situatie:
een dreigement tegen gewone burgers. Ook Zweden is geen veilige haven meer."

Ranstorp hoopt dat dit een einde maakt aan de politieke correctheid in Zweden.
,,Zweden zijn nog meer op consensus gericht dan Nederlanders. Het debat wordt
hier al jaren lamgelegd doordat men nergens over wil praten."

Taimour Abdulwahab verhuisde in 1992 met zijn familie uit Bagdad naar Tranäs in
Zuid-Zweden. In 2002 ging hij naar het Engelse Luton om een sportopleiding te
volgen. Hij trouwde en kreeg twee dochters. Hij zou er zijn geradicaliseerd.
Volgens de BBC bezocht hij enkele maanden een islamitisch centrum, waar men zijn
,,verwrongen opvattingen" afwees. De Zweedse onderzoeksrechter Tomas Lindstrand
zei gisteren in Stockholm dat Abdulwahad waarschijnlijk het centraal station of
een groot warenhuis op het oog had. ,,Hij had drie sets bommen bij zich. Ik denk
niet dat het zijn bedoeling was alleen zichzelf op te blazen."

Het is langzamerhand een bekend verhaal, zegt parlementariër Carl. B. Hamilton
van de liberale Folkspartiet in zijn werkkamer in de Rijksdag in de
Riddersfjord. Goed opgeleid, goed geïntegreerd, toch geradicaliseerd. ,,We
hebben eerder schokken te verwerken gekregen, met de moorden op Olof Palme en op
minister van Buitenlandse Zaken Anna Lindh (2003). Wij zijn een open samenleving
en we laten ons niet provoceren. De Engelsen lieten zich ook niet opfokken na de
terreuraanslagen in Londen. Er was in heel Europa een verhoogde terreurdreiging,
maar niemand had verwacht dat het hier zou plaatsvinden."

Luton wil geen terroristenstad zijn. Pagina 7

LOAD-DATE: December 14, 2010

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                              17 of 174 DOCUMENTS



                                NRC Handelsblad

                            4 december 2010 zaterdag

Onvoorspelbaar voetbal;
overpeinzingen  1577

SECTION: WEEKBLAD RUBRIEKEN; Blz. 23

LENGTH: 761 woorden


Als u dit leest is de kogel door de kerk. Donderdag weten we of België en
Nederland door het hoofdbestuur van de FIFA, de wereldvoetbalbond, zijn
uitverkoren om de Wereldkampioenschappen 2018 of 2022 te organiseren. Wordt ons
dat geluk deelachtig, dan wonen we tegen die tijd in vernieuwde landen. Geen
files meer want ten behoeve van de supporters die zich van stadion naar stadion
moeten spoeden, is het wegennet volkomen vernieuwd. De voetbalrellen zijn
voorgoed voorbij, want tot handhaving van de openbare orde zijn de politie en
andere gewapende diensten op alles voorbereid en dat zullen ze blijven. De
hangjongeren zijn verdwenen want aangestoken door de magie van de sport, zitten
ze de hele dag op de tribunes of ze zijn in discussie over de prestaties van de
spelers. Ook economisch is het een zegen. Miljoenen buitenlanders logeren in de
hotels, kopen souvenirs, en omdat ze hier toch zijn gaan ze ook even naar
Rembrandt, Van Gogh, de coffeeshops en de Walletjes. En niet te vergeten: de
nieuwe stadions, architectonische topprestaties die de internationale
bewondering oogsten en waarvan de twee volken tot in lengte van dagen plezier
zullen hebben. Een land dat de WK krijgt toegewezen, gaat een prachtige toekomst
tegemoet. Voetbal is een zegen.

Daarom, als nu een paar topbestuurders van de FIFA van corruptie worden
beschuldigd, moeten we daar niet al te zwaar aan tillen. Dan zullen ze een paar
miljoen aan steekpenningen in hun zak hebben gestoken. Denk aan het plezier dat
de FIFA-topbestuurders het gewone volk schenken. Een maand vol onvergetelijke
herinneringen, voetballers die een genadeloze penalty nemen, elkaar geraffineerd
neerleggen, kopstoten uitdelen, elkaar bijten. Genieten!

Het enige wat me bij de voorbereidingen tot zulke giga-evenementen altijd weer
verbaast, is de helderziendheid die kennelijk een natuurlijke eigenschap van
topbestuurders is. Ze kunnen acht tot twaalf jaar in de toekomst kijken. De
nationale regeringen, de deskundigen en het volk geloven heilig in deze
profetische blik. Dan wordt de koers gezet en daar wordt niet meer van
afgeweken. Wisten wij gewone stervelingen in 1998 of 2002 hoe de wereld er
vandaag zou uitzien? In die vraag verdiepten we ons niet. In 1998 woedden de
burgeroorlogen in voormalig Joegoslavië. Vier jaar later was George W. Bush
bezig, zijn aanval op Saddam Hussein aan het voorbereiden en bijna iedereen
geloofde de president op zijn woord toen hij de wereld verzekerde dat de
dictator massavernietigingswapens had. Misschien wisten de topbestuurders van de
FIFA beter, maar ze hielden hun mond.

Over de Olympische Spelen lees ik op het ogenblik niets in de krant. Geen
uitgesproken sportman zijnde, heb ik het nieuws misschien verwaarloosd. Wel heb
ik een jaar of zes, zeven geleden gezien hoe de Grieken zich op de grote
gebeurtenis hadden voorbereid. De hele directe omgeving van Athene werd
omgegraven, er werden magnifieke snelwegen aangelegd, sportpaleizen verrezen en
het oude, rustieke vliegveld werd vervangen door een hypermoderne luchthaven. De
sportwereld twijfelde. Zouden de Grieken het allemaal op tijd af krijgen? Ja.
Toen het eerste startschot knalde, was het volkomen in orde.

Zes jaar later. Dat hele complex ligt er nog onberispelijk bij. De luchthaven
hoort tot de comfortabelste ter wereld. Op de Olympische snelwegen heb je geen
last van files. En de Grieken hebben van de Europese Unie een geweldige lening
gekregen om het land voor een faillissement te behoeden. Ik zeg niet dat er een
verband is met het sportfestijn. De problemen kunnen ook veroorzaakt zijn door
het feit dat de Grieken kampioen belastingontduiken zijn. In ieder geval hebben
ze nu die geweldige sportmonumenten, de herinneringen aan het glorieuze jaar
2004.

Aan het begin van dit stukje had ik het over de versterkte politiemacht die in
2018 of 2022 de openbare orde zal handhaven. Omdat ik geen helderziende ben, doe
ik mijn voorspellingen door de toestand van ons heden te vergroten, te
verergeren. Nu leven we in een ordeloze tijd. Morgen is het ordelozer. Daarbij
heb ik nog niet de veranderingen in de cultuur opgenomen. Ondanks de crisis
blijven we dikker worden en we maken meer lawaai, eten meer en zetten onze
geluidsapparatuur harder. Ik woon niet ver van het Museumplein. Wat blijft dat
onvergetelijk, dat getoeter op de vuvuzela's van afgelopen zomer. Maar nu 2018.
Wat voor toeters hebben we dan? Hoe dik zijn we geworden? Het WK over vier of
acht jaar zal een even onvergetelijk als onvoorspelbaar evenement worden.

Voetballers die kopstoten uitdelen, elkaar bijten. Genieten!

AFP

LOAD-DATE: December 3, 2010

LANGUAGE: DUTCH; NEDERLANDS

GRAPHIC: Z-MontagHand-ZW

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                              18 of 174 DOCUMENTS



                                NRC Handelsblad

                            4 december 2010 zaterdag

Toetsenbordkrijgers.nl

BYLINE: Warna Oosterbaan

SECTION: WETENSCHAP

LENGTH: 1961 woorden

SAMENVATTING

Gespreksgroepen op internet zijn een steun voor mensen die zich in het
werkelijke leven onbegrepen voelen. Maar ze kunnen ook leiden tot sociale actie.
Warna Oosterbaan

VOLLEDIGE TEKST:

Wat hebben ze gemeen, leden van het extreem-rechtse Stormfront,
orthodox-protestanten met een homoseksuele geaardheid en mensen die zich ergeren
aan flitspalen? Heel weinig, maar één ding heeft elk van die drie groepen: een
forum op internet waar ze met elkaar praten, vaak elke dag en  soms jaren
achtereen. De cultuursocioloog Willem de Koster, verbonden aan de Erasmus
Universiteit, onderzocht die drie fora. Op 2  december promoveerde hij erop:
Nowhere I could talk like that.

De onderzoeker is 26 jaar. Een snelle maar bescheiden prater, die precies
formuleert en niet van grote woorden houdt. Hij ontdekte dat de functies die de
internetfora vervullen samenhangen met de levens die de gebruikers buiten het
internet leiden: "Zo'n forum kan een toevluchtsoord zijn, als je je in het
gewone leven gestigmatiseerd of onbegrepen voelt. Dat geldt zowel voor
Stormfrontaanhangers als voor de gereformeerde homoseksuelen die hun heil zoeken
bij het forum RefoAnders. Maar het forum kan ook een springplank zijn, als het
je helpt bij het vinden van praktische oplossingen voor de problemen waarmee je
worstelt.

"En bij het forum Flitsservice heb ik gezien dat een gespreksgroep van
automobilisten die zich ergeren aan snelheidscontroles kan leiden tot een
sociale beweging, mensen die zich druk maken over het verkeersbeleid en acties
ondernemen."

Er is nog een vierde variant: de levensstijlgroep. "Mensen die elkaar op een
forum hebben ontmoet en elkaar ook offline zien, soms gezamenlijk op vakantie
gaan."

Uw onderzoek had een sterk verkennend karakter. Is er zo weinig over
internetfora bekend?

"Ik kwam erop omdat er zoveel onzin over internetgebruik wordt verkocht. In de
media, maar ook in de wetenschap. Internet wordt gezien als een exotische
ruimte, die het sociale leven vernietigt of juist  tot bloei brengt. Het gaat al
gauw over de vraag of de communicatie op internetfora leidt tot
cyberbalkanisering, tot besloten gemeenschappen waar andersdenkenden geweerd
worden en de stemming steeds radicaler wordt.  Of je hoort verkondigen dat de
mens nu eenmaal een sociaal wezen is - geef hem een computer en voordat je het
weet is hij met anderen bezig een gemeenschap te vormen. Of neem de koningin."
De Koster pakt de tekst van de laatste kersttoespraak van de vorstin en hij
leest voor.  "Zonder enig wij-gevoel wordt ons bestaan leeg. Met virtuele
ontmoetingen is die leegte niet te vullen; integendeel, afstanden worden juist
vergroot."

Allemaal speculaties, vindt De Koster. En technologisch determinisme - alsof de
gegeven mogelijkheid automatisch leidt tot één soort gebruik.

Zijn het niet vooral verlegen mensen die elkaar op internet ontmoeten?

"Dat hoor je wel eens beweren, maar het lijkt me niet waarschijnlijk. Op welk
forum zouden ze dat moeten doen? En waar zouden ze het over moeten hebben?
Deelname aan een forum is altijd aan een onderwerp gebonden."

Hij besloot zonder al te veel vooronderstellingen het veld in te gaan en
interviews te houden met leden van internetfora. Na elk forum bekeek hij hoe hij
verder moest.

Zijn eerste forum was de Nederlandse afdeling van de Stormfront White
Nationalist Community. Een extreem rechtse gespreksgroep waar blanke suprematie,
nationalisme en nationaal-socialisme de toon aangeven. Hij zocht contact met de
moderator van het forum en kreeg toestemming een oproep te plaatsen waarin hij
leden vroeg voor een interview. "Het heeft veel moeite gekost voor het lukte. Er
waren me al een paar journalisten en onderzoekers voorgegaan die al snel werden
afgepoeierd. Maar ik heb vanaf het begin duidelijk gemaakt dat het me niet om de
inhoud van hun denkbeelden ging en dat ik geen normatief standpunt zou innemen.
Ik wilde weten wat het forum voor hen betekende. Ik heb me met open vizier, met
mijn echte naam en een foto op het forum gepresenteerd. En ik heb hun
anonimiteit en bescherming gegarandeerd."

De Koster las tienduizenden berichten in het archief van het forum - dat
terugging tot 2001 - en slaagde er uiteindelijk in met elf leden een vaak
langdurig chat-interview te houden. "Live gesprekken waren niet mogelijk, ze
waren erg bezorgd dat hun identiteit zou worden onthuld."

Wat zoeken die Stormfrontleden op hun forum?

"Het zijn voor het merendeel jonge mannen die zich in het echte leven
gestigmatiseerd voelen. Ik weet niet hoeveel actieve gebruikers er zijn, maar op
elk moment van de dag waren er tussen de 50 of 250 online. Hun ideeën worden
door hun familie, op school, op het werk en in de sportclub niet geaccepteerd.
Dat was voor enkelen onder hen aanleiding om die ideeën dan ook maar helemaal
voor zichzelf te houden, ze niet te uiten. Dat forum was voor hen een
toevluchtsoord, een warm bad. 'Hier zitten mijn echte vrienden' zeiden ze. 'Het
nationalisme of het nationaal-socialisme is mijn grootste en diepste echte
liefde. Hier zitten mensen die dat ook begrijpen, die niet rot tegen me doen,
die me steunen.'

"Om die reden worden buitenstaanders ook geweerd, ze hebben weinig behoefte aan
discussie. Nieuwe leden stellen zich voor, worden welkom geheten, maar hun
eerste 50 bijdragen worden gescreend voordat ze doorgeplaatst worden. Ze worden
ook gewaarschuwd: de vijand leest mee, geef niet te veel persoonlijke details en
wees voorzichtig in je uitspraken want je kunt ervoor vervolgd worden.'"

Hebt u iets gemerkt van toenemende radicalisering?

"Daar was mijn onderzoek niet op gericht, maar volgens mij is het niet
vanzelfsprekend dat dat gebeurt. Het forum is voor hen een warm bad, geeft hun
een veilig gevoel. Het is goed mogelijk dat radicalisering daardoor juist wordt
getemperd."

Zagen de leden elkaar buiten het forum?

"Soms, er waren wel meetings en borrels. Maar die vervulden een ondergeschikte
rol. Het was meer dat ze dan wisten met wie je sprak op het forum, dat leidde
tot nog meer verbondenheid."

Leidde dat ook tot actie?

"Nee, juist niet, want ze hebben sterk het idee dat ze de wereld toch niet
kunnen veranderen. Er zijn wel mensen op het forum uit meer actiegerichte
groepen, bijvoorbeeld de Nederlandse Volks-Unie. Die roepen wel op tot
demonstraties, maar meestal zonder veel succes. 'We stonden er weer met zijn
vieren, jullie zijn een stelletje toetsenbordkrijgers' lees je dan. De reacties
zijn dan meestal: 'ja, maar daar gáát het ons ook om'."

Is behoefte aan contact ook de belangrijkste drijfveer van de bezoekers van
RefoAnders?

"Die toevluchtsoordfunctie zie je daar ook. Het is in veel gevallen de enige
plek waar ze over homoseksualiteit kunnen spreken. Thuis is het onderwerp taboe.
Kinderen mogen er van hun ouders niet over praten, een moeder zei dat ze liever
een achterlijk kind had gehad dan een homoseksuele zoon. Coming out zien deze
mensen niet als een mogelijkheid, dat zou hun leven verwoesten. En zelf
worstelen ze er ook mee, ze zien homoseksualiteit als een onvolmaaktheid.

"Maar daarnaast was er een groep voor wie het forum meer een springplank is.
Mensen die in het dagelijks leven wel voor hun geaardheid zijn uitgekomen. Ze
voelden zich niet gestigmatiseerd, maar ze leefden nog steeds binnen een
orthodox-christelijke omgeving. Dat leidde tot praktische problemen en op het
forum discussieerden de deelnemers over oplossingen daarvoor."

Zien ze elkaar ook buiten het forum?

"Er zijn zo nu en dan 'huiskamerbijeenkomsten' en ze gaan wel eens bowlen of uit
eten. Dating is niet de bedoeling van het forum, daar wordt ook op gelet."

Heel andere problemen dan ergernissen over flitspalen

"Het leek het me goed als derde case een forum te nemen dat gericht is op een
praktisch vraagstuk: het uitwisselen van informatie over snelheidscontroles. Op
Flitsservice - 'Uw gids tegen zinloos geflits' - kun je opzoeken waar die
flitspalen staan, en hoe je bezwaar kunt maken als je een bekeuring hebt
gekregen. Maar het eigenaardige is dat mensen er jarenlang lid van blijven, en
soms wel duizenden berichten hebben geschreven.

Wat maakt dat ze blijven terugkomen?

"Je ziet twee hoofdgroepen, die allebei spontaan zijn ontstaan. Aan de ene kant
mensen die merken dat ze niet de enigen zijn die wel een zekere politieke
onvrede hebben, maar nooit het idee hebben gehad in verzet te komen. Daarbinnen
zie je weer twee varianten: 'anti-institutionalisten' zoals ik ze heb genoemd
verzetten zich  tegen de overheid en de bureaucratie. Het is kwaad dat bestreden
moet worden. Ze schrijven bijvoorbeeld bezwaarschriften op elke boete die ze
krijgen. Het is zand strooien in de machine van het overheidsapparaat.

De andere variant noem ik de 'bezorgde burgers'. Zij maken zich vooral zorgen
over het verkeersbeleid. Over de  willekeur van agenten bij bekeuringen
bijvoorbeeld, en over wat ze noemen de omgekeerde bewijslast bij bekeuringen: je
krijgt er automatisch een totdat je kunt aantonen dat je onschuldig bent. Ze
zien  zich als een waakhond, een vinger aan de pols. Ze dienen ook
bezwaarschriften in, maar alleen als ze vinden dat daar een goede reden voor
is."

Zien ze elkaar ook in het echt?

"Dat gebeurt vooral in de andere hoofdgroep: mensen die elkaar vinden in
dezelfde levensstijl. Hardwerkende Nederlanders met dezelfde interesse in auto's
en techniek. Het zijn zo'n 50 tot 100 mensen, die met elkaar wat gaan drinken of
karten, of zelfs op vakantie gaan. Het eerste huwelijk binnen die groep is
inmiddels al een feit, en de ceremoniemeester en de fotograaf kwamen ook uit die
groep. Het heeft niks meer met dat flitsen te maken, die mensen hebben elkaar
toevallig op het forum ontmoet."

Het toevluchtsoord, de springplank, de sociale beweging en de levensstijlgroep.
Is elke internetgemeenschap daaronder te vangen?

"Dat weet je natuurlijk niet zeker, maar het meeste wat ik kan verzinnen past
erin. Homo's of feministen in Iran vinden in zo'n forum waarschijnlijk een
toevluchtsoord. Een migrant in een nieuwe samenleving zal meer geïnteresseerd
zijn in de springplankfunctie. Een technisch internetforum rond een bepaalde
mediaplayer vervult in eerste instantie ook die instrumentele functie die je bij
Flitsservice ziet. Maar daarnaast zijn er heel wat mensen op zo'n forum die
jarenlang heel actief zijn. Misschien heeft zich ook daar een levensstijlgroep
gevormd."

U heeft uw onderzoek gaandeweg ontwikkeld. Niet het soort onderzoeksopzet waar
nwo of een andere financier subsidie voor geeft.

De Koster grinnikt. "Ik bekeek steeds wat de beste volgende stap was. Een
serieel onderzoeksdesign noem ik dat. Ja, meestal moet je bij het aanvragen van
subsidie alles van tevoren al hebben uitgedacht. Ik heb juist geprobeerd
theorievormend onderzoek te doen. Gelukkig kon dat op de promotieplaats die ik
kon krijgen."

Willem de Koster 'Het eerste huwelijk binnen zo'n  groep rond een internetforum
is inmiddels al een feit.'

foto merlin daleman

Willem de Koster (1984) studeerde sociologie aan de Erasmus Universiteit en is
verbonden aan het  Centre for Rotterdam Cultural Sociology (CROCUS) van die
universiteit. Hij werkt nu aan het NWO-onderzoeksproject The Dutch Paradox of
Tolerance: Post-Christian Cultural Polarization and PVV-Voting.

Persoonlijke levensvragen

Citaten uit de interviews in Nowhere I could talk like that

Stormfront

'Kameraadschap is echt iets dat in deze groep voorkomt, vooral omdat de meesten
onder ons veel problemen hebben bij het uiten van hun mening.'

RefoAnders

'De vraag die mij bezig houdt is: op welke manier kan een kuis, Christelijk
leven in mijn geval gestalte krijgen? Op het forum zet ik berichten waarin ik
mijn persoonlijke levensvragen onder woorden probeer te brengen.'

Flitsservice

'Het worden niet voor niets onzinboetes genoemd. Het is eigenlijk niet meer dan
logisch dat je probeert de boel zo veel mogelijk terug te naaien.'

LOAD-DATE: December 3, 2010

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                              19 of 174 DOCUMENTS



                                NRC Handelsblad

                            3 december 2010 vrijdag

PvdA en PVV lopen beide uit de pas;
Debat over Ierse steun ontaardt in botsing CDA en PVV; Sarkozy halt toegeroepen

BYLINE: Erik van der Walle; Jeroen Wester

SECTION: ECONOMIE; Blz. 13

LENGTH: 611 woorden

SAMENVATTING

Het kabinet kan niet blind op de Kamer rekenen bij steunoperaties in Europa. De
Jager moet leunen op een verdeelde oppositie.

VOLLEDIGE TEKST:

Regeringspartij VVD die samen met oppositiepartij D66 lacht om de argumenten van
gedoogpartij PVV. Oppositiepartij GroenLinks die oppositiepartner PvdA ervan
beticht gevaarlijke politieke spelletjes te spelen. En regeringspartij CDA die
het gedrag van gedoogpartner PVV onverantwoord noemt. De traditionele
scheidslijn tussen regeringspartijen en oppositie was gisteren in de Tweede
Kamer ver te zoeken.

En het politieke gekrakeel ging niet over zomaar een onderwerp. Minister De
Jager (Financiën, CDA) informeerde de Kamer over de steunoperatie voor Ierland
waartoe hij afgelopen zondag met zijn Europese ambtsgenoten had besloten. De
situatie is in potentie ,,veel gevaarlijker" dan de bankencrisis, zei De Jager.
Maar hoe ernstig? Dat vertelt hij, gezien de marktgevoelige informatie, liever
in een besloten debat.

De bewindsman hield zich op de vlakte; de Kamer was kritisch. ,,Elke partij
baalt van de situatie waarin wij nu zitten", zei Mark Harbers (VVD). Afgelopen
zondag heeft Nederland zich voor 2,7 miljard garant gesteld voor Ierland. Maar
is dit voldoende, of moet binnenkort ook Portugal of  Spanje de helpende hand
toegestoken krijgen?

Alleen PVV en SP spraken zich gisteren duidelijk uit tegen de nieuwe
garantstelling, waarbij met name de gedoogpartner van de coalitie volop kritiek
kreeg. ,,Onverantwoord", noemde Elly Blanksma (CDA) de houding van PVV'er Tony
van Dijck. Die ziet Ierland het liefst uit de eurozone vertrekken. Van Dijck:
,,We waren tegen steun aan Griekenland, tegen steun aan Ierland. Hoe gaat dit
verder? Dit gaat onze draagkracht te boven. Je kan erop rekenen dat ze straks
bij onze pensioenfondsen om geld komen vragen."

De argumenten van Van Dijck  (,,Dat hele Europaverhaal is geldverspilling")
konden op hoongelach van met name D66 en VVD rekenen. Volgens CDA'er Blanksma
kost niet ingrijpen uiteindelijk veel meer. Het einde van de euro zou Nederland
wel eens 60 miljard euro kunnen kosten. ,,Dat kunt u dan uit gaan leggen aan
Henk en Ingrid", zei de christen-democrate over de fictieve burgers waar de PVV
het voor opneemt.

Plasterk schroomde niet VVD en CDA eraan te herinneren hoe belangrijk de rol van
de PVV is. ,,De minister bekleedt deze hoge functie dankzij de steun van de
PVV".

D66 noemde de opstelling van de PVV genant. GroenLinks was  verontwaardigd over
de PVV maar richtte de pijlen vooral op de PvdA. Plasterk had immers eerder
geëist  dat eventuele kosten van de steunoperatie ,,niet op de lage- en
middeninkomens" worden afgewenteld.  Hij werd er door bijna alle partijen van
beschuldigd politieke spelletjes te spelen, terwijl het lot van de euro op het
spel staat. Bruno Braakhuis (GroenLinks) was ,,perplex". Hij vond het ,,volledig
onverantwoordelijk" en snapte niets van PvdA's voorwaardelijke steun. ,,Het
geeft geen pas." Plasterk liet in het midden of hij De Jager bij eventuele
volgende steunoperaties zou steunen.

De inhoudelijke reserves van de PVV en met name de SP over de effectiviteit van
de huidige steun werden weggewuifd door andere partijen. De PvdA vroeg zich wel
af of er niet twee smaken overblijven in Europa: het uiteenvallen van de
muntunie of meer politieke integratie in Europa waardoor zeggenschap van
lidstaten op onder meer begrotingsterrein meer naar Brussel verhuist. Die
fundamentele discussie werd gisteren door de Tweede Kamer nauwelijks gevoerd.
Voor meeste partijen staat twijfel aan de zin van de huidige noodsteun bij
voorbaat gelijk aan onverantwoordelijk gedrag.

'Dit gaat onze draagkracht te boven' PVV'er Tony van Dijck

LOAD-DATE: December 3, 2010

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                              20 of 174 DOCUMENTS



                                NRC Handelsblad

                            1 december 2010 woensdag

U bent een kritische verdiepingzoeker

BYLINE: Jan Benjamin

SECTION: MEDIA; Blz. 21

LENGTH: 437 woorden

SAMENVATTING

Nieuw onderzoeksmodel biedt Publieke Omroep beter zicht op de uiteenlopende
doelgroepen

VOLLEDIGE TEKST:

Kijken Henk en Ingrid, de rolmodellen van de PVV, naar Nederland 1, 2 en 3? Of
bereikt de publieke omroep alleen een klein, links en elitair deel van de
samenleving, zoals de partij van Wilders bij herhaling beweert? Programmamakers
hebben nu een nieuw instrument om te zien voor wie zij hun werk doen.

De Nederlandse Publieke Omroep (NPO) wil graag ,,van iedereen en voor iedereen"
zijn. Dat is immers de maatschappelijke opdracht. En als de omroepen die niet
naar behoren uitvoeren, zijn zij kwetsbaar voor nieuwe bezuinigingen uit Den
Haag. Sommige doelgroepen zijn ondervertegenwoordigd, is de klacht over
Hilversum. Om het bereik beter in kaart te brengen, introduceerde de NPO vorige
week tijdens een bijeenkomst in Amsterdam een nieuwe manier voor programmamakers
om te onderzoeken wie zij bereiken. Het vernieuwde 'Leefstijlmodel' is
ontwikkeld om het mediagedrag van doelgroepen te verklaren en inzicht te bieden
in de leefwereld van groepen mediaconsumenten. Er zijn er acht: van kritische
verdiepingzoekers tot en met zorgzame duizendpoten.

Opvallend is dat zij met name verschillen in de kranten en tijdschriften die zij
lezen (zie graphic). De tv-programma's die zij kijken verschillen minder.

Het Leefstijlmodel is volgens de NPO meer geënt op mediagebruik dan algemenere
modellen van onder meer het Amsterdamse bureau Motivaction, dat ook wordt
gebruikt in ander consumenten- en burgerschapsonderzoek. Motivaction
onderscheidt groepen als 'opwaarts mobielen' en 'kosmopolieten'. Daarnaast is
een eigen model goedkoper voor de NPO dan diensten inkopen bij een
marktonderzoeksbureau.

Nieuw is dat alle clubs die in Nederland het mediagebruik in kaart brengen de
indeling hanteren. Alle organisaties die kijkcijfers, luistercijfers,
internetbezoek en vrijetijdsbesteding onderzoeken, passen het model toe.

Adverteerders kunnen het gebruiken om consumenten meer op hen toegesneden
reclame voor te schotelen. Dat is belangrijk, want veel mensen ergeren zich aan
reclame die niet aansluit bij hun leefwereld. Toch willen zij niet betalen om
reclamevrij een film of een voetbalwedstrijd te zien. Dat bleek vorige maand uit
onderzoek van de Nederlandse reclamebranche. Het Leefstijlmodel biedt de
adverteerder de kans om specifieker doelgroepen te benaderen dan slechts op
basis van geslacht of leeftijd. De vraag is of die daar al klaar voor is,
stelden deskundigen in reclamevakblad Adformatie. Grote adverteerders zouden
oppervlakkig zijn ingesteld en liever kijken naar simpele sociodemografische
gegevens.

LOAD-DATE: December 1, 2010

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                              21 of 174 DOCUMENTS



                                NRC Handelsblad

                            19 november 2010 vrijdag

De Nederlandse 'elite' telt vele miljoenen;
Kunstpubliek groot en divers; ook 'Henk en Ingrid' zitten niet altijd thuis op
de bankLiefhebbers van cultuur zijn in het debat plots 'grachtengordelelite'
geworden. Maar wie zijn het eigenlijk?

BYLINE: Ron Rijghard

SECTION: KUNST; Blz. 10

LENGTH: 657 woorden

SAMENVATTING

Inkomen en opleiding hebben invloed op smaak. Maar uit alle bevolkingsgroepen
gaan mensen naar theater en museum. Twintig procent van de museumbezoekers heeft
enkel basisonderwijs. Morgen schreeuwt Nederland om cultuur. Vandaag zegt het
waarom.

VOLLEDIGE TEKST:

Nederland schreeuwt morgen om cultuur. In bijna 70 steden zal het publiek zich
laten horen, uit protest tegen de bezuinigingen op cultuursubsidies en de
verhoging van de btw op kunst. Maar wie zijn die mensen die samen het
kunstpubliek vormen?

Hun profiel is onderdeel gemaakt van de discussie. Dat kunst een elitaire
aangelegenheid zou zijn, leek altijd een caféargument, maar is door PVV, VVD en
CDA tot steunpilaar van het nieuwe cultuurbeleid verklaard. In het egalitaire
ogende Nederland staan 'Henk en Ingrid' en 'de hardwer kende Nederlander'
tegenover de grachtengordelelite. Het klassebewustzijn rukt op.

In de wetenschap is er veel onderzoek gedaan naar belangrijke factoren bij
kunstbezoek. Die factoren zijn onder onder meer inkomen en opleiding, zegt Koen
van Eijck, cultuursocioloog aan de Erasmus Universiteit. Hij onderzoekt
culturele smaakpatronen en vrijetijdsbesteding. De hoogte van het inkomen speelt
volgens hem een belangrijk rol bij het actief bezoeken van opera, theater en
popconcerten.

Van Eijck maakt een onderscheid tussen culturele smaak en  cultureel
uitgaansgedrag. Vooral de hoogte van de opleiding heeft, naast leeftijd, een
groot effect op het ontwikkelen van die smaak. ,,Het inkomen beïnvloedt niet de
smaak op zich, maar is wel een belangrijke drempel om niet aan cultuur te doen."

Dat betekent volgens Van Eijck dat  prijsverhogingen een niet te veronachtzamen
rol spelen. Dat is van belang gezien de verhoging van de btw op kunst in 2011,
die zal uitmonden in hogere toegangsprijzen. ,,Hoger opgeleiden zijn vaak
omnivoren, die meerdere interesses hebben. Ze zijn op alle fronten actiever als
bezoeker." De kans dat een laagopgeleide 'smaak ontwikkelt' voor bijvoorbeeld
opera, is niet zo groot, zegt Van Eijck.

Het Sociaal en Cultureel Planbureau doet doorlopend onderzoek naar cultuurbezoek
in Nederland. De aandacht ligt daarbij op trends en cijfers omtrent aantallen
bezoekers, maar er wordt ook gekeken naar het profiel van de kunstbezoeker. Uit
het meest recente SCP-onderzoek (2009) blijkt onder meer dat jongeren
,,oververtegenwoordigd zijn bij de bezoekers van musea, (amateur)toneel,
bioscopen en bij de actieve kunstbeoefening". Een trend is dat tussen 1995 en
2007 ,,het percentage tieners dat musea, toneel, ballet, cabaret, popmuziek en
galeries bezoekt, is gestegen."

Het sociaal-economisch onderscheid dat het SCP van kunstbezoekers maakt is vrij
grof. Er is geen indeling naar inkomen, alleen naar opleidingsniveau.

Maar stel: noem burgers met hbo/ universiteit lid van de elite en iedereen met
basisonderwijs/ vmbo potentieel een Henk of Ingrid. Van de eerste groep bezocht
in 2007 58 procent jaarlijks een museum. Van de burgers met basisonderwijs of
vmbo 19 en 29 procent.

Bij bezoek aan podiumkunsten (toneel, ballet, cabaret, musical, klassieke
muziek) lopen de cijfers vergelijkbaar uiteen. Van de Nederlanders met
basisonderwijs gaat 26 procent jaarlijks, met vmbo 41 procent en met hbo of
universiteit 76 procent.

Van belang is vervolgens om te weten hoe groot die groepen zijn. Als de elite de
hoogopgeleide burger is, dan is dat in ieder geval geen kleine, besloten cirkel
van mensen. Sterker: Nederland heeft meer hoogopgeleiden dan laagopgeleiden. In
2008 bestond de beroepsbevolking van 7,7 miljoen mensen volgens het CBS uit 30
procent met hbo/universiteit, 7 procent met basisonderwijs en 20 procent met
vmbo/mbo.

Het SCP nam ook de omvang van woonplaatsen mee in het onderzoek. Maar inwoners
van gemeenten met minder dan honderdduizend inwoners bezoeken even vaak
podiumkunsten als zij die in grotere steden wonen.

'Inkomen beïnvloedt niet de culturele smaak'

Koen van Eijck, cultuursocioloog Erasmus Universiteit

LOAD-DATE: November 19, 2010

LANGUAGE: DUTCH; NEDERLANDS

GRAPHIC: Bezoekers bij de Melkweg gisteravond in Amsterdam voor het concert van
'Die Antwort'
Foto Roger Cremers

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                              22 of 174 DOCUMENTS



                                NRC Handelsblad

                           18 november 2010 donderdag

Wen eraan, Nederland  is rechts en wordt nog rechtser

SECTION: OPINIE; Blz. 8

LENGTH: 977 woorden

SAMENVATTING

De rancune van PVV'ers ten aanzien van progressieven is logisch. Zij hebben
immers de gesloten wereld afgebroken, zegt Geert-Jan Kuip.

VOLLEDIGE TEKST:

We hebben het meest rechtse kabinet ooit. Dit kabinet is er gekomen omdat
progressieve mensen  niets begrijpen van de weerstand  die hun open en tolerante
houding oproept.

In de psychologie is het gebruikelijk om iemands persoonlijkheid te beschrijven
aan de hand  van vijf karaktereigenschappen,  ook wel de Big Five genoemd. Een
van deze  eigenschappen betreft de 'openheid voor ervaringen', in het Engels
aangeduid als  openness. Een hoge score hierop  valt samen met algehele
nieuwsgierigheid en positieve belangstelling voor nieuwe ideeën, moderne  kunst,
onbekende culturen en  soms ook nieuwe soorten drugs.

Een hoge score op de karaktertrek 'openheid voor ervaringen'  gaat volgens
onderzoekers meestal samen met een linkse of in elk  geval progressieve
politieke voorkeur. Mensen die er laag op scoren,  kiezen eerder voor rechtse
dan wel  conservatieve partijen.

In zijn boek Spent: Sex, Evolution  and Consumer Behavior duidt de  Amerikaanse
evolutionair psycholoog Geoffrey Miller 'openheid  voor ervaringen' aan als
fitness indicator. Mensen die zich zonder  vrees aan het onbekende blootstellen,
laten daarmee zien aan potentiële partners dat hun lichaam en geest sterk genoeg
zijn  om de daarmee samenhangende  gevaren te doorstaan. 'Openheid  voor
ervaringen' is daarmee ook een risicovolle  houding die duidt op geestelijke  en
lichamelijke kracht.

Je loopt  immers gevaar wanneer  je je openstelt voor van alles. Denk  aan Tanja
Nijmeijer, die zich openstelde voor radicaal gedachtegoed  en bij de FARC
terechtkwam. Of  aan mensen die een deel van hun  hersenfuncties zijn
kwijtgeraakt  door experimenteel drugsgebruik. Of aan die keer dat je in totale
verwarring achterbleef na het  lezen van een boek of het horen  van muziek en
daardoor je werk  twee dagen lang slecht deed, waardoor je bijna je baan
kwijtraakte.

In het algemeen kun je stellen  dat het beter is om niet al te  gretig het
onbekende op te zoeken als je niet al te sterk of slim bent. Leven in deze safe
modus is  misschien niet spannend, maar je valt minder snel ten prooi aan
ziektes, verwarring, eenzaamheid of psychoses.

In Nederland  hebben gesloten mensen een probleem: hun habitat verdwijnt. De
leefomgeving die zich kenmerkt  door vertrouwdheid en voorspelbaarheid, waar je
je niet hoeft  open te stellen voor nieuwe dingen, is al sinds de oorlog in alle
opzichten aan de verliezende hand.  Je zou dit kunnen aanduiden als voortgaande
modernisering, maar het is belangrijk om  de zichtbare verschijnselen wat beter
in kaart te brengen. Dan wordt  ook duidelijk hoe totaal die verdwijning is.

De teloorgang van dorpen.  Dorpen zijn fantastische plekken  voor gesloten
mensen. Voorwaarde is wel dat er zoiets is als een  dorpsgemeenschap en dat er
niet  te veel mensen vertrekken. Dat is  bijna nergens meer het geval.

Meer studenten. Studeren is min of meer de  norm geworden. Vroeger had je op een
feestje één neefje dat zoiets als culturele  antropologie studeerde, nu  vijf.
En ze houden niet op te vertellen over hun nieuwe inzichten.

Immigratie. Een multiculturele omgeving verkleint het onderlinge vertrouwen
tussen mensen  en maakt de omgang met elkaar  ingewikkelder. Open mensen
beschikken over een groter incasseringsvermogen voor dit soort ongemak en zien
het als 'verrijking'.  Voor gesloten mensen is het rampzalig.

Flexibilisering van de arbeid.  Veel wisselen van werkomgeving vraagt om een
behoorlijke  openheid voor ervaringen. Voor  mensen met een lage openness is
het bepaald geen pretje.

De statusdaling van vakmanschap. Vakmensen representeren  een soort vaardigheid
waarvoor  een hoge mate van openheid geen  vereiste is. Je hoeft niet belezen of
verlicht te zijn om een werkende  stuwdam of een op maat gemaakte  tafel te
bouwen. Maar wanneer je  in Nederland op straat vraagt naar  de naam van een nog
in leven  zijnde belangrijke ingenieur, blijft  het stil.

Televisie. Cultuurministers vertellen dat het  publieke net bedoeld is voor
interessante programma's waarnaar niet  zo veel mensen kijken. Dat  zijn altijd
programma's met een  hoog openness-gehalte. Zenders voor gesloten mensen zitten
verder op de afstandsbediening.

De PVV scoort  waar gesloten mensen bang  zijn hun habitat te verliezen en
worden gedwongen  om  meer 'openheid voor ervaringen' aan de dag te leggen dan
waar  ze zich geestelijk en lichamelijk  toe in staat achten. Openness als pose,
als manier om te getuigen van morele of seksuele superioriteit, roept bij
PVV'ers diepe gevoelens  van rancune op. Als vervolgens de mogelijkheid
ontbreekt  om je aan deze vernedering te onttrekken, rest er niets anders dan de
frontale aanval, te beginnen met  de heilige huisjes van de progressiviteit.

Progressieve partijen zouden graag de kiezers terugwinnen die zijn weggelopen
naar de PVV en de SP, maar de  kloof tussen  mensen met een  grote openheid voor
ervaringen en  de achterblijvers is definitief. De achterblijvers zullen, samen
met  hun politieke leiders, proberen om  hun gesloten habitat in ere te
herstellen. Aan progressieven hebben ze niets - die hebben hun succes te danken
aan de  afbraak van die  wereld.  Wilders heeft al punten gescoord voor Henk en
Ingrid, bijvoorbeeld door de versoepeling  van het ontslagrecht te weren uit het
regeerakkoord.

Misschien kunnen verlichte geesten uit progressieve hoek  de gesloten habitat
weer  een kans geven, zonder dat gelijk  de economie, de rechtsstaat of het
culturele leven in elkaar dondert.  Dat zijn ze Nederland eigenlijk  wel
verplicht. Als je iets stuk hebt  gemaakt, moet je het ook weer repareren.

Geert-Jan Kuip (1974) is ondernemer, VVD-stemmer, PVV-sympathisant en
oud-redacteur van PvdA-Vlugschrift.

Dorpen zijn fantastische plekken  voor gesloten mensen

LOAD-DATE: November 19, 2010

LANGUAGE: DUTCH; NEDERLANDS

GRAPHIC: Illustratie Ruben L. Oppenheimer

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                              23 of 174 DOCUMENTS



                                NRC Handelsblad

                           17 november 2010 woensdag

Kunst-btw gaat omhoog;
Coalitie houdt vast aan gedoogakkoord; protest van kunstwereld zonder resultaat

BYLINE: Pieter van Os

SECTION: KUNST; Blz. 11

LENGTH: 570 woorden

SAMENVATTING

De VVD houdt, ondanks alle protest, vast aan de door de PVV voorgestelde
btw-verhoging op podiumkunsten en beeldende kunst van 6 naar 19 procent.

VOLLEDIGE TEKST:

Jammer. Maar ook: de werkelijkheid. Dit zei VVD-Kamerlid Helma Neppérus gisteren
over de btw-verhoging  op podiumkunsten en beeldende kunst  van 6 naar 19
procent.  In het debat over het belastingplan 2011 bleken de ondertekenaars van
het gedoogakkoord VVD, CDA en PVV vast te houden aan die voorgestelde verhoging.

Alle hoop van de oppositie was op Neppérus gericht. Zij én staatssecretaris
Frans Weekers (Financiën) van dezelfde partij   hadden eerder laten weten wel te
voelen voor de alternatieven van de oppositie. Maar gisteren bleek daar niets
van. Ook het protest van oud-hoofdredacteur van tijdschrift Privé en huidig
theaterproducent Henk van der Meyden (,,Als dit doorgaat stem ik nooit meer
VVD") mochten niet baten: de staatssecretaris en de VVD-fractie houden vast aan
het gedoogakkoord met de PVV. Die partij, zo bleek gisteren, wil dat de
voorgestelde btw-verhoging coûte que coûte doorgaat.

Deze verhoging, die de staatskas zo'n 90 miljoen euro moet opleveren, staat los
van de aangekondigde bezuiniging van 200 miljoen euro op de cultuursector. En
ook los van de 200 miljoen euro die het kabinet wil snijden in de omroepen -
inclusief het opheffen van hun orkesten en koor. Over die voorgenomen
bezuinigingen debatteert de Kamer over vier weken bij de behandeling van de
cultuurbegroting. Voor komende zaterdag staan demonstraties gepland van het
kunstpubliek. De sector gaat maandag de straat op.

De oppositie verwacht dat ook in dat debat de PVV een cruciale rol zal spelen.
Want die partij ,,is de baas", zo concludeerde Wouter Koolmees (D66) in het
debat gisteren. Net als de Kamerleden van PvdA en GroenLinks wees hij daarin op
de ,,willekeur"  van de btw-verhoging. Waarom toneel, musical en concerten wel
en circussen, kermissen en dierentuinen niet?

De verhoging is rechtvaardig, zo stelde Pieter Omtzigt (CDA), omdat kunst niet
voorziet in ,,een eerste levensbehoefte". Hij ontweek de vraag of dit voor
kermissen en dergelijke niet even zo goed geldt. Zo ook Kamerlid Roland van
Vliet (PVV). Die sprak van ,,een kwestie van keuzes maken". En over deze keuze,
zo onderstreepte hij, stond de handtekening van alle drie de coalitiepartijen.
Geen reden dus om er van af te wijken.

Ed Groot (PvdA) wees op de ,,administratieve lastenverzwaring" die komt kijken
bij het beoordelen van het verschil tussen amusement van het lage en het hoge
tarief. ,,En dan heb ik het nog niet eens over de wenselijkheid van deze
maatregel." Groot concludeerde over cultuurpolitiek anno 2011: ,,Ouders die hun
kinderen meenemen naar een derderangs Hollywoodfilm met  geweld op straat,
betalen het lage tarief. Als diezelfde ouders hun kinderen meenemen naar het
jeugdtheater of naar een balletvoorstelling , krijgen zij met het hoge tarief te
maken."

Van Vliet meent dat de conclusie niet gerechtvaardigd is dat ,,Henk en Ingrid"
voortaan meer moeten betalen voor hun kaartjes. Van Vliet: ,,Zo'n btw-verhoging
kun je op twee manieren vertalen: de prijs gaat omhoog of de kosten moeten
omlaag. Die keuze laten wij graag aan de sector."

Het kabinet heroverweegt alleen  serieus het voornemen om de heffingskorting van
1,2% op investeringen in groene en culturele projecten te schrappen.

'Kunst voorziet niet in eerste levensbehoefte'

Pieter Omtzigt (CDA)

LOAD-DATE: November 17, 2010

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                              24 of 174 DOCUMENTS



                                NRC Handelsblad

                           17 november 2010 woensdag

Reacties op verhoging btw

SECTION: KUNST; Blz. 11

LENGTH: 356 woorden


De Vereniging van Vrije Theaterproducenten (VVTP) heeft de gevolgen van de
btw-verhoging laten onderzoeken. Het zal leiden tot een terugval in de
kaartverkoop van 13,5 procent, een miljoen bezoekers minder per jaar.
Onderzoekbureau APE baseert zich op economische gedragsmodellen die effecten van
inflatie of prijsstijgingen duidelijk maken. De kaartverkoop daalde dit jaar al
10 procent. De vereniging verwacht dat die in drie jaar tijd met 30 procent zal
verminderen.

De voorzitter van de VVTP, Erwin van Lambaart, heeft na het Kamerdebat en
vanochtend nog een ultieme poging gedaan om de regeringspartijen en de PVV over
te halen de btw niet te verhogen. Hij heeft een persoonlijke brief geschreven
aan Geert Wilders en sprak vanochtend telefonisch met de verantwoordelijke
Tweede Kamerleden. ,,Ik doe een intense en oprechte oproep om deze weeffout in
het regeerakkoord te corrigeren. De coalitiepartijen hebben zich niet
gerealiseerd wat voor dramatische gevolgen deze draconische maatregel voor de
sector heeft. Schouwburgen en producenten zullen het hoofd niet boven water
houden. Het gaat massaal arbeidsplaatsen kosten. Ook banen van de aanhang van de
PVV. De jongens die de techniek en het licht doen, hardwerkende mensen, staan
straks op straat. De btw-maatregel treft niet de elite maar juist de gewone man.
"

Bert Holvast, voorzitter van de Federatie van Kunstenaarsverenigingen, wijst
erop dat ook de beeldend kunstenaars getroffen worden door de verhoging, want de
verkoop van kunstwerken en het geven van kunstlessen gaan onder het hoge tarief
vallen. ,,Wellicht gaan ze nu in de pauze van circusvoorstellingen hun werk aan
de man brengen, daar blijft immers wel het lage tarief gelden." Hij vindt het
,,een gotspe dat een Kamermeerderheid bioscoopbezoek wel als een basisbehoefte
beschouwt en kunst niet".

De Nederlandse Orde van Belastingadviseurs schreef in een brief aan de Tweede
Kamer dat door de verhoging de podiumkunsten in een uitzonderingspositie komen.
Het lage btw-tarief blijft namelijk wel bestaan voor andere vormen van
vrijetijdsbesteding zoals bioscoop, sportwedstrijden, pretparken, kermissen en
speeltuinen.

LOAD-DATE: November 17, 2010

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                              25 of 174 DOCUMENTS



                                NRC Handelsblad

                           17 november 2010 woensdag

De hypermacht provincialiseert;
Column

BYLINE: H.J.A. Hofland

SECTION: OPINIE; Blz. 9

LENGTH: 824 woorden


New York. Sarah Palin, ex-gouverneur van Alaska en twee jaar geleden kandidaat
voor het vicepresidentschap, is terug op het politieke toneel. Eigenlijk is ze
niet weggeweest, maar nu is ze er, markanter dan ooit. Ze heeft haar eigen
programma op de kabeltelevisie, Sarah Palin's Alaska, waarin ze haar eigen visie
op alles ten beste geeft - haar liefde voor de natuur, haar moederschap, haar
godsdienstig conservatisme. Ze is fel tegen abortus, ze schiet een geweer af, ze
kijkt vertederd naar een grote bruine beer die in een rivier zwemt en intussen
is ze vrijwel voortdurend aan het woord.

Bij haar geestverwanten gaat het erin als koek. Volgens een columnist van The
New York Times, Matt Bai, is dit voor een politicus de nieuwste manier om zich
populair te maken. Het is niet uitgesloten dat ze zich in 2012 kandidaat zal
stellen voor het presidentschap.

De afgelopen verkiezingen hebben aangetoond dat een groot deel van de
Amerikaanse kiezers op hol is geslagen. Kritiek op de Democraten is binnen een
jaar veranderd in haat. Dat is niet alleen het resultaat van de
rechts-Republikeinse propaganda. Om succes te hebben, moet ook de meest
wraaklustige campagne een grond van waarheid hebben.

In dit geval begint het erop te lijken dat de president zelf een van de
voornaamste oorzaken is. Twee jaar geleden heeft hij zich aangediend als de
verlosser, de staatsman die Change! beloofde, bevrijding uit de steeg waarin
George W. Bush de natie had gebracht. Yes, we can!

Vervolgens heeft Obama een reeks prachtige redevoeringen gehouden. Telkens weer
zag je de jonge staatsman kwiek het trapje naar het spreekgestoelte oprennen en
wat hij zei klonk als een klok. Ja, hij heeft de gezondheidszorg hervormd, maar
de economische crisis is gebleven, de werkloosheid nadert de 10 procent, de
oorlogen in Irak en Afghanistan duren voort en de staatsschuld loopt op. Het is
geen wonder dat steeds meer Amerikanen hun president nu zien als een begaafde
praatjesmaker.  Het eerste doel van de Republikeinen is nu om te verhinderen dat
hij in 2012 wordt herkozen.

Intussen willen ze hoorzittingen houden die opheldering moeten geven over de
uitgaven van de regering. Ze willen de big government bestrijden. Hoog op hun
verlanglijst staat voortzetting van de door Bush ingestelde belastingverlagingen
die aan het einde van dit jaar aflopen. Obama begint er iets voor te voelen,
maar hij wil de zeer rijken daarvan uitsluiten. Het gevecht daarover zal de
komende maand Washington bezighouden.

In kringen van leidende Republikeinen wordt op het ogenblik weinig nagedacht
over de grote vraagstukken van de buitenlandse politiek en, het moet gezegd
worden, ook bij de Democraten ontbreekt de animo. De campagne, de uitslag van de
verkiezingen en het debat dat er nu in eerste instantie op is gevolgd, wekken de
indruk dat Amerika provincialiseert. Het ontbreekt niet aan waarschuwingen uit
intellectuele kringen, maar wat dit aangaat is de toestand niet veel anders dan
bij ons.  John en Sarah willen door de hoge heren worden erkend, net als Henk en
Ingrid. Wat die intellectuelen ervan denken, moeten ze zelf weten.

Toch - je durft het in deze tijd bijna niet meer te zeggen - is die elite ook
niet helemaal zonder belang. ,,De komenden decennia zullen de Amerikaanse
staatslieden moeten erkennen dat in de internationale machtsverhoudingen grote
verschuivingen gaande zijn, en dat het noodzakelijk zal zijn om deze
veranderingen te 'leiden', zodat de relatieve erosie van de Amerikaanse positie
in de wereld geleidelijk en zonder schokken verloopt. Laten we hopen dat het
niet versneld wordt door een beleid dat op korte termijn voordeel kan brengen,
maar op den duur nadelig is." Dit schreef de historicus Paul Kennedy in 1987 in
zijn The Rise and Fall of the Great Powers.

De kern van zijn theorie is  imperial overstrech, de neiging van grote
mogendheden om zich in hun buitenlandse verplichtingen geleidelijk te
overspannen, waarmee ze op den duur hun eigen ondergang bewerkstelligen. Zo is
het met Nederland na de Gouden Eeuw gebeurd, zo is het Britse imperium in verval
geraakt. Voltrekt dit lot zich nu aan hypermacht Amerika?

Het juist verschenen nummer van Foreign Affairs is gewijd aan The World Ahead.
In achttien essays beschrijven specialisten wat de hypermacht te wachten staat.
Amerikaanse spilzucht en Amerikaanse macht, de gevolgen van fiscale
onverantwoordelijkheid is de titel van de bijdrage van Roger Altman en Richard
Haass. William Pfaff neemt  de defensie onder de loep. Meer dan duizend
militaire bases in het buitenland, waarvan de meeste een contraproductief effect
hebben.

Zouden dat geen belangrijke punten moeten zijn in een verkiezingsstrijd? Wie het
op het ogenblik probeert, gaat ten onder in de daverende woede van de
partijenstrijd. De hypermacht is op het ogenblik bezig om zichzelf te
provincialiseren.

Telkens weer zag je de jonge staatsman kwiek het trapje naar het spreekgestoelte
oprennen en wat hij zei klonk als een klok

LOAD-DATE: November 17, 2010

LANGUAGE: DUTCH; NEDERLANDS

GRAPHIC: Henk Hofland

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                              26 of 174 DOCUMENTS



                                NRC Handelsblad

                           17 november 2010 woensdag

Het gebrek aan memoires is het eerste probleem

SECTION: BINNENLAND; Blz. 5

LENGTH: 1019 woorden

SAMENVATTING

Memoires van politieke leiders vertellen veel over politieke mores. Althans in
het buitenland, in

Nederland worden ze nauwelijks geschreven.

VOLLEDIGE TEKST:

Als je wil weten hoe de politiek werkt, zou je kunnen beginnen met de memoires
van politieke hoofdrolspelers. Dus, dachten we: laten we de memoires van de
belangrijkste leiders van ons land van de afgelopen decennia lezen. Die bieden
vast de eerste aanknopingspunten hoe macht in ons land wordt uitgeoefend.

Maar toen realiseerden we ons:  Nederlandse premiers schrijven geen memoires.

We wilden weten hoe uitzonderlijk dat was. In het presidentieel archief van de
Amerikaanse president Ronald Reagan kwamen we een groepsfoto tegen uit 1986, van
een bijeenkomst van de G7. We zien onze eigen premier Lubbers, de Italiaanse
premier Craxi, de Britse premier Thatcher, de Duitse kanselier Kohl en de Franse
president Mitterrand, de Fransman Delors (namens de EU), de Japanse premier
Nakasone, de Amerikaanse president Reagan en de Canadese premier Mulroney.

Vierentwintig jaar later heeft ieder van deze leiders zijn memoires
gepubliceerd, op twee na. De eerste uitzondering is Craxi, die na een
corruptieschandaal naar Tunesië verdween en daar in het jaar 2000 stierf. De
tweede zonder memoires is Ruud Lubbers. Hij schreef ze wel, of liet dat doen,
maar bracht ze nooit uit.

Lubbers had het manuscript aan een aantal mensen in zijn omgeving laten lezen,
en die vonden, in Lubbers' woorden, 'dat het net als vlees beter eerst wat
verder kon besterven. Het boek ligt nu ergens 'veilig opgeborgen' en rust tot er
een complete biografie uitkomt'.

Spoel dertien jaar vooruit, naar een bijeenkomst van de Raad van Europa met de
Europese Commissie, in april 1999. Op die foto staan zestien Europese premiers
en presidenten. Zes van hen zijn nu nog actief in politiek of bedrijfsleven.
Ex-premier van België Jean-Luc Dehaene heeft zijn memoires aangekondigd, terwijl
de leiders van Griekenland, Spanje, Zweden, Duitsland en Frankrijk en de premier
van Finland ze reeds hebben gepubliceerd.

Slechts twee mannen van deze groep  gingen met pensioen zonder memoires achter
te laten. De eerste is oud-president van de Europese Commissie Jacques Santer,
die opstapte na een corruptieschandaal. De ander is Wim Kok.

Er is wel geopperd dat Nederlandse leiders geen memoires schrijven omdat de
notulen uit de ministerraad 25 jaar geheim blijven - wie daaruit citeert, gaat
de gevangenis in. Maar Nederlandse leiders houden hun archieven ook vaak
gesloten voor biografen - anders dan Amerikaanse presidenten, die na hun
ambtstermijn heel veel beschikbaar maken in een eigen 'presidentiële
bibliotheek'.

Dan wordt wel vergoelijkend gezegd dat Nederland te klein is om memoires de
financiële moeite waard te maken. Maar de Belgische markt is nog veel kleiner,
en oud-premier Wilfried Martens schreef wel zijn Luctor et Emergo.

Het vrijwel compleet ontbreken van memoires bevestigt het beeld dat Nederland
een van de meest gesloten politieke culturen van het Westen heeft.

Gerrit Zalm, oud-vicepremier, schreef een boek, dat uiterst zuinigjes werd
besproken. Ed van Thijn, PvdA-onderhandelaar tijdens de (mislukte)
kabinetsformatie eind jaren zeventig, deed het en verder nog wat spelers van
kleiner formaat.

Maar onze leiders?

Dries van Agt heeft weliswaar geen memoires geschreven, maar hij heeft zijn
archief ter beschikking gesteld aan biografen, Van Agt las mee tijdens de
totstandkoming van de biografie.  Oud-premier Piet de Jong zwijgt nog altijd.
Joop den Uyl en Barend Biesheuvel stierven zonder memoires na te laten, en die
van Lubbers liggen dus in de kast. Zelfs de zelfbenoemde koning van de openheid
en nieuwe politiek Hans van Mierlo nam zijn herinneringen mee het graf in. Hij
was een begenadigd schrijver die de politiek dichter bij de burger wilde
brengen. Maar memoires?

Als je ziet hoe in andere landen de publicatie van zulke boeken kan leiden tot
inspirerende discussies over zo'n premier- of presidentschap, besef je: hier
mist Nederland een kans op een nationale conversatie over een afgesloten
tijdperk.

En hier ontgaat gewone Nederlanders een kans om erachter te komen hoe de Haagse
politiek werkt. Niet het nieuws voor de schermen, maar de machtsuitoefening
erachter.

Wat we uitzoeken

Hoe belangrijk zijn informele contacten bij het vinden van een baan na de
politiek? Wat verdient een ex-SP-Kamerlid  gemiddeld, wat krijgt een  ex-VVD'er?

Hoeveel journalisten stappen per jaar over naar het voorlichtersvak? Merk je dat
vóór de overstap aan hun berichtgeving?

Waarom valt het secretariaat van de Parlementaire Persvereniging onder het
secretariaat van de stafdienst Voorlichting van de Tweede Kamer? En is de lijst
van alle (310) journalisten die een permanente pas hebben voor de Tweede Kamer
niet openbaar?

Wat 'haalt' een lobbyist bij politici, en wat 'haalt'  hij bij ambtenaren?

Hoe verlopen contacten tussen overheid en geprivatiseerde bedrijven, en welke
rol speelt Nieuwspoort daarbij? En: hoe word je 'Haags' communicatieadviseur?

Wat we uitzoeken

Hoe stemmen Kamerleden over wetsvoorstellen? Waarom bestaat er geen openbaar
lobbyistenregister? Wat declareren politici en hoge ambtenaren in Nederland? Bij
een transparante overheid hoort volgens ons ook openbaarheid van dit soort
gegevens.

We beginnen daarom een speciaal datablog, in de hoop informatie die er is samen
te brengen en gegevens die er niet zijn op een efficiënte manier te verkrijgen,
of de overheid ertoe te bewegen ze te publiceren. Daarbij werken we graag samen
met mensen en organisaties die hetzelfde doel hebben.

Zo maken we nu al gebruik van de expertise van de afdeling informatica van de
UvA, die met handige tools de Handelingen van de Tweede Kamer toegankelijker
maakt.

Het Parlementair Documentatie Centrum stelt gegevens over politici beschikbaar
voor analyse. En talloze zelfstandige 'coders', it-professionals, denken en
helpen mee  bij het in kaart brengen van de Haagse politiek in cijfers.

Het datablog is ook een podium voor discussie over de  grenzen  van deze vorm
van journalistiek.

Kijk voor meer informatie (of lever zelf informatie aan) op
http://nrcnext.nl/nextfiles

LOAD-DATE: November 19, 2010

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                              27 of 174 DOCUMENTS



                                NRC Handelsblad

                           13 november 2010 zaterdag

Een politiek imago creëren met botox

BYLINE: Derk Stokmans

SECTION: BINNENLAND; Blz. 2

LENGTH: 1114 woorden

SAMENVATTING

De eerste klap een daalder waard. Aanpakken dus. Het verse kabinet-Rutte werkt
aan een imago van daadkracht. En de afdeling communicatie helpt om dat beeld uit
te dragen. ,,Alles wordt politieker in Den Haag. Een goede voorlichter gaat
daarin mee."

VOLLEDIGE TEKST:

Politieke botox. Met indrukwekkend resultaat. Het publiciteitsoffensief van het
nieuwe kabinet-Rutte is een schoolvoorbeeld van hoe je snel een ideaal imago kan
fabriceren, zegt de Leidse hoogleraar politieke psychologie Henk Dekker. ,,Het
kabinet oogt strak, dynamisch, energiek, heeft oog voor de belangen van de
gewone man. Of dat achter die façade allemaal waar is, weten we natuurlijk
niet."

Hier is sprake van een goed geregisseerde strategie, denkt de Nijmeegse
hoogleraar politieke geschiedenis Remieg Aerts. Om te beginnen feel
good-maatregelen als een nieuwe maximumsnelheid van 130 kilometer per uur en de
gedeeltelijke opheffing van het rookverbod. Daadkracht toont het kabinet
bijvoorbeeld met de terugvordering van het salaris van een
universiteitsbestuurder. Bezuinigen op het Rijk geeft het signaal dat
,,ambtenaren nu eens flink worden aangepakt, zodat ze burgers minder kunnen
lastigvallen", zegt Aerts. Met de stortvloed van maatregelen probeert het
kabinet de oppositie te overdonderen. Aerts: ,,Dat lijkt me ook bewust."

De persberichten en zorgvuldig bij kranten geplaatste 'primeurs' zijn nauwelijks
bij te houden. Soms met plannen die al in het regeerakkoord stonden, soms met
ideeën die nog maanden uitwerking vergen, soms met maatregelen die morgen kunnen
worden uitgevoerd. Geen enkel departement laat zich onbetuigd, maar minister Ivo
Opstelten (Veiligheid en Justitie, VVD) is de productiefste publicist - terwijl
juist hij de Tweede Kamer beloofde minder beleidsbrieven te sturen.

Het afschaffen van bonnenquota voor agenten. Lastigvallen en vervolgen van
voetbalhooligans; ze vastleggen in een database. Een straatverbod voor
overlastgevers, of nachtdetentie, of een strafdienstplicht. De laatste belofte:
Opstelten ,,opent de aanval op de bureaucratie" van de politie, want agenten
worden ,,hoorndol" van ,,registratiedrift" - alsof straatverbod, nachtdetentie
en database geen registratie vergen.

VVD-leider Mark Rutte ging in de oppositie graag tekeer tegen het besluit van
CDA-premier Jan Peter Balkenende om de eerste honderd dagen van zijn vierde
kabinet luisterend naar burgers door te brengen. Als premier kan hij nu moeilijk
met minder genoegen nemen dan een vliegende start. Ook zal hij willen bewijzen
dat zijn belofte van daadkracht meer dan ijdel opscheppen was. Wie hoge
verwachtingen wekt, moet hard werken om niet teleur te stellen.

Dat lijkt gelukt. De eerste weken van het kabinet zijn ,,bijzonder geslaagd",
zegt Dekker. ,,Mensen dachten: 'Zo'n instabiel groepje kan nooit daadkrachtig
zijn'. Ze hebben op de verwachte daadloosheid geanticipeerd, bijna overdreven,
en het tegendeel bewezen."

Het kabinet was verstandig genoeg, zegt Dekker, om zich voorlopig tot
,,miniprobleempjes" te beperken. ,,Het zijn leuke dingen voor de mensen. Niemand
geniet van  een parkeerbon."

Aerts: ,,Het is natuurlijk ook goed om regie te nemen en te laten zien dat je
dingen wilt. Ook  controversiële." Werken aan complexe  zaken als aanpassing van
de pensioenleeftijd of bevriezing van ambtenarensalarissen gebeurt achter de
schermen.

Soms is het makkelijk besluitvaardig te lijken. Neem staatssecretaris Ben Knapen
(Ontwikkelingssamenwerking, CDA). Zijn  aankondiging 450 miljoen subsidie voor
ontwikkelingsorganisaties te schrappen volgde uit een besluit van voorganger
Bert Koenders - nota bene van aartsvijand PvdA. Zelfs de datum van de
bekendmaking lag al maanden vast. En de lintjes die minister Melanie Schultz van
Haegen nu  doorknipt, horen bij infrastructurele projecten die  uiteraard niet
door haar zijn bedacht.

Soms gaat het mis. Dat merkte minister Gerd Leers (Immigratie en Asiel, CDA).
Zijn ferme voornemen 500 Iraakse asielzoekers uit te zetten, leidde tot drie
Kamerdebatten in evenveel dagen, spanning in zijn CDA-fractie, en tot het
terugtrekken van zijn voornemen omdat het Europees Hof voor de Rechten van de
Mens het niet toestond. Iets wat de minister had kunnen voorzien.

Hier ligt het risico van doortastendheid. Plannen moeten uiteindelijk
geloofwaardig zijn, en effectief. Want, zegt Dekker, de belangrijkste
eigenschappen waar kiezers een politicus op afrekenen zijn competentie en
integriteit. ,,Leers kan één keer zo'n fout maken. Een tweede keer is het
gevaarlijk, een derde keer bijna dodelijk." Neem de Franse president Sarkozy,
zegt Aerts. Die begon ook als Macher maar verzandt nu in ,,onmachtig gemaai".

Leers was ook het eerste slachtoffer van de ,,enorme spanning" die inherent is
aan de gedoogsteun van Geert Wilders en zijn PVV voor het minderheidskabinet VVD
en CDA. Deze week stemde Leers in Brussel vóór het EU-besluit
visumverplichtingen voor Albanezen en Bosniërs te schrappen. Nederland was
politiek geïsoleerd, tegenstemmen had geen zin. Wilders noemde het ,,een
uitermate zwak optreden".

De minister handelde verstandig, zegt Aerts. Het hielp hem niet: ,,Leers moest
eerst bij Wilders langs om zijn ring te kussen, en wordt nu door diezelfde
Wilders te grazen genomen."

Voor VVD en CDA is toekomstig succes onherroepelijk verbonden met het imago van
dit kabinet. Maar Wilders kan ook nog kiezers trekken door te doen wat hem
altijd succes bracht: ageren tegen de macht. En er komen alweer cruciale
verkiezingen aan. Voor de Provinciale Staten, en daarmee de Eerste Kamer. Daar
heeft het kabinet geen meerderheid. Blijft dat zo, dan is daadkracht onmogelijk,
en is het opgebouwde imago weinig meer waard.

Premier Rutte moet zich bewijzen met een vliegende start

Kabinet-Rutte toont zich daadkrachtig in eerste maand

Een greep uit de maatregelen waarmee het nieuwe kabinet-Rutte is gekomen:

Een poging om 19.000 euro terug te vorderen van het salaris van de voorzitter
van het college van bestuur van de TU Delft door staatssecretaris Halbe Zijlstra
(Onderwijs, VVD).

Een wetsvoorstel om onherroepelijk vrijgesproken verdachten toch weer te kunnen
berechten als er nieuw bewijs opduikt van minister Ivo Opstelten (Veiligheid en
Justitie, VVD).

Schrappen van het plan voor de opslag van kooldioxide (CO2) onder Barendrecht
door minister Maxime Verhagen (Economische Zaken, CDA).

Schrappen van het rookverbod voor cafés kleiner dan 70 vierkante meter en zonder
personeel door minister Edith Schippers (Volksgezondheid, VVD).

Schrappen van het budget voor de realisatie van natuurlandschappen door
staatssecretaris Henk Bleker (Landbouw, CDA).

Aankondiging van de bevriezing van ambtenarensalarissen door minister Piet Hein
Doner (Sociale Zaken, CDA).

LOAD-DATE: November 12, 2010

LANGUAGE: DUTCH; NEDERLANDS

GRAPHIC: Illustratie Ruben Oppenheimer

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                              28 of 174 DOCUMENTS



                                NRC Handelsblad

                           13 november 2010 zaterdag

Nog hartklachten van Madoff

BYLINE: Heleen de Graaf

SECTION: ECONOMIE; Blz. 13

LENGTH: 995 woorden

SAMENVATTING

Ook Nederlandse beleggers werden slachtoffer van het pyramidespel van Bernard
Madoff. Ze zijn boos op de oplichter, maar vooral op de banken die particulieren
Madoff-klant maakten.

VOLLEDIGE TEKST:

De grote klap kwam al bijna twee jaar geleden, maar nog altijd dreunt hij door.
Ook in Nederland.

,,Tijdens klantenbijeenkomsten kom ik mensen tegen die er hartklachten aan over
hebben gehouden", zegt Tymon Sevenster. ,,Mensen die worstelen met hun
hypotheek, mensen die slecht slapen of die een deel van de pensioenopbouw kwijt
zijn." Sevenster is voorzitter van de Stichting Claim SNS/Bos & Partners. Deze
stichting probeert voor 95 klanten een schadevergoeding te krijgen van SNS Bank.
Dat was de bank die voor hen de fondsen aankocht van de veroordeelde Amerikaanse
zakenman Bernard Madoff.

In december 2008 kwam uit dat  Madoff beleggers wereldwijd op het verkeerde been
had gezet via een langlopend piramidespel.   Madoff had zijn beleggingen breed
uitgezet: bij bevriende Amerikaanse miljonairs en acteurs. Maar ook bij
pensioenfondsen, 'gewone' burgers en liefdadigheidsinstellingen. Zo is
bijvoorbeeld de Nederlandse Maag Lever Darm Stichting voor twee ton ingestapt.
Ook particuliere Nederlandse beleggers en ondernemers bleken slachtoffer. De
bekendste naam die  in de lijst van slachtoffers opduikt: SHV-familie Fentener
van Vlissingen.

Overal ter wereld zijn rechtszaken aangespannen voor genoegdoenin. Door
curatoren van het ineen gestorte Madoff-imperium, door institutionele
beleggingsfondsen  en door groepen particuliere beleggers.

In Nederland lopen twee bodemprocedures. De Belgische beleggersclub Deminor
heeft het Curaçaose trustkantoor Citco gedagvaard namens ruim zevenhonderd
klanten. Voor de helft bestaat die groep uit Nederlanders. Deminor vordert 150
miljoen euro terug.

Een tweede procedure is door de stichting van Tymon Sevenster, een voormalig
manager van investeringsmaatschappij HAL. Aangezien bij Bos & Partners weinig
valt te halen heeft Sevenster zijn pijlen gericht op SNS om de verloren 75
miljoen terug te claimen. ,,SNS heeft fondsen verkocht aan particulieren die
enkel aan professionele partijen verkocht mochten worden", zegt Jurjen Lemstra,
de advocaat van de stichting.  Ook buiten Madoff is hij op misstanden gestuit.
,,Particulieren kregen beleggingen aangeboden waar geen toezicht op was en
waarvan bekend van was dat die alleen aan voor professionele partijen waren
bedoeld. SNS heeft meerdere verklaringen afgegeven dat men aan professionals
verkocht. Dat was in strijd met de waarheid", zegt Lemstra.

Sevenster en Lemstra hebben het dossier over de gang van zaken rond de
Madoff-beleggingen en SNS Bank bij de Autoriteit Financiële Markten gedeponeerd
met de vraag of de toezichthouder de zaak wil onderzoeken. De AFM wil niet
zeggen of er een onderzoek loopt. Wel wil een AFM-woordvoerder kwijt dat het
niet in het belang is van consumenten om toegang te krijgen tot fondsen die
bedoeld zijn voor professionele parijen.

SNS heeft vorig jaar erkend het niet netjes was wat er met de Madoff-klanten is
gebeurd. De bank gaat ervan uit dat de schadevergoeding die is aangeboden
voldoende is.  ,,Van de 350 klanten die verlies hebben geleden op de bewuste
beleggingen heeft 75 procent ingestemd met de compensatie die wij aanboden",
zegt een woordvoerder van SNS. Die bedroeg 25 procent van de geleden verliezen,
een tegemoetkoming die de bank naar eigen zeggen puur uit coulance heeft gedaan.

De woede bij belegger Sevenster is inmiddels wel wat weggeëbd. Hij wil niet
zeggen hoeveel hij zelf heeft verloren. ,,Ik heb de boosheid onderdrukt. Je moet
dit klinisch aanpakken. Op Madoff kan ik niet meer kwaad zijn, die zit voor 150
jaar in de cel. Wel vind ik het onbegrijpelijk dat dit soort praktijken in
Nederland kon plaatsvinden. Het is als inbreken bij het volle daglicht."

'Onbegrijpelijk dat deze praktijken in Nederland konden plaatsvinden'
Belegger Sevenster

Bernard (Bernie)  Lawrence Madoff is misschien wel de grootste financiële
zwendelaar die de wereld ooit heeft gezien. Bijna twee jaar geleden bleek de
Amerikaan klanten voor 50 miljard dollar te hebben opgelicht.

Hij deed dit via een zogenaamd Ponzi-spel. De naam komt van de Italiaanse
Amerikaan Charles Ponzi die in de jaren twintig van de vorige eeuw via een soort
piramidespel Amerikanen verleidde om geld te steken in een investering die hele
hoge rendementen zou opleveren. Uiteindelijk bleek dat hij die rendementen
uitbetaalde met de inleg van nieuwe slachtoffers, die dus al hun geld kwijt
waren.

Madoff deed precies hetzelfde, jarenlang met veel succes. Het ging mis toen
enkele klanten onraad roken en geld terugeisten: de piramide stortte in elkaar.

Madoff werd overigens pas gearresteerd toen zijn twee zonen  hem aangaven bij de
Amerikaanse politie, in december 2008. Zij belden de FBI nadat hun vader zijn
fraude aan hen had bekend. Zij werkten beiden in het bedrijf van Madoff, maar
hebben altijd volgehouden dat zij tot eind 2008 niet wisten van het bedrog van
hun vader. De 72-jarige Madoff zit inmiddels in de cel nadat hij vorig jaar werd
veroordeeld tot 150 jaar gevangenisstraf.

De slachtoffers van Madoff zijn niet alleen Amerikanen. Zijn investeringsfondsen
werden wereldwijd verkocht. Bekende gedupeerden haalden de voorpagina, zoals
Hollywoodacteurs Kevin Bacon en John Malkovich en de bekende Amerikaanse
tv-journalist Larry King. Maar ook particulieren en goede doelen op andere
continenten bleken in zijn fondsen te hebben geïnvesteerd. Ook zij kwamen er in
december 2008 achter dat ze hun geld grotendeels kwijt waren.  Bernard Madoff
wist veel geld aan te trekken. Als voormalige voorzitter van technologiebeurs
Nasdaq had hij een goede naam. Bovendien had men veel bewondering voor hem,
omdat hij de verpersoonlijking was van de Amerikaanse droom. Madoff begon op
22-jarige leeftijd zijn eerste effectenbedrijf met slechts 5.000 dollar en werd
later multimiljonair met woningen in New York, Palm Beach, Florida en Europa.

LOAD-DATE: November 12, 2010

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                              29 of 174 DOCUMENTS



                                NRC Handelsblad

                           13 november 2010 zaterdag

Kabinet is met 130 km/uur blik op de weg kwijt

BYLINE: Mr. M.C.Kroon

SECTION: OPINIE & DEBAT

LENGTH: 1605 woorden

SAMENVATTING

Wie nu snelheidslimieten verhoogt heeft blijkbaar de belangen van
snelheidsverslaafden op het oog. Wanneer het CDA met dit voornemen instemt wordt
het straffeloos jakkeren met 140 op de teller. Tel de doden en meet de enorme
schade aan het milieu.

VOLLEDIGE TEKST:

Het akkoord tussen VVD, PVV en CDA over verhoging van de maximumsnelheid naar
130 km/uur  krijgt meer media-aandacht, maar minder kritiek dan het
boerkaverbod. Zelfs kritische journalisten als Pauw en Witteman doen er lacherig
over, terwijl het hierbij gaat om mensenlevens en grote maatschappelijke
gevolgen. Verhoging van snelheidslimieten betekent een breuk met Kamerbreed
gesteund beleid sinds 1988. Het is een staaltje beleidsvernietiging zonder enige
wetenschappelijke of beleidsmatige onderbouwing.   Deze maatregel maakt de
beleidsdoelen voor verkeersveiligheid, energiebesparing  en milieukwaliteit nog
moeilijker haalbaar en bedreigt ook de ambities van de coalitie met betrekking
tot  filebestrijding, openbare veiligheid en vermindering van
olieafhankelijkheid.  Dit plan symboliseert het collectieve geheugenverlies in
de politiek en de media: de nieuwe fracties hebben geen weet meer van wat jaren
geleden om goede redenen door eigen (VVD/CDA) ministers in wetten en
langetermijnbeleid is vastgelegd. Donderdag vergaderde de Kamercommissie
Infrastructuur en Milieu over verkeersveiligheid. De PVV wil zelfs 145 km/uur op
de snelweg, het CDA wil scheuren in woonwijken harder straffen, de VVD is voor
130 km/uur en minder agenten op de snelweg. Kiest de nieuwe minister van
Infrastructuur en Milieu voor de ratio of voor volgas?

De maximumsnelheid is al verhoogd, in 1988. Toen is de algemene limiet (uit de
oliecrisis) van 100 op 120 km/uur gebracht omdat bijna iedereen dat in de
praktijk al reed. Toch hebben juist de VVD-ministers van Milieu, Verkeer en
Justitie (Nijpels, Kroes en Korthals Altes) ervoor gezorgd dat er nu gemiddeld
langzamer gereden wordt dan vóór 1988. Dat lukte door de drukste wegvakken zoals
de A2 op 100 km/uur te houden en door de handhaving  te intensiveren. Dit
(centrum-rechtse) beleid is steeds door de Kamer gesteund  en door
belangenorganisaties onderschreven. De autobranche bijvoorbeeld heeft nooit voor
130 gelobbyd. Die branche heeft geen belang bij hardrijden, integendeel.
Verbruik en CO2-uitstoot nemen bij hogere snelheden sterk toe en wijken dan nog
meer af van wat in de folders wordt beloofd. Zo rijdt de hybride Honda Insight
bij 100 km/u nog als beloofd 1 op 25, maar bij 130: 1 op 18,1 en bij 140: 1 op
16 (boordcomputermetingen). Een MPV als de Citroën Berlingo 1,6 (benzine)
verbruikt bij 100: 1 op 16,6, bij 130: 1 op 11 en bij 140: 1 op 9,4. Tijdens het
accelereren verdubbelt het verbruik en boven 120 km/uur blijft er van de fiscaal
beloonde A/B-labels en lage CO2-emissies niets over.

In de concurrentiestrijd met de PVV, die geen boodschap heeft aan CO2 of
klimaatbeleid, haalde de VVD z'n oude stokpaardje '130' van stal. Het
CDA-programma gaf juist veel gewicht aan verkeersveiligheid, milieu en
energiebesparing. Dat zijn sinds 1988 precies de argumenten voor het
100/120-limietenstelsel dat werd uitgebreid met 80 km-zones rond de grote steden
die de de NOx- en fijnstofemissies ter plekke  met tientallen procenten
verminderen en ook voor minder ongevallen zorgen. De relatief lage limieten in
Nederland hebben sinds 1988, dankzij de inzet van de verkeerspolitie (KLPD) en
de door hardrijders vervloekte verkeersofficier Koos Spee, cumulatief honderden
mensenlevens gespaard, duizenden gewonden voorkomen en de verkeersemissies met
circa  20 miljoen ton CO2 beperkt. Dat is evenveel als wat onze auto's in één
jaar aan klimaatverandering bijdragen. Geen enkele andere klimaatmaatregel heeft
zo'n hoog rendement. De trajectcontroles met 100 procent pakkans en speciale
mobiele politieteams worden overigens grotendeels uit het klimaatbudget betaald
en gaan dus niet ten koste van 'boeven vangen'. Nederland staat  mede door deze
aanpak  in de top-3 van verkeersveiligste landen ter wereld. Ook economisch
heeft snelheidsbeperking een hoog rendement; handhaving levert de schatkist
sowieso geld op, maar bovenal  bespaart het jaarlijks honderden miljoenen aan
vermeden verkeersslachtoffers, energieverspilling, accijnzen, autoschades en
milieukosten. Landen met lage limieten en strenge handhaving, zoals Zweden, de
VS, Groot-Brittannië en Japan behoren met Nederland tot de welvarendste en
verkeersveiligste landen ter wereld.

VVD en PVV hebben nog nooit  enig zakelijk argument vóór hun hobby horse
aangevoerd. De irritatie over frequente boetes onder hun achterbannen speelt
ongetwijfeld een rol. Ook het regeerakkoord geeft nul-komma-nul argumentatie
voor verhoging van de snelheidslimiet, terwijl die maatregel nota bene in het
hoofdstuk 'Veiligheid' staat. Dat staat vol plannen voor harder straffen van
straattuig. Bij 'straatterrorisme' vergeet men dat menig brave burger achter het
stuur zelf tot straatterrorisme in de vorm van scheuren geneigd is. Uit veel
studies naar het verband tussen snelheid en risico's blijkt immers dat elke
verhoging van gereden snelheden tot disproportioneel meer verkeersslachtoffers
leidt. Sommige autosnelwegen zijn geschikt voor 130 km/u, de homo automobilicus
is daar fysiek en psychisch niet op ontworpen. Tegelijk lokken onze auto's met
topsnelheden van 200 en meer ons constant tot overschrijding uit, dáár wordt
niets tegen gedaan.

Het gerenommeerde verkeersbureau Goudappel Coffeng heeft berekend dat verhoging
in Nederland tot 15 extra verkeersdoden en circa 200 extra (zwaar)gewonden per
jaar leidt. Gezien het uitstralingseffect van hard rijden op snelwegen naar de
snelheid op 80>50>30 km-wegen (zie Blik-op-de-weg) zullen de gevolgen nog
ernstiger zijn. Ook de CO2-emissies nemen met bijna een megaton toe, terwijl er
meestal geen tijdwinst is. Kortom, nadelen waar de ANWB en veel verkeersexperts
al tegen waarschuwden. VVD-er Aptroot voert aan ,,dat de meeste automobilisten
de limieten onredelijk vinden" (Trouw, 2 november). Dat is per definitie het
geval met snelheidsbeperkingen. Toegepast op belasting betalen of de hoogte van
uitkeringen kun je eenzelfde Gesundes Volksempfinden verwachten. Achter het
stuur verliest ook de hardwerkende burger al snel de zelfbeheersing die voor
veiligheid of milieu nodig is. Speedaholism noemen verkeerspsychologen dat; hard
rijden werkt bewustzijnsvernauwend. Kenmerkend voor de irrationele motivatie en
weerstand tegen kritiek en expertise is de reactie van Aptroot, die het rapport
,,prutswerk van een linkse anti-autoclub" noemt. De coalitie zet voor eigen
hobby dus welbewust mensenlevens op het spel. Verkeersveiligheid en
klimaatveiligheid blijven in het regeerakkoord sowieso onderbelicht. De 3.000
extra agenten tegen 'gewone' criminelen zullen de extra verkeersslachtoffers van
het snelheidsgedrag van burgers die alleen een gaspedaal als wapen hebben nooit
kunnen compenseren. Dierlijk lijden is blijkbaar belangrijker dan menselijk
lijden.

De coalitie komt opeens met het voorstel de handhaving op de snelwegen te
verminderen ten behoeve van meer bonnen binnen de bebouwde kom. Ook deze wens is
niet onderbouwd, want flitspalen in woonwijken helpen niet (iedereen remt daar),
zelfs al zou men er duizenden neerzetten. Het vergt meer dan 500 speed cops met
laserguns om daar voldoende pakkans te creëren. Bij de mobiele snelheidsteams
van het KLPD (enkele tientallen fte) valt niets te halen, want langs de
snelwegen komen de meeste bonnen via onbemande installaties binnen.

Het enige wat het rijgedrag duurzaam kan verbeteren - in en buiten de stad - is
'Het Nieuwe Rijden', dat een beheerste rijstijl met weinig toeren en lagere
snelheden bevordert. De campagne voor deze veilige en milieuvriendelijke
rijstijl is echter door oud-minister Eurlings wegbezuinigd. In plaats van te
investeren in nog meer flitspalen is investeren in Het Nieuwe Rijden de beste
vorm van (zelf)handhaving van de 30- en 50 km-limieten.

Er is dus geen enkel maatschappelijk belang dat tot deze maatregel noodzaakt.
Wie nu snelheidslimieten verhoogt heeft blijkbaar de fun van Top Gear's (toys
for) boys en de belangen van snelheidsverslaafden op het oog. Bestaande limieten
mogen al straffeloos met  7 km overschreden worden; dat wordt dus straffeloos
jakkeren met 140 op de teller als de CDA-fractie met dit punt instemt. Kampioen
anti-gedoogbeleid PVV wil zelfs 145 toestaan. Milieueisen en klimaatdoelen,
waaronder de (afgezwakte) CO2-reductiedoelstelling van 20 procent per 2020 uit
dit regeerakkoord, vergen dat de bestaande 80/100/120-limieten onverkort blijven
gelden en dat er meer (onbemande) trajectcontroles komen. Voor de stedelijke
luchtkwaliteit moeten de 80 km-zones eerder uitgebreid dan afgeschaft worden.
Als een nieuwe coalitie denkt met één stem meerderheid ordeningsregels die
jarenlang leven en welzijn van allen beschermd hebben, naar willekeur te kunnen
wijzigen, dan is er sprake van parlementair détournement de pouvoir.

Voor een besluit met enorme milieueffecten is een milieu-effect-rapport nodig.
Gemeenten, provincies en omwonenden van snelwegen zullen tegen
snelheidsverhoging in beroep gaan wegens strijd met de normen voor lokale
luchtkwaliteit of overschrijding van de geluidnormen waar de bestaande
geluidwering op gebaseerd is.  Het is nu aan de (oud-)bewindslieden van VVD
(Nijpels, Kroes, Korthals Altes, Jorritsma) en van CDA (Maij-Weggen, Donner,
Hirsch Ballin, Peijs en van Geel) die het effectieve stelsel vanaf 1988 hebben
opgebouwd, om hun partijen van dit zinloze plan af te houden.

De autobranche heeft nooit voor harder rijden dan 120 km/uur gelobbyd,
integendeel

LOAD-DATE: November 15, 2010

LANGUAGE: DUTCH; NEDERLANDS

GRAPHIC: Foto Jupiterimages

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                              30 of 174 DOCUMENTS



                                NRC Handelsblad

                            12 november 2010 vrijdag

Niet meer slim zijn;
popband the national is een van de grote trekkers op crossing border

BYLINE: hester carvalho

SECTION: CULTUREEL SUPPLEMENT SELECTIE

LENGTH: 1123 woorden

SAMENVATTING

In deze tijd van instant-roem is het verhaal van de Amerikaanse groep The
National opmerkelijk. De doorbraak kwam na tien jaar ploeteren. Voorman Matt
Berninger: ,,Ik word steeds nijdiger."

VOLLEDIGE TEKST:

De muzikanten van The National spelen samen zoals boeddhistische monniken
zingen; hoe uiteenlopend de individuele klankkleur ook is, ze voegen ze zich
naar elkaar. De Amerikaanse band gebruikt het traditionele instrumentarium van
gitaar, bas, drums, en laat hun klanken samenvloeien tot een rivier van geluid.
Zijarmen voegen zich toe, in de vorm van gedempte blazers en violen, en hun
eigen karakter wordt naadloos opgenomen in het geheel. Welk instrument welke
klank voortbrengt, is nauwelijks meer te onderscheiden. Op deze twinkelende
stroom drijft de warme stem van voorman Matt Berninger. Geruststellend,
warmbloedig, bijna rooskleurig. Totdat onlustgevoelens onstuitbaar opborrelen,
en Berninger ijzingwekkend schreeuwt, als een man die met blote voeten in
gebroken glas stapt.

Het heeft even geduurd voordat het publiek zich door The National liet wakker
schrikken. Al sinds begin jaren negentig spelen deze muzikanten samen, vanaf
1999 onder de naam The National. Hun muziek, die ontstond uit de liefde voor
popmuziek en die voor moderne klassiek, gold lang als academisch. Bij deze
liedjes duurt het even voordat ze de luisteraar toelaten in hun ongewone
structuren, waarin de refrein-coupletconstructie ondergeschikt is aan het
sonisch verloop.

In dit tijdperk van instant-roem en flitscarrières is een lange adem bijna
zeldzaam. Maar The National - oorspronkelijk afkomstig uit Ohio, nu gevestigd in
Brooklyn, New York -, reisde meer dan tien jaar in oude tourbussen door het
land, logeerde bij vrienden op de vloer en sjouwde zelf de apparatuur - totdat
het voor Berninger nauwelijks meer vol te houden was. ,,Laat ik het zo zeggen",
hij kijkt op van een kop thee in de kleedkamer van Paradiso, ,,de erkenning van
het grotere publiek en het comfort dat dat met zich meebracht, kwamen op het
juiste moment." Sinds 2005, toen de cd Alligator verscheen, groeide de bijval,
en die neemt bij iedere nieuwe cd verder toe. Volgende week is The National een
van de hoofdacts tijdens het Crossing Border-festival in Den Haag.

Het dit jaar verschenen High Violet, met een sluimerende schoonheid in nummers
als Anyone's Ghost en Terrible Love, is een voorlopig hoogtepunt in de carrière
van de band. Maar de homogene muziek blijkt het resultaat van de nodige
onenigheid. Berninger koos dit keer een ander uitgangspunt. ,,Ik wilde weg van
het hoofd, meer richting het lichaam", zegt hij. ,,Ik zocht naar klanken en
liedjes waarbij je meteen iets voelt: adrenaline, lust, woede. Ik wilde niet
slim meer zijn." De muziek wordt gemaakt door zijn bandleden, bestaand uit de
broederparen Aaron (gitaar, keyboard) en Brye Dessner (gitaar), en Scott (bas)
en Bryan Devendorf (drums). ,,Aaron stuurde me zo'n vijftig ideeën voor nummers
en ik hechtte me aan de rudimentaire schetsen. Later hebben we ze aangekleed met
de nodige academische, orkestrale elementen, want voor de jongens", hij gebaart
naar het café, waar zijn bandleden wachten, ,,moet het tot een bepaald niveau
ontwikkeld zijn, anders vinden ze er niets aan." Hij grijnst. ,,Het op die
manier verweven van hoge en lagere kunst, gaf het nodige gekrakeel. Niemand wil
afstand doen van een dierbaar stukje muziek."

Een beroemd liedje van The National is Fake Empire, dat Berninger schreef naar
aanleiding van de tweede verkiezing van George W. Bush als president, en dat in
2007 verscheen op de cd Boxer. In Fake Empire beschrijft hij een utopische
wereld: de hoofdpersoon danst door een stralende stad, 'With our diamond
slippers on/ do our gay ballet on ice/ bluebirds on our shoulders.' Het lied
werd door de Democraten gekozen als omlijsting van een aantal conventies in
2008. Berninger zegt dat hij niet meer in die stijl kan schrijven. ,,In Fake
Empire bezing ik een nieuw en beter Amerika, maar het is een denkbeeldig land.
Dus het was een escapistisch nummer. Die stijl kon ik niet volhouden. Inmiddels
ben ik vader en ik weet dat de toekomst voor mijn dochter is. Zij erft onze
rotzooi. Door dat besef ben ik nu realistischer en bezorgder. Op onze nieuwe cd
zijn de liedjes niet meer escapistisch, ze zijn bang en nijdig." Hij noemt als
voorbeeld het epische Afraid Of Everyone, over een vaderfiguur die zich met zijn
kind op de schouders een weg baant door een vijandig gebied; en Anyone's Ghost
waarin hij zingt: ,,Go out at night / and walk through the Manhattan valleys of
the dead." ,,Dat slaat op de 'canyons' van Wall Street, waar beleggers het
kapitaal van de gewone burgers verkwistten." Hij maakt zich boos op de huidige
situatie van de politiek in zijn land, en op de media, die zo extreem verdeeld
is in 'links' en 'rechts' dat hij nog slechts op het comedy-kanaal een
genuanceerde weergave van de werkelijkheid kan vinden.

Ziet Berninger een verschil tussen politieke woede en persoonlijke woede?
,,Persoonlijke woede is overzichtelijker, die kun je oplossen. Als ik ruzie heb
met mijn vrouw of mijn broer, komen we er uiteindelijk wel uit. Woede over de
politiek is ellendiger, omdat je niet kunt ingrijpen. Ik zou het ook eigenlijk
geen woede noemen, eerder wanhoop."

Tijdens optredens van The National komt die wanhoop af en toe naar buiten. Dan
verandert Berningers geruststellend stem in een huiveringwekkende schreeuw. Het
zijn verrassende doorbrekingen in de concentratie en toewijding aan de muziek
van de bandleden. Die maken de optredens van The National tot een bijna
religieus aandoende ervaring. Dat is ook waar de naam van de nieuwe cd naar
verwijst; Berninger ontdekte de term 'high violet' in het werk van een oude
mysticus, als beschrijving van een staat van verlichting.

Voor de stuurs uitziende Berninger zijn concerten niet altijd gemakkelijk. Zoals
The National een zekere inspanning van het publiek vraagt om mee te reizen in
het universum van de muzikanten, kost het ook Berninger moeite. ,,Iedere avond
moet ik mijn verlegenheid overwinnen", zegt hij. ,,Iedere avond moet ik weer een
plaats zoeken in de muziek. Dat kost elke avond een paar glazen wijn."

De beloning is evenredig: voor het publiek en voor Berninger zelf. ,,Inmiddels
weet ik dat het uiteindelijk wordt gewaardeerd. Omdat we zo'n vijftien jaar
bestaan en het publiek ook ons oude werk heeft omarmd, weten wij dat onze
filosofie werkt. Het duurt even, maar het komt goed."

High Violet van The National is verschenen bij V2. The  National treedt op 20/11
Crossing Border, Den Haag; 17/2 Cross-Linx Festival, Utrecht; 18/2 Cross-Linx
Festival, Eindhoven; 19/2 Cross-Linx Festival, Groningen; 20/2 Cross-Linx
Festival, Rotterdam.Meer over Crossing Border in Boeken, p. 8-9

LOAD-DATE: November 12, 2010

LANGUAGE: DUTCH; NEDERLANDS

GRAPHIC: The National
Foto Maarten van Haaff

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                              31 of 174 DOCUMENTS



                                NRC Handelsblad

                            12 november 2010 vrijdag

In de loopgraven van de geest;
De WO I-verhalen van James Hanley beschrijven  onvermoede krachten

BYLINE: Herien Wensink; Herien Wensink

SECTION: BOEKEN

LENGTH: 859 woorden

SAMENVATTING

'De Duitse gevangene' is de tiende in een serie 'vergeten' boeken over de Eerste
Wereldoorlog. Het laat twee kanten van de mens zien, stelt Herien Wensink vast.


VOLLEDIGE TEKST:

Tweemaal bevinden we ons bij de Britse schrijver James Hanley (1897-1985)  aan
het einde van de wereld. De eerste keer, in het verhaal De Duitse gevangene
(1930), is het een stinkende kuil in het niemandsland, omringd door een dikke
muur van mist. Hier belanden soldaten Elston en O'Garra, een Brit en een Ier,
tijdens de Eerste Wereldoorlog, nadat ze bij een aanval van hun eenheid worden
afgesneden. Ze bevinden zich niet meer in het daadwerkelijke oorlogsgewoel, maar
toch is de oorlog overal. De ontberingen, de mislukking, de frustratie, gêne,
woede en angst - juist in deze geïsoleerde luwte krijgen hun spoken vrij spel.
Hanley verwijdert zijn personages uit het oorlogsgeweld, om ze te confronteren
met de hel in hun hoofd. En dan valt er een mooie, jonge Duitser in hun handen.

In Passie in het aangezicht van de dood (1930) is het einde de dodencel: hier
wacht oorlogsveteraan Carter, die in de loopgraven een been verloor, op de
strop. Hij heeft tijdens zijn huwelijksnacht een man vermoord die zich aan zijn
vrouw vergreep. Het huwelijk werd niet geconsummeerd en luttele uren voor zijn
dood wordt Carter bevangen door een onbedwingbaar en luidkeels verkondigd
verlangen naar zijn vrouw. Zijn bewakers worden door zijn wanhoop met hun eigen
geweten geconfronteerd. Bij een van hen leidt wroeging er uiteindelijk toe dat
hij zijn lichaam aan de gevangene offert.

In beide verhalen, bij uitgeverij Dulce et Decorum nu gebundeld, komen bij
gewone mensen onder bijzondere omstandigheden grote onvermoede krachten vrij: de
mooiste, en de lelijkste. Volgens het nawoord nam Hanley, die in zijn tijd werd
vergeleken met Joyce, Kafka en Dostojevski,  met De Duitse gevangene stelling in
de klassenstrijd. Hij wilde ermee aantonen hoezeer de arbeidersklasse afgleed in
een oorlog die werd gevoerd door de elite. Maar de argeloze lezer van nu kan het
verhaal gewoon lezen als de Werdegang van de gewone man, in angstige,
gewelddadige omstandigheden - de banaliteit van het kwaad.

In dat opzicht lijkt het een illustratie van Het Lucifer Effect, het pas
verschenen boek van Philip Zimbardo, bekend door zijn omstreden Stanford
Prison-experiment.  De psycholoog  laat hierin zien hoe vrijwel iedereen zich
onder bepaalde omstandigheden tot een sadist kan ontpoppen. Hij nam als
aanleiding de martelingen in Abu Ghraib. Van de meeste daders bleek dat zij
doodgewone mensen waren, die zich voordien nooit eerder zo hadden misdragen.

Hetzelfde geldt voor de protagonisten van De Duitse gevangene, die blootstaan
aan doodsangst en een door de oorlog aangewakkerde  geweldsdrang: '[Elston] wist
niet wat het was, maar een vreemde, krachtige impuls nam bezit van hem, een
aandrang die hem als instrument ging gebruiken. Hij voelde iets machtigs in zich
groeien.' Die drang neemt bij Elston ook de vorm aan van lust, lust naar de
knappe Duitser, hetgeen hem meteen weer met walging vervult: 'Er was iets
afstotends, iets misselijkmakends in die wellustige ogen en ook in de gekrulde
lippen.'

Zimbardo laat zien hoe een  proces van zelfrechtvaardiging en ontmenselijking
uiteindelijk tot sadisme kan leiden, en dat gebeurt ook hier. Elston en O'Garra
zien in deze ene Duitser plots de belichaming van het kwaad; hij is
verantwoordelijk voor alle ellende: 'al de acties, grote bekken, dreigementen,
afmattingen, koude nachten, luizen en kiespijnen. En niet te vergeten het
gedwongen afzien van vrouwen, nachten in de loopgraven tot je knieën in de
modder, het begraven van je maten, het opruimen van verzetshaarden, dode
paarden, hopen beschimmelde stront, hoofden, ballen, hersenen, overal [ ] Nu
vraag ik je: waarom verdient hij te leven?'

In de gruwelijke apotheose, door Hanley in ongeremde, furieuze taal beschreven,
maken de twee hun gevangene af als een beest. De lezer heeft een tijdlang met ze
meegevoeld, maar kan dan toch niet anders dan zich vol walging van hen afkeren.

Maar in het tweede verhaal kantelt dit mensbeeld weer. Hanley  schetst hier een
heel vergelijkbare situatie: bange, boze mannen die tegen hun zin tot elkaar
zijn veroordeeld, een duidelijk vijandbeeld, een dreigende dood. Bij bewaker
Hope (!) komt eveneens een oerkracht vrij die zijn handelen overneemt. Maar hier
heeft die een heel andere aard; het is er een van erbarmen. 'Hij wilde de man
kussen, hij wilde zich helemaal overgeven, hij wilde boete doen en krachtig en
groots uiting geven aan de onmenselijkheid van de mens'. Als Hope  uiteindelijk
het bed deelt met Carter is het, schrijft Hanley, 'als een moeder die haar kind
zoogt'. Koppelt het eerste verhaal seks aan dood, het tweede viert juist het
leven.

Dan blijkt deze bundel een tweeluik, een spiegel.  Zimbardo laat misschien zien
dat er in elke gewone man een sadist schuilt, maar net zo goed een held.  Zoals
het kwaad banaal is, onvermoed, terloops, alom aanwezig, zo is het goede dat
ook. Wat begon met een triest stemmend mensbeeld, eindigt dan toch nog met hoop.

'Er was iets afstotends, iets misselijkmakends in die wellustige ogen'

LOAD-DATE: November 12, 2010

LANGUAGE: DUTCH; NEDERLANDS

GRAPHIC: Colin U. Gill: De gevangene

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                              32 of 174 DOCUMENTS



                                NRC Handelsblad

                            12 november 2010 vrijdag

'Doe wat nuttig is en geniet';
Philipp Blom over de vergeten radicale Verlichting, religie en een pragmatische
moraal

BYLINE: Marco Kamphuis

SECTION: BOEKEN

LENGTH: 1704 woorden

SAMENVATTING

In 'Het verdorven genootschap' zijn de vergeten Verlichtings- denkers Holbach en
Diderot de helden. 'Hun breuk met het traditionele denken was te groot', zegt
Philipp Blom tegen Marco Kamphuis.

VOLLEDIGE TEKST:

In Philipp Bloms Het verdorven genootschap staat een 17de-eeuws herenhuis in
Parijs centraal: rue des Moulins 10, vlak bij het Louvre. Omstreeks 1750  begon
de vooruitstrevende baron Paul-Henri Thiry d'Holbach hier twee keer per week
gelijkgezinde geesten te ontvangen. Deze salon werd al snel de belangrijkste van
Europa en trok briljante buitenlandse gasten, zoals de Schotse filosoof David
Hume. Maar de echte ster was toch Denis Diderot.

Historicus Philipp Blom: ,,De baron had een  veelgeprezen wijnkelder, en Diderot
lezen is al een genoegen, maar als spreker moet hij een sensatie zijn geweest."
Behalve geanimeerd waren de bijeenkomsten ook riskant, want de kern van het
gezelschap hield er radicale Verlichtingsideeën op na, die in de salon
vrijmoedig werden besproken. Dit in een Frankrijk waar je al kon worden
terechtgesteld voor het bezit van een verboden boek. Blom: ,,Maar wat ik vooral
bewonder is de intellectuele moed om iets te denken wat niemand anders denkt."

De geschiedenis heeft de radicalen van de Verlichting tekortgedaan, stelt Blom
in zijn erudiete, fris geschreven boek. Als boegbeeld van de Franse Verlichting
geldt de veel minder revolutionaire denker Voltaire, wiens stoffelijk overschot,
evenals dat van Rousseau, in het Panthéon rust; de beenderen van Holbach en
Diderot liggen in een naamloos graf. Diderot (1713- 1784) geniet nog wel een
reputatie als redacteur van de Encyclopédie en romanschrijver, maar niet als
denker, en Holbach (1723-1789) is hooguit nog een voetnoot in de
filosofiegeschiedenis.

De auteur die dit onrecht wil herstellen is een vriendelijke, bedachtzaam
formulerende veertiger. Hij is Duitser van geboorte, studeerde in Oxford, woonde
in Londen en Parijs en leeft tegenwoordig in Wenen. Vorig jaar had hij veel
succes met De duizelingwekkende jaren, over de Belle Époque. Hij schrijft zijn
boeken - romans en historische werken - in het Engels, om ze vervolgens zelf in
het Duits te vertalen. En hij blijkt vloeiend Nederlands te spreken: ,,Mijn
moeder is als Duits meisje in Nederland opgegroeid. Wij kregen thuis altijd te
horen dat in Nederland alles beter is."

De kennissenkring van Holbach werkte aan de 'Encyclopédie ou dictionnaire
raisonné des sciences, des arts et des métiers.' Waarom noemt u de
'Encyclopédie' een 'Paard van Troje'?

,,De vaste gasten van de salon waren wetenschappers en wetenschappelijk
ingestelde literatoren. De meesten waren atheïst en materialist, ze dachten in
termen van oorzaak en gevolg en baseerden zich op feiten. Hun opvattingen waren
niet alleen gevaarlijk voor de kerk, maar ook voor de staat, want zonder God die
een hertog boven een boer had gesteld zou de hele maatschappelijke hiërarchie in
duigen vallen. Met de Encyclopédie brachten Diderot en zijn vrienden hun
subversieve denkbeelden onder het mom van feitelijke informatie aan de man.
Openlijke kritiek op het christendom zou niet door de censuur komen, maar ze
konden wel heidense rituelen belachelijk maken die toevallig veel op
christelijke rituelen leken. Dus van een Romeinse cultus waarin een duif werd
aanbeden of een Egyptische mythe met een maagdelijke geboorte schreven ze: wat
moet je achterlijk zijn om dat te geloven! Ook kruisverwijzingen boden
mogelijkheden. Bij het lemma 'eucharistie' stond 'zie ook: kannibalisme'.

,,Bovendien was het veelbetekenend dat er geen biografische lemma's waren
opgenomen. De Encyclopédie ging niet over koningen en heiligen, maar weidde wel
uit over ambachten  en benadrukte zo de waardigheid van hardwerkende burgers en
boeren. En die revolutionaire opvattingen kwamen op de boekenplank te staan bij
mensen die nietsvermoedend op een naslagwerk hadden ingetekend."

U behandelt verschillende salongasten die op hun eigen vakgebied bijdragen aan
de 'Encyclopédie' leverden. Maar de helden van uw boek zijn toch Holbach en
Diderot. Kunt u ze karakteriseren?

,,Holbach was in Duitsland geboren als zoon van een wijnboer. Zijn oom, wiens
fortuin hij zou erven, haalde hem als jongen naar Parijs, dus hij is eigenlijk
in Frankrijk opgegroeid. Hij studeerde in Leiden, waar een intellectuele
vrijheid heerste die aan geen enkele andere universiteit te vinden was. Terug in
Parijs miste hij de kameraadschap van het studentenleven, bovendien wilde hij
iets nuttigs doen. Toen hij op de Encyclopédie stuitte, waarvan het eerste deel
net was verschenen, werd hij medewerker.

,,Hij was een heldere rationalist die dacht: religie is flauwekul. Onder
pseudoniem schreef hij de eerste belangrijke atheïstische boeken sinds de
Oudheid, zorgvuldig beargumenteerd, soms met een aangrijpend pathos, soms
bijzonder langdradig. Die boeken werden in Amsterdam gedrukt en in hooibalen en
haringvaten naar Frankrijk gesmokkeld. Holbach was een sereen, wetenschappelijk
denkend mens die zijn geld heeft uitgegeven aan de beste dingen ter wereld:
vrienden, boeken en wijn.

,,Diderot was heel anders. Hij was de vrome zoon van een welgestelde ambachtsman
in de Champagne. Hij ging op zijn vijftiende naar Parijs om een opleiding tot
priester te volgen, maar legde zijn kleed al snel af. Hij was zeer geestig, zeer
gevat, en werd dus het middelpunt van Holbachs salon. Wat hem psychologisch zo
interessant maakt, is dat hij naast een sterke rationalistische overtuiging ook
een grote nostalgie naar het geloof had. Hij kon de wereld van zijn jeugd niet
afschudden en behield eerbied voor zijn religieuze familie. De spanning tussen
zijn materialisme en moralisme, dramatiseerde hij in zijn literaire werk. Daar,
en in zijn brieven, vind je diepe inzichten. Hoewel hij nooit een systematisch
filosofisch werk heeft geschreven, denk ik dat hij een groot filosoof was.

,,Hij onderscheidde zich van de gematigde Verlichtingsdenkers door zijn
materialisme. Net als Holbach vond hij dat de mens primair niet door de rede,
maar door zijn lichamelijkheid, zijn instincten gedreven wordt. En dat daar
niets mis mee is. Het mooiste, het leukste wat wij in ons leven kunnen meemaken,
zit in die instincten. De rede moet ze alleen bijsturen. Je kunt simpelweg
vaststellen wat andere mensen schade berokkent of wat juist goed voor hen is, en
dat alleen moet onze morele leidraad zijn. En dat kán ook, want empathie is
tenslotte ook een van onze instincten."

Toch denken we bij Verlichting aan Voltaire en Kant. Waarom heeft niet de
radicale, maar de gematigde Verlichting het pleit gewonnen?

,,De breuk met het traditionele denken was te groot. Gematigder denkers lieten
nadrukkelijk een deur open voor het geloof, en hielden daarmee de
maatschappelijke structuur in stand. 'Als God niet bestond, zou hij moeten
worden uitgevonden', zei Voltaire. Hij was fel tegen atheïsme. Het is waar dat
hij moedig tegen de intolerantie van de kerk vocht, maar hij geloofde wel dat er
een God was, een soort klokkenmaker die het mechaniek van de wereld had
geschapen. De vrienden van Holbachs salon zeiden daarentegen, vooruitlopend op
Darwin, dat de wereld was geëvolueerd door toeval en natuurlijke selectie.

,,De gematigde Verlichtingsdenkers handhaafden ook de christelijke minachting
voor de instincten en zetten de rede op de troon.  Door het lichaam als iets
troebels te onderdrukken werd de verregaande rationalisering van de
kapitalistische maatschappij in de 19de eeuw mogelijk. Zo kom je terecht in
Modern Times van Charlie Chaplin, en, als je het schroefje nog iets vaster
aandraait, bij de dienstregeling van de trein naar Auschwitz. Dat is allemaal
rationeel, dat werkt allemaal prima. Ik wil zeker niet zeggen dat de gematigde
Verlichting automatisch in Auschwitz terechtkomt, maar je ziet dat er in die
rationalisering van de mens ook een heel problematisch potentieel zit."

Het filosofisch materialisme van de radicalen heeft u geïnspireerd tot kritiek
op onze huidige maatschappij.

,,Onze samenleving is nog altijd theologisch geconditioneerd, maar dan op een
verhulde manier. Je ziet bijvoorbeeld christelijke reflexen in de Hollywoodfilm,
waar naaktheid obsceen is, maar gedetailleerd in beeld gebrachte marteling en
moord niet. Ik vind dat pervers... maar het is diepgaand christelijk. Of dat de
held overwint, maar pas nadat hij geleden heeft. Het lijden is positief. Je moet
zoveel mogelijk lijden op aarde, om minder te lijden in de eeuwigheid. Het
christelijk geloof is dat van de lijdende God: Jezus moest worden gemarteld en
vermoord, opdat God de mensen hun zonden kon vergeven. Dat is niet logisch, maar
toch is onze maatschappij doordrongen van dat schuldbesef.

,,Religie corrumpeert mensen doordat ze tegen hun natuur moeten ingaan. Het
perverse genie van het christendom heeft ingezien: als je de wellust, de
hartstocht van de mensen met zonde belast, dan heb je ze te pakken. Daar komen
ze nooit meer uit."

Maar heeft u een alternatief?

,,Waarom kunnen we niet helder zeggen dat  er een heleboel sterke overtuigingen
bestaan en dat religie daartussen geen bevoorrechte positie hoort te krijgen? We
kunnen onze maatschappij niet op alle mogelijke overtuigingen bouwen, maar we
moeten één - zeg maar minimale - moraal vinden die voor iedereen werkt. En dan
kunnen mensen thuis doen wat ze willen.

,,Dat zou, net zoals de radicalen van de Verlichting voorstonden, een moraal
zonder geopenbaarde waarheid zijn, een pragmatische moraal, gebaseerd op
wederzijds respect. Doe wat nuttig is, mijd wat u en anderen schaadt - en geniet
van het leven. Die onderdrukte, hedonistische moraal van de salon van Holbach
heb ik weer onder de aandacht willen brengen omdat ik denk dat die vandaag
vruchtbaar kan zijn. En omdat ik zo tegelijkertijd een verhaal over boeiende
mensen kon vertellen, natuurlijk."

'Diderot vond dat de mens primair door zijn instincten wordt gedreven.'

Philipp Blom

Philipp Blom (Hamburg, 1970) is historicus, schrijver, journalist en vertaler.
Hij publiceerde twee romans, verscheidene historische werken waaronder De
duizelingwekkende jaren (2009) en een boek over wijn. Hij schrijft voor Britse
en Duitse kranten en tijdschriften als The Times Literary Supplement, The
Independent, Frankfurter Allgemeine Zeitung en Die Zeit.

LOAD-DATE: November 12, 2010

LANGUAGE: DUTCH; NEDERLANDS

GRAPHIC: Philipp Blom: 'Religie corrumpeert de mensen.'
Foto NRC, Leo van Velzen

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                              33 of 174 DOCUMENTS



                                NRC Handelsblad

                            6 november 2010 zaterdag

Oppositie kan beter door- denken dan meebesturen;
Opklaringen

BYLINE: Marc Chavannes

SECTION: OPINIE & DEBAT; Blz. 7

LENGTH: 961 woorden


De oppositie in de Tweede Kamer staat voor een gat dat groter is dan de plek in
het Arnhemse bos waar het Nationaal Historisch Museum niet komt. De coalitie
(zonder PVV) helpen aan een Afghanistanmissie light is geen dankbaar werk. Wat
wel, gezien het strakke regeer- en gedoogregime? De oplossing dringt zich op:
bedenk de toekomst en ga niet zitten meebesturen.

Makkelijker gezegd dan gedaan. Kijk die Leers nu toch eens zwalken met die
Irakezen die terugmoeten. Mensenlevens zijn altijd ernstig. Maar het is in de
landelijke verhoudingen een detailkwestie, waar de minister deze week voor in de
Kamer kon blijven logeren. En een VVD-staatssecretaris de topsalarissen in het
hoger onderwijs helpen aanpakken, is ook altijd leuk.

De roeping van een oppositie is meer dan meeknutselen aan het bouwpakket van een
kabinet. In dit geval is het regeerakkoord vooral een financieel beheersplan,
met daar achter enige noties en een enkele visie. Meest spraakmakend zijn de
schoten uit de heup, gestuurd door de instincten van Henk en Ingrid. Daar veel
tijd aan besteden is voor partijen die voor het volk opkomen ondankbaar en nog
gevaarlijk ook.

De tragiek van links is dat meer mensen in dit land rechts dan links zijn, en
dat het minder met kennis en kansen bedeelde deel van het volk zich niet
begrepen of vertegenwoordigd voelt door de partijen die zeiden dat zij daar voor
waren. Bij de SP lukt het nog een beetje, GroenLinks is sinds de communistische
dagen waarschijnlijk ingrijpend van klandizie gewisseld en bij de Partij van de
Arbeid is de onthechting tussen naam en achterban het meest compleet. Die leegte
kan geen leider verhullen.

Het geruststellende nieuws is, zoals Jacques Thomassen constateert in zijn
afscheidsrede als hoogleraar politicologie aan de Universiteit Twente:
Nederlanders zijn verhoudingsgewijs behoorlijk tevreden met hun democratie, ook
al mogen zij bijzonder weinig politieke ambtsdragers kiezen en weten zij niet
wat voor kabinet hun stem oplevert. Bovendien zijn, ondanks zeer driftig
stemgedrag, de verhoudingen tussen 'rechts' en 'links' nog steeds zeer stabiel.

Met voor niet-rechts als onprettig kenmerk dat links (met inbegrip van DS'70 en
D66) vrijwel steeds onder de streep van 50 procent, of 75 Kamerzetels, blijft
steken. Dat verklaart waarom  de suggestie van Ed van Thijn uit de jaren '70 om
de kiezers de keuze te bieden tussen een rechts en een links blok nooit
werkelijkheid is geworden. Zelfs in Groot-Brittannië, waar de pendulepolitiek
ongeveer is uitgevonden, was de winst van de Conservatieven dit jaar te gering
om het zonder de Liberaal-Democraten te redden.

Als de oppositiepartijen dan toch de woestijn door moeten, wat zou dan heilzamer
zijn dan  zich toe te leggen op het Nederland dat zij wensen. Links, of wat daar
voor doorgaat, is altijd een tegenbeweging geweest. Ter emancipatie van de
arbeidersklasse én om de gezapigheid van de heren en enkele dames met macht en
geld aan hun verantwoordelijkheid voor mens en natuur te herinneren.

De samenleving is veel gelijkmatiger geworden - bijna alle burgers werken aan
het Ikea-bureau van de diensteneconomie - maar opnieuw dreigt het klimaat te
worden afgeschaft en worden de recepten die de economische crisis mogelijk
maakten als toekomstvisie gepresenteerd. Het vergt werkelijk origineel denken
daar niet met staatsreflexen en andere oude formules op te reageren. Zoals het
nog minder zal helpen in de uitgereden karos van markt en management over de
Derde Weg voort te razen.

Na de verkiezingen van 2006 werd nog wel eens een stijf kopje linkse koffie
gedronken. Nu zit iedereen helemaal in zijn eigen kringetje te broeden. Met het
in zicht komen van de Provinciale Statenverkiezingen van maart 2011 zal de
politieke strijd snel weer opwarmen. De Eerste Kamer, medewetgever in Den Haag,
wordt nu eenmaal verkozen door de Staten, archaïsch maar waar. De coalitie is
daar een minderheid.

Sommigen op links denken dat programakkoorden of zelfs samenwerking leidend tot
fusies onvermijdelijk zijn. Waarschijnlijk zijn lijstverbindingen genoeg, om
geen stemmen verloren te laten gaan. Maar veel belangrijker is dat iedereen die
meent een alternatief voor Huidig Rechts te hebben dat ook werkelijk vorm geeft.
Een betere cultuurpolitiek? Doen. Rechtvaardigheid tussen de generaties door de
AOW-leeftijd eerder op te trekken dan de timide 2020 van werkgevers en
werknemers? Stel het voor en sta er voor.

De PvdA heeft het meeste achterstallig onderhoud. Job Cohen liep bij het debat
over de regeringsverklaring rond als een burgemeester zonder ketting. Niet
alleen omdat hij meer bestuurder dan politicus is, maar ook omdat zijn partij te
lang heeft gedaan alsof de vraagstukken waar mensen mee worstelen bestuurlijke
problemen zijn. De PvdA kent haar publiek niet, ziet haar toekomst niet, heeft
geen samenhangend verhaal. D66 is niet vrij van dat  syndroom.

Links bestaat niet. Er zijn partijen die zichzelf als links zien. Hun taak de
komende maanden en jaren is hoop te bieden en de inherente hartelijkheid en
werklust van de meeste Nederlanders een huis te geven. Erkenning van de wil tot
vakmanschap. Een basis voor gulheid. Toewijding in plaats van vervreemding. Wie
daar het best stem aan geeft, zal kiezers binden. Lukt het niet, dan hebben
Rutte c.s. gelijk.

Laat links maar niet te snel strategisch en tactisch worden. Kiezers zijn niet
geboeid door vragen over wie met  wie gezien wil worden. De PvdA hoeft zich
niet de grote broer van SP en GroenLinks te voelen. Laat D66 de loopbrug zijn
voor kiezers die van de ene vrijheid naar de andere willen overstappen. Laten
Rutte, Verhagen en Wilders hun versie van Nederland maar bewijzen. Democratie is
niet voor luie mensen.

Cohen liep bij het debat over de regeringsverklaring rond als een burgemeester
zonder ketting

LOAD-DATE: November 6, 2010

LANGUAGE: DUTCH; NEDERLANDS

GRAPHIC: Foto's RoelRozenburg, Dijkstra en WFA

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                              34 of 174 DOCUMENTS



                                NRC Handelsblad

                            3 november 2010 woensdag

SECTION: OPINIE; Blz. 6

LENGTH: 1247 woorden

De aanname dat kunst elitair is, klopt niet

Met veel belangstelling las ik het artikel van Bas Heijne over de vraag waarom
de elite haar kunst niet gegund wordt (NRC Handelsblad, 27  oktober). Een
heldere kijk op het onthutsende gebrek aan begrip van onze cultuurtraditie in
het nieuwe (regerings-) klimaat. Ook de waarneming dat een groeiende kunsthaat
zwaarder weegt dan financiële beperkingen, vormt een nieuw inzicht. Maar de
centrale stelling van het artikel, namelijk dat de elite als belastingbetaler
ook recht heeft op 'haar' eigen aandeel aan kunst, kent ten miste twee
complicaties. De eerste is de onmogelijkheid de bijdrage aan belastinggeld zó te
verdelen.  Maar wat belangrijker is: de aanname dat kunst elitair is klopt niet.
Uit eigen waarneming, als reguliere bezoeker en als ontwerper van
cultuurgebouwen (theaters, musea, centrum voor beeldende kunsten) heb ik kunnen
constateren dat de 'consumenten' van kunst uit brede lagen van de bevolking
bestaan: oud en jong, modern en behoudend, sjiek en sjofel, actief en rustig.
Overigens versterkt dat natuurlijk slechts het pleidooi voor ,,een samenleving
die in staat is over zijn eigen horizon te zien" zoals Bas Heijne schrijft.

Dirk Jan Postel

Architect, Rotterdam

Anti-kunstmentaliteit vereist zorgvuldig betoog

'De elite betaalt zich blauw aan subsidies voor de gewone man. Mag ze dan haar
kunst behouden?' Deze vraag is een impliciete verwijzing naar het
profijtbeginsel: voort wat hoort wat. De vraag sluit in dat kunst nu eenmaal
toebehoort aan een elite, wie daarmee ook bedoeld kan zijn. Ook verder is zijn
redenering bizar. Heijne betaalt al zijn hele leven voor de voorzieningen van de
kinderen van anderen. Kinderen zijn belangrijk voor de samenleving. Dat geldt
volgens hem net zo voor kunstuitingen die nu eenmaal ook niet voor iedereen
zijn. De waarden van kinderen en kunst worden door hem tegen elkaar weggestreept
waar zij in geld kunnen worden uitgedrukt. Op dit principe berusten ook de
bezuinigingsmaatregelen.

Van Bas Heijne had ik nu juist verwacht dat hij de lezer zou uitleggen waaróm
kunst in principe buiten de categorieën van het calculeerbare valt. Wat
natuurlijk niet wil zeggen dat zij onaantastbaar is in de aangekondigde
kaalslag. Van Heijne had ik ook verwacht dat hij de  psychologische kant van de
cultuurbezuinigingen minder terloops zou afdoen. Terecht wijst hij op de
kunstvijandigheid achter deze cultuurbezuinigingen. Maar bij wie we deze
animositeit jegens de kunst aantreffen, en waarom,  laat hij in het midden.
Bedoelt hij dezelfde jan modaal voor wie hij zich blauw betaalt aan subsidies?
Of gaat het hier om een heel andere bevolkingsgroep die niet bij machte is
immateriële waarden te consumeren?

De verontrustende anti-kunstmentaliteit staat  voorlopig boven aan op de agenda.
Zij verdient een zorgvuldig betoog.

Prof.dr. Etty Mulder

Cultuurwetenschappen, Radboud Universiteit Nijmegen

Ik heb geen Marokkaans paspoort of ID gehad

Schrijver en vertaler Hafid Bouazza (Opiniepagina, 27 oktober) heeft gelijk dat
het idioot is dat Marokkaanse Nederlanders geen afscheid kunnen nemen van hun
Marokkaanse nationaliteit. Hij bewijst hiermee dat de Marokkaanse staat geen
respect heeft voor de individuele keuzevrijheid. En het klopt helemaal dat het
het gebouw van het Marokkaanse consulaat lijkt op een sovjetvesting. Maar het is
niet waar dat ik mijn ,,Marokkaanse reisdocument ook niet" heb verlengd. Ik ben
nooit in het bezit geweest van een Marokkaans paspoort (groene slang) of een la
Carte National (ID). Ik heb beide documenten nooit opgehaald.

Asis Aynan

Amsterdam

Kind staat niet voorop bij opvang door Catalpa

Hoe hard en zakelijk Catalpa te werk gaat (NRC Handelsblad, 30 oktober) heb ik
aan den lijve ondervonden in 2008. Catalpa wijzigde toen de openingsuren van de
opvang en wilde deze vervolgens volledig in rekening brengen. Met een beroep op
mijn contract waarin het aantal te factureren uren gespecificeerd stond voor de
duur van de opvang (tot het 4e levensjaar), heb ik bezwaar gemaakt tegen deze
wijziging en een klacht ingediend bij de Stichting Klachtencommissie
Kinderopvang. Nog voordat de commissie tot een oordeel was gekomen, heeft
Catalpa mij voor het blok het gezet dat ik een ander contract moest tekenen met
gewijzigde voorwaarden. Zo niet dan zou de opvang van mijn kind beëindigd
worden. Hoezo staan de belangen van het kind voorop? Als ouder kun je geen kant
op wegens gebrek aan capaciteit en daarmee alternatief. Noodgedwongen ben ik
akkoord gegaan.

De klachtencommissie heeft later bij de behandeling van de klacht mijn bezwaren
gegrond verklaard en Catalpa om haar gedrag berispt.

Wouter van Aerle

Naarden

Kamer wíl helemaal niet af van invloed Beatrix

De stelling van de voorzitter van het Nieuw Republikeins Genootschap
(Opiniepagina, 29 oktober) dat de burgers de invloed van de koningin in de
politiek willen beperken, wordt in ieder geval niet gedeeld door hun
democratisch gekozen vertegenwoordigers, de Tweede Kamer. Deze heeft immers al
sinds 1971 (motie-Kolfschoten) de mogelijkheid direct na de verkiezingen aan te
geven in welke richting de (in)formatie van een nieuw kabinet moet gaan.

Dat de Kamer dat in bijna veertig jaar nog steeds niet heeft willen of kunnen
doen, vormt het beste bewijs dat de politici zelf nog steeds van mening zijn dat
de bemoeienis van de koningin een meerwaarde heeft. Natuurlijk heeft de heer
Maessen gelijk als hij stelt dat het huidige systeem niet transparant en
onvoldoende democratisch is. Maar de ordening van een samenleving kan niet
alleen op basis van rechtlijnige principes en de ratio worden gebaseerd.
Politiek is immers niet alleen een kwestie van macht maar ook van emoties.

Voor een zinvolle discussie over een aangepaste taak van onze toekomstige koning
is het daarom niet genoeg om te wijzen op de tekortkomingen van het huidige
stelsel, maar zullen ook de voordelen van de huidige werkwijze in beschouwing
moeten worden genomen. En daar behoren ook de irrationele elementen bij die in
de loop der tijd hun nut hebben bewezen.

Joost Dirkzwager

Zoetermeer

Zet foute medici juist wel op internet

De voorzitter van het Regionaal Tuchtcollege, de heer Hermans, doet in deze
krant van 29 oktober een oproep aan politici om medici die in de fout zijn
gegaan, vooral níet met naam en toenaam te publiceren. Dit omdat hij ervan uit
gaat dat patiënten dergelijke medici gaan mijden, terwijl deze medici wellicht
slechts een beetje fout zijn geweest.

Echter, het verschil tussen een waarschuwing en een ernstige tekortkoming kan de
gemiddelde consument bij goede uitleg écht wel zien. En mocht dit niet duidelijk
zijn, dan moet het Tuchtcollege dit verhelderen.

Bernd de Nijs

Groningen

KNMG: klager vs dr. Frank niet-ontvankelijk

In NRC Handelsblad van 21 oktober werd de suggestie gewekt dat door de KNMG een
inhoudelijke beoordeling van dr. Franks publiciteitscampagne heeft
plaatsgevonden. Dat is is niet juist: de KNMG verklaarde de klager
niet-ontvankelijk. Anders dan in het desbetreffende bericht vermeld werd, was
niet de Vereniging tegen de Kwakzalverij de klager, maar ondergetekende, lid van
de KNMG. Ik heb tegen het besluit van de KNMG-tuchtraad bezwaar aangetekend,
omdat ik van mening ben dat KNMG-leden elkaar op de gedragsregels voor artsen
moeten kunnen aanspreken, ook als de vermeende misdraging van een bepaald
KNMG-lid geen schade aan de positie van een klagend medelid heeft opgeleverd.
Deze laatste overweging leidde tot de niet-ontvankelijkheidsverklaring.

Dr. C.N.M.Renckens

Vrouwenarts, Hoorn

LOAD-DATE: November 3, 2010

LANGUAGE: DUTCH; NEDERLANDS

GRAPHIC:  2
Illustratie Hajo
Illustratie Cyprian Koscielniak

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                              35 of 174 DOCUMENTS



                                NRC Handelsblad

                            29 oktober 2010 vrijdag

Nationaal museum

BYLINE: H.J.A. Hofland

SECTION: CULTUREEL SUPPLEMENT

LENGTH: 541 woorden


Na de publicatie van WikiLeaks, de tweede aflevering, vroeg ik me opeens af hoe
het de laatste tijd met George W. Bush gaat. Hij woont tegenwoordig in Dallas,
Texas. Binnenkort worden zijn memoires, Decision Points, gepubliceerd en dit
weekeinde wordt op het terrein van de Southern Methodist Church over zijn leven
en werken een tentoonstelling geopend. Dit ter voorbereiding van het George W.
Bush Presidentieel Centrum dat daar gebouwd wordt.  Op de tentoonstelling zullen
een paar bijzondere historische objecten te zien zijn. De megafoon die Bush
gebruikte toen hij na 9/11 de reddingswerkers bij het WTC toesprak en het
pistool dat Saddam Hussein bij zich had toen hij gearresteerd werd.  De
tentoonstelling is niet onomstreden. Kerkelijke leiders spreken van een enorme
vergissing, demonstranten maken zich op om ter plaatse te laten weten dat ze het
er niet mee eens zijn. Dat zien we dan op het journaal.

Iets meer dan twee jaar geleden ging de film W. van Oliver Stone in première. De
held, in zijn jonge jaren, verschijnt daar als een vechtersbaas, een zuiplap,
een opschepper. Dan verschijnt God op zijn pad, hij wordt een 'reborn
Christian', komt Karl Rove, Dick Cheney, Condoleezza Rice en nog een paar
topkrachten tegen. Hij heeft het zijn vader altijd kwalijk genomen dat die als
president in de eerste Golfoorlog bij de grens tussen Koeweit en Irak halt heeft
gemaakt, en dus verzuimd Saddam op te ruimen. Dat zal junior beter doen, en dus
beginnen kort na 9/11 de voorbereidingen tot de volgende oorlog. In maart 2003
is het zo ver. Op 1 mei 2003 verklaart de president in een pilotenpak aan boord
van een vliegdekschip dat de oorlog gewonnen is. Zal dat allemaal, met de
tastbare bewijsstukken op deze tentoonstelling, te zien zijn? Als dat zo is ga
ik kijken. It will make me feel so young.

Maar mochten er een paar omissies zijn, laten we het Dubya dan niet kwalijk
nemen. Je gaat geen memoires schrijven en meewerken aan een tentoonstelling voor
jezelf om het publiek in de gelegenheid te stellen je historische fouten te
bezichtigen. Beschouw deze tentoonstelling liever als een bewijs op zichzelf,
ongeacht wat je verder van Bush mag denken. En vraag je af, hoe het intussen met
ons Nationaal Historisch Museum gesteld is. In 2007 ontdekten Jan Marijnissen en
Maxime Verhagen dat we hier zo'n instituut niet hebben. Hun idee kreeg veel
bijval, het werd door het kabinet overgenomen. En zoals dat in Nederland op
museumgebied dan gaat, er ontstond een geweldige ruzie die twee jaar heeft
geduurd.

Over dit vaderlandse project heb ik het nieuwe kabinet nog niet gehoord. Een
linkse hobby? Of juist een droom van Henk en Ingrid die eindelijk in vervulling
gaat? Het hangt ervan af wat er te zien zal zijn. Herinneringen een de Tocht
naar Chatham en de Zilvervloot, ongetwijfeld. Een driedimensionale voorstelling
van Hans Brinker die zijn vingertje in de dijk stak. Maar ook markante dingen
uit onze eigentijdse geschiedenis? Hoort kapitein Westerling op Celebes erbij?
De tocht van ons vliegdekschip de Karel Doorman naar Nieuw-Guinea? De
vergadering waarop het kabinet-Balkenende besloot, de aanval van Bush op Irak te
steunen?

Eén ding lijkt me zeker. De inrichting van dit museum wordt de oorzaak van de
volgende nationale ruzie.

LOAD-DATE: October 29, 2010

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                              36 of 174 DOCUMENTS



                                NRC Handelsblad

                            27 oktober 2010 woensdag

'Huilie-huilie' bij een ruïne van beschaving;
Zapkliklees

BYLINE: Hans Beerekamp

SECTION: MEDIA; Blz. 17

LENGTH: 435 woorden


Als de namen Lucinda Childs en Anselm Kiefer u iets zeggen, behoort u
vermoedelijk tot een minderheid die het de komende tijd moeilijk gaat krijgen in
Nederland. De kans is groot dat u van moeilijk toegankelijke topkunst houdt en
daar hebben ,,gewone mensen" niets aan.

De argumenten die voorstanders van zware bezuinigingen op kunstsubsidies
zaterdag in een debat in Rondom 10 (NCRV) aanvoerden, zouden tot voor kort in
een beschaafd land taboe zijn geweest. Vooral het nut van cultuur, waar alleen
de elite interesse voor heeft, werd in twijfel getrokken. Je kunt het geld beter
direct uitgeven aan volkstuintjes en yogalessen, want daar hebben de door Geert
Wilders (PVV) spreekwoordelijk geworden 'Henk en Ingrid' meer baat bij. En wie
wil nu overheidsgeld voor kunst bestemmen, zolang bejaarden de hele dag in een
vieze luier moeten doorbrengen?

De verdedigers van een door de overheid gewaarborgd gunstig kunstklimaat
schieten ook al makkelijk in de nutsoverwegingen. Kunst is immers goed als
glijmiddel bij de export en om meer appeltaart en wijn te verkopen in de horeca
rond schouwburgen en musea.

Er schuilt een nauw verholen triomfantelijke rancune in de door het
kabinet-Rutte voorgenomen kaalslag in de kunstensector. De nieuwe norm is dat je
je vooral niet moet aanstellen. Bij de algemene beschouwingen in de Tweede Kamer
zei Wilders: ,,De linkse grachtengordelelite staat een beetje huilie-huilie te
doen op de gang." Die term 'hulie-huilie' is gemunt door de website GeenStijl om
verdriet en andere sentimenten van politieke tegenstanders te honen en maakt nu
dus deel uit van het politieke discours.

Om op danser en choreograaf Childs en beeldend kunstenaar Kiefer terug te komen,
aan beiden werd dezer dagen een gesubsidieerd televisieportret gewijd, zeer laat
op de avond, in respectievelijk Podium (NTR) en Het uur van de wolf (VPRO). Dat
van Kiefer was een ingekorte versie van de mede door Kees Kasander geproduceerde
documentaire Over Your Cities Grass Will Grow van Sophie Fiennes.

In Zuid-Frankrijk bouwt Kiefer van lood, beton, as en scherven een stad,
geïnspireerd door de bijbelse ruïne van Lilith. Het oogt als een
postapocalyptisch monument voor een verdwenen beschaving, met onder meer
gigantische in lood gegoten boeken. Ik ging er spontaan huilie-huilie van doen.

De publieke omroep besteedt dus nog wel aandacht aan kunst, maar op een tijdstip
dat Henk en Ingrid allang op één oor liggen. Er wordt niet meer geprobeerd een
breder publiek te motiveren en te overtuigen  dat er meer is dan nut en markt.
Het is hoog tijd voor een achterstallig beschavingsoffensief, juist op
televisie.

LOAD-DATE: October 27, 2010

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                              37 of 174 DOCUMENTS



                                NRC Handelsblad

                            27 oktober 2010 woensdag

Waarom wordt de elite haar kunst niet gegund?

SECTION: OPINIE; Blz. 6

LENGTH: 1293 woorden

SAMENVATTING

De 'elite' betaalt zich blauw aan subsidies voor jan modaal. Mag ze dan haar
kunst behouden? Ze eist de huursubsidie toch ook niet terug? Door Bas Heijne.

VOLLEDIGE TEKST:

Een paar maanden geleden was ik uitgenodigd op een bijeenkomst van een aantal
kunstinstellingen, om te debatteren over de vraag: hoe ging de kunstwereld zich
verdedigen tegen de bezuinigingen op subsidies die er zeker aan zaten te komen?

Er gingen harde klappen vallen, dat was zeker. Maar de bijeenkomst ging
opvallend genoeg niet over hoe je bewindslieden die de kunst korten effectief de
loef kon afsteken. Er hing tijdens die bijeenkomst geen sfeer van
vastberadenheid - eerder een van vertwijfeling. De dieper liggende kwestie was
dan ook een lastige: hoe de kunst opnieuw in de samenleving te legitimeren,
wanneer haar bestaansrecht steeds gemakkelijker en steeds feller in twijfel werd
getrokken?

Kunst wordt in het huidige klimaat steeds meer gezien als speelgoed van die
elite, waar de gewone man ook nog eens aan meebetaalt, zonder dat hij er enig
genoegen aan beleeft. In de inmiddels befaamde woorden van PVV'er Sietse
Fritsma: ,,Waarom moet jan modaal betalen voor een elitegezelschap dat een
tromboneclubje bezoekt?" Met dat tromboneclubje bedoelde hij het
Residentieorkest, dat in 1904 werd opgericht.

Maar de haat tegen kunst en gesubsidieerde kunst in het bijzonder is niet alleen
afkomstig van een populistische partij als de PVV. Probeerde een politicus als
Joop den Uyl in de jaren zeventig nog indruk te maken door publiekelijk zijn
liefde voor kunst en cultuur te etaleren, tegenwoordig struikelen politici over
zichzelf om hun toewijding aan de commerciële massacultuur te tonen. Men laat
zich liever zien bij de première van een musical dan van een opera. Toen hij
naar zijn favoriete film aller tijden gevraagd werd, noemde oud-premier Jan
Peter Balkenende onlangs Er komt een vrouw bij de dokter. Bekend is ook zijn
uitspraak, toen hij gevraagde werd waarom in het regeerakkoord van Balkenende II
de woorden kunst en cultuur niet één keer voorkwamen: ,,Hoezo hebben we geen
cultuurbeleid? We besteden veel aandacht aan kunstwerken; er worden veel bruggen
en wegen aangelegd. Kijk maar naar Rotterdam: daar worden bruggen als kunst
beschouwd."

Ik herinner me een discussie in Amsterdam uit ongeveer dezelfde tijd waarin het
toenmalige VVD-Kamerlid Stef Blok, inmiddels fractievoorzitter, pleitte voor
afschaffing van alle kunst- en cultuursubsidies, behalve die voor het onderhoud
van erfgoed en nog wat klein grut voor educatie. Wanneer iemand naar de opera
wilde, of naar een toneelvoorstelling, dan moest hij dat maar zelf betalen. Toen
ik tegenwierp dat een toneelstuk als Shakespeare's Romeo and Juliet grote
invloed heeft gehad over hoe wij over de liefde denken, en dat het daarom
belangrijk is dat dat stuk niet uit het zicht verdwijnt, antwoordde hij: ,,Dan
speel je thuis toch gewoon een dvd van West Side Story af?''

Het is dus al veel langer bon ton om te praten alsof de kunsten volkomen
losstaan van de samenleving en enkel nog een kleine, in zichzelf gekeerde groep
bedient. De ,,culturele elite'', heet het, heeft zich teruggetrokken in een
bastion van goede smaak en doet geen pogingen meer om die kunst met het volk te
delen, haar inzichtelijk te maken, haar te delen met zoveel mogelijk mensen -
integendeel, het is juist in het belang van die elite om de kunst zo exclusief
mogelijk te houden.

Wie naar bewijzen voor dat beeld zoekt, hoeft niet lang te zoeken. De
kunstwereld heeft de afgelopen decennia verzuimd  naar een nieuwe relatie met de
maatschappij te zoeken. Onder druk van het marktdenken zijn er de afgelopen
jaren weliswaar talloze publieksvriendelijke initiatieven ondernomen, maar een
diepgravende, ingrijpende discussie over de relatie tussen kunst en samenleving
is achterwege gebleven.

Hoewel van die hautaine houding weinig meer over is, dreigt er enkel
verontwaardiging voor in de plaats te komen. Kunst is belangrijk, en wie daar
vraagtekens bijzet, is dom en boosaardig - kijk maar naar de PVV. Econoom Arjo
Klamer vatte de reactie tegen die houding als volgt samen (NRC Handelsblad, 27
augustus): ,,De artistieke/culturele argumenten komen erop neer dat Kunst - met
een hoofdletter K - goed is en dat Kunst moet. ( ) De gewone man ziet het
anders. Waarom zou het ballet beter voor hem zijn dan, pakweg, Riverdance? Zijn
mensen die zich met Kunst bezighouden, soms beter? ( ) Als de elite vindt dat
haar cultuur zo hoog is, laat ze er dan ook zelf voor betalen.''

Klamers argument behoort inmiddels, zie ook de uitspraak van Fritsma, tot het
bekende repertoire. Het verbaast me eerlijk gezegd hoe weinig tegenspraak het
uitlokt. Het is bij uitstek een oneigenlijk argument, dat je met gemak
omverkegelt.

Draai het eens om: wat doorgaat voor de elite betaalt zich blauw aan subsidies
die Klamers ,,gewone man'' ten goede komen, zonder dat men er zelf deel aan
heeft - huursubsidies bijvoorbeeld. Wanneer die zogenaamde elite zich van
dezelfde argumenten zou bedienen en op dezelfde hoge toon zijn geld zou
terugeisen, zou er schande van gesproken worden. Waarom wordt die zogenaamde
elite dan ,,haar'' kunst niet gegund? Ze is al op zoveel gebieden solidair met
jan modaal.

Ik heb geen kinderen. Ik betaal mijn hele leven voor de voorzieningen van de
kinderen van anderen. Dat doe ik in het besef dat kinderen belangrijk zijn voor
de samenleving. Net zo zou men de gedachte moeten opgeven dat kunstuitingen
alleen hun bestaansrecht bewijzen wanneer ze voor iedereen zijn. Het idee dat je
moet kunnen deelnemen aan alles waar je belastinggeld naartoe zou kunnen gaan,
is idioot - het gaat recht in tegen het idee van een samenleving als
gemeenschap.

Het enige tegenargument dat ik tegen deze redenering kan bedenken, is dat
wanneer eerst de belastingen omlaag gaan, je zelf mag beslissen wat je met het
geld doet: naar de opera of naar Lady Gaga - of naar allebei. Dat klinkt zinnig.
Alleen gaan de belastingen in Nederland nooit omlaag.

Kunst laat ons ons bestaan onderzoeken op een manier die zich aan gemakkelijke
slogans en frases onttrekt, kunst maakt korte metten met eenduidige beelden van
onszelf en de werkelijkheid. Het is de kunst die, in de woorden van de schrijver
Henry James, het leven maakt; het is de kunst die ons de middelen verschaft om
het bestaan te verkennen door middel van de verbeelding. Lang niet alle kunst is
goed, maar er moet nu eenmaal altijd veel slechte kunst gemaakt worden om tot
goede kunst te komen.

Door technologische en maatschappelijke ontwikkelingen is de relatie tussen
kunst en de samenleving veranderd. De zogenaamd ,,hoge'' kunst bevindt zich
tegenwoordig in het domein van de massa- en mediacultuur. Dat brengt allerlei
spanningen met zich mee.

Maar verandert de betekenis van kunst daardoor? De Middeleeuwse frescoschilder
Giotto stond in een andere relatie tot zijn omgeving dan Piet Mondriaan tot de
zijne. Maar wanneer wij naar hun werk kijken, beseffen we direct dat beide
mannen in hun tijd essenties probeerden bloot te leggen, hun diepste
waarnemingen en ingevingen over het leven vastlegden in hun werk. Beide zijn
onmiskenbaar kinderen van hun tijd en beiden ontsnappen er moeiteloos aan. Dat
is de paradox van kunst.

De Nederlandse kunstwereld kan heus wel wat bezuinigingen aan. Maar daar gaat
het niet om. De vraag is: is ze ook tegen kunsthaat bestand? Want dat is de
emotie die nu overheerst. Een kunstvijandige samenleving is een samenleving die
niet langer naar zichzelf wenst te kijken, die niet meer is staat is over zijn
eigen horizon te zien en enkel nog eenduidigheid nastreeft. Een samenleving die
niet langer nieuwsgierig is naar wat een mens tot mens maakt en de relatie met
andere mensen onderzoekt.

Zo'n samenleving is, lijkt me, een gevaar voor zichzelf.

LOAD-DATE: October 27, 2010

LANGUAGE: DUTCH; NEDERLANDS

GRAPHIC: IIlustratie Hajo

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                              38 of 174 DOCUMENTS



                                NRC Handelsblad

                            25 oktober 2010 maandag

Lekken in open wereld

SECTION: OPINIE; Blz. 7

LENGTH: 507 woorden


De container geheime documenten die de klokkenluiderswebsite WikiLeaks zaterdag
op internet uitstortte, biedt geen compleet nieuw perspectief op de oorlog in
Irak. Maar de circa 391.000 rapporten en rapportjes versterken in detail het
negatieve beeld van een hopeloze oorlog die tussen 2004 en 2009 aan 109.000
mensen het leven kostte, van wie bijna tweederde gewone burgers.

Zo blijken de treiterijen en folteringen in de Abu Ghraib-gevangenis in Bagdad
nog maar betrekkelijk milde uitwassen te zijn geweest. De Iraakse autoriteiten
hebben zich veel schandelijker gedragen, nota bene onder toeziend oog van
Amerikanen. Politiek is het interessant om nu aan de hand van de documenten te
kunnen zien dat Iran inderdaad een actieve rol heeft gespeeld in de Iraakse
burgeroorlog. Ook de wetteloosheid, waardoor de huurlingenlegers van
particuliere beveiligingsbedrijven als Blackwater volstrekt ongestoord en
ongestraft hun gang konden gaan, kan nu dankzij WikiLeaks in schrillere kleuren
worden geschetst.

WikiLeaks zelf doet dat niet. De site beperkt zich tot het verzamelen en
publiceren van allerlei primaire bronnen, die door hun militair operationele
karakter vertrouwelijk zijn en slechts clandestien kunnen worden verkregen.

WikiLeaks doet zo wat de Amerikaanse ambtenaar Daniel Ellsberg, die in de jaren
zestig in Vietnam had gezeten en op de ministeries van Defensie en Buitenlandse
Zaken gewerkt had,  in de 1971 deed door zijn zogeheten 'Pentagon Papers' te
publiceren. Voor de toenmalige regering van president Nixon waren de Pentagon
Papers een traumatische ervaring. President Obama  reageert tot nu toe een slag
terughoudender. Maar het zit hem natuurlijk wel hoog.

Die emotie is op zichzelf niet onzinnig. In de  vorige massapublicatie van
vertrouwelijk materiaal over Afghanistan, liet WikiLeaks na om namen onleesbaar
te maken. Individuele mensen lopen daardoor nu concreet fysiek gevaar.

Dit keer lijkt de klokkenluiderssite dat wel gedaan te hebben. Maar dat neemt
niet weg dat de jongste Irakproductie slachtoffers kan eisen. WikiLeaks wekt
niet de indruk zich daardoor te laten weerhouden. De Australiër Assange, de
drijvende kracht achter de site die zich schuilhoudt uit angst voor de
autoriteiten van de VS, lijkt soms ook een maniak. Dat beeld doemt vaker op bij
mensen die heilig geloven in hun eigen missie en geen tegenspraak dulden.

Maar al die twijfels over de motieven en zorgvuldigheid van WikiLeaks doen
weinig af aan de kern van de zaak. En die is dat de site in staat blijkt om
authentieke documenten te verzamelen en te distribueren. Het mag dan ruw
materiaal zijn dat, zonder context, weinig zeggingskracht heeft.  Het zijn wel
waardevolle bronnen die de autoriteiten niet willen prijsgeven maar relevant
zijn voor het brede publiek.

Tegen de kale feiten kan een democratische samenleving geen bezwaar hebben. Het
gaat erom hoe die maatschappij omgaat met die feiten. Wie de feiten clandestien
wil houden, bewijst die open samenleving juist een slechte dienst.

Democratische maatschappij moet open staan voor WikiLeaks

LOAD-DATE: October 25, 2010

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                              39 of 174 DOCUMENTS



                                NRC Handelsblad

                            22 oktober 2010 vrijdag

Jury oordeelt niet slechter dan rechter;
Juryrechtspraak betrekt burger bij rechtsproces en bevordert het vertrouwen erin

SECTION: OPINIE; Blz. 7

LENGTH: 645 woorden

SAMENVATTING

Het dedain waarmee velen neerkijken op jury's in de rechtbank is onterecht. Ook
beroepsrechters maken fouten. Een jury vergroot betrokkenheid van burgers, stelt
Chrisje Brants.

VOLLEDIGE TEKST:

Het 'schuldig' van de Belgische jury in de parachutemoordzaak is koren op de
molen van de tegenstanders van juryrechtspraak. Hier wordt een vrouw zonder
materieel bewijs veroordeeld, maar op basis van circumstantial evidence: haar
kennelijke aanwezigheid en veronderstelde motief, haar geschriften, de
psychiatrische rapporten, haar vermeende karakter. Ze maakte bovendien geen
sympathieke indruk in de rechtszaal.

Volgens Peter van Koppen (Opiniepagina 21 oktober) was dat, samen met het
geslepen optreden van de advocaten en de opgewonden berichtgeving, genoeg om
twaalf burgers te bewegen haar tot dertig jaar te veroordelen.

Maar is dit het gevolg van juryrechtspraak? Als ik het wel heb smolten ook in de
zaak Lucia de B. de wettige bewijsmiddelen bij nader inzien als sneeuw als voor
de zon. Maar niet dan nadat verschillende colleges van beroepsrechters
onterechte veroordelingen hadden uitgesproken. Ook die waren, vergezeld van
hitsige mediaberichten, op weinig meer dan interpretaties, roddel en achterklap
gebaseerd. En op politieonderzoek dat op één verdachte was gefocust.

Jury's en beroepsrechters kunnen beiden fouten maken. In Nederland en België
zijn ze afhankelijk van gegevens die politie en Openbaar Ministerie aanleveren.
Als die door tunnelvisie zijn gekleurd zet de eerste scheve voorstelling van
zaken zich door het hele proces voort. Maar bedenk wel dat beroepsrechters, ook
de Belgische voorzitter van het Assisenhof, geacht worden ter zitting actief op
zoek naar de waarheid te gaan. Als er al iemand in de zaak Clottemans zijn werk
niet goed heeft gedaan, dan eerder de professionele rechter dan de jury.

Toch leeft in Nederland hardnekkig de mening dat professionele rechters
verstandige oordelen vellen en de jury maar wat doet. Ook Van Koppen suggereert
dat jury's uit eenvoudige, net niet ongeletterde van de straat geplukte lieden
bestaan, die informatie niet kunnen verwerken, zich door de media laten
beïnvloeden en na een onbekend groepsproces een mogelijk irrationele
meerderheidsbeslissing nemen.

Er is allemaal wat van waar, maar ook dat het meeste eveneens opgaat voor
beroepsrechtspraak.  Onderzoek wijst erop dat ook in de raadskamer
groepsprocessen bestaan en wel ten nadele van afwijkende stemmen en nieuwe
inzichten. Zeker is dat beroepsrechters juridisch geschoold zijn, maar het
nadeel in zich bergen dat zij zich achter juridische regels verschuilen en het
gezonde verstand laten varen. Het Nederlandse bewijsstelsel laat te gemakkelijk
toe dat bewijs bij elkaar wordt geschraapt als een idee zich in het hoofd van de
rechters heeft gevestigd.

Uit niets blijkt dat juryrechtspraak per definitie slechter is. Onderzoek naar
jury's laat zien dat de jury wordt ervaren als een mogelijkheid tot
democratische participatie, dat zij vertrouwen in de rechtspraak bevordert en
als een recht wordt beschouwd, maar ook plichten meebrengt. Juryleden nemen hun
taak dan ook serieus, beslissen doorgaans zorgvuldig op basis van bewijs en
hebben het niet vaker dan beroepsrechters bij het verkeerde eind.

Nederland kent als vrijwel enige land in Europa uitsluitend beroepsrechtspraak.
Hier gruwt de juridische stand ervan dat het volk zich met rechtspraak zou
inlaten. De gewone man met zijn emoties moet uit de rechtbank geweerd worden.

Toch zijn in Nederland, nu alom ongefundeerde, emotionele en soms
onverantwoordelijke meningen van gewone mensen klinken over wat rechters
verkeerd doen, de voordelen van juryrechtspraak te overwegen. Wie het
democratische recht om als burger in de rechtspraak te participeren claimt,
heeft dan niet alleen de bijbehorende plichten, maar zal spoedig ook weten dat
rechtspreken heel zwaar mensenwerk is.

LOAD-DATE: October 22, 2010

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                              40 of 174 DOCUMENTS



                                NRC Handelsblad

                           21 oktober 2010 donderdag

Voorkeur Radio, televisie en internet

SECTION: MEDIA; Blz. 15

LENGTH: 789 woorden

actualiteiten

EénVandaag. Zaterdag 30 oktober willen leden van de English Defence League (EDL)
samen met  de Dutch Defence League demonstreren op het Amsterdamse Museumplein
vóór Geert Wilders. Hun opposanten van de Antifascistsiche Aktie AFA waarschuwen
dat ze alles zullen doen tegen dit ,,rechts-radicale racistische tuig". Wie is
de DDL? Wat zijn de drijfveren van de EDL en moet Amsterdam zich voorbereiden op
een veldslag? Ned.1, 19.30-20.00u.

Nieuwsuur.  Niemand weet hoeveel allochtone meisjes die in Nederland wonen
worden uitgehuwelijkt. Maar het komt geregeld voor dat moslimmeisjes niet
terugkeren na de zomervakantie. De gemeente Rotterdam startte vorig jaar een
project om uithuwelijking tegen te gaan. Toch ging het deze zomer mis. De
17-jarige Naema werd in Pakistan uitgehuwelijkt aan een oudere neef. Een
reconstructie. Ned.2, 22.00-23.00u.

praatprogramma

Pauw & Witteman. Een van de gasten vanavond is André Post, de vader van de
14-jarige Dirk uit Urk die vorig jaar werd omgebracht met 47 messteken. De
hoofdverdachte in de moordzaak werd deze week veroordeeld tot een jaar
jeugddetentie en jeugd-tbs. Ned.1, 23.00-23.55u.

informatief

Kruispunt: Zoektocht naar de gewone man. Zestig jaar geleden rukte het
Polygoon-journaal uit naar de eerste bewoners van de 5.000ste naoorlogse woning.
Nu staat de flat in een Vogelaarwijk. Hoge werkloosheid, veel allochtonen,
weinig samenhang. Aan bewoners wordt gevraagd waarom er zo veel ontevredenheid
is terwijl de levensstandaard tegenwoordig veel hoger is.Ned.2, 18.25-18.55u.

Keuringsdienst van Waarde: Goudse kaas.  Nederland kent kazen die genoemd worden
naar de plaats waar ze worden gemaakt. Een van de bekendste is de Goudse kaas.
Wat is dat voor kaas en waar wordt die gemaakt, vroeg de Keuringsdienst zich
af.Ned.3, 20.25-20.55u.

Politie te paard. Realityserie over de bereden politie van Amsterdam. In de
binnenstad en later bij de Arena moet de bereden politie charges uitvoeren om
voetbalsupporters uit elkaar te houden. Het paard van groepscommandant Annemieke
heeft al maanden last van een nare vergroeiing in het achterbeen en als dat nu
nog niet verholpen is, zal het moeten inslapen. De dierenarts komt Roxy
onderzoeken. En de adjudanten van de koningin komen voor een laatste keer
trainen. Instructrice Petra haalt alles uit de kast om de paarden en de
adjudanten te testen.Ned.1, 22.15-23.00u.

documentaire

Taxi zur Hölle. Documentaire uit 2007 van Alex Gibney over de dood van de
Afghaanse taxichauffeur Dilawar. Hij werd op een middag gearresteerd door
Amerikaanse soldaten en stierf vijf dagen later in de gevangenis van de
luchtmachtbasis Bagram. De film toont hoe toenmalige minister van Defensie
Rumsfeld en andere sleutelfiguren in de regering-Bush destijds in het kader van
de 'war on terror' het Congres overtuigden van de noodzaak akkoord te gaan met
foltering van krijgsgevangenen. Sindsdien zijn al meer dan 100 arrestanten onder
verdachte omstandigheden overleden. Arte, 20.15-22.00u.

Andere Tijden: Ontvoering Herrema. In oktober 1974 werd de Nederlandse
ondernemer Tiede Herrema in Ierland ontvoerd door twee leden van de Provisional
Irish Republican Army. De ontvoerders eisten de vrijlating van drie
IRA-gevangenen. Na achttien dagen ontdekte de politie de kidnappers in een
woonhuis, waaruit Herrema na een belegering van nog eens zeventien dagen ten
slotte ongeschonden kon worden bevrijd. Ned.2, 21.25-22.00u.

Holland Doc: Rijssens stille oorlog. Film van Emile van Rouveroy van Nieuwaal
over de verhouding tussen de overwegend streng-christelijke autochtone bevolking
van het Twentse dorp Rijssen en het groeiende aantal moslims. Ned.2,
22.55-23.55u.

muziek

Chopin-Klavierwettbewerb Warschau 2010. Bekendmaking van de winnaar van het
Chopinconcours, gevolgd door slotconcert waarin alle zes finalisten een
programma zonder orkest spelen. Het Chopinconcours wordt elke vijf jaar
gehouden. Tot de eerdere winnaars behoren Maurizio Pollini (1960), Martha
Argerich (1965) en Krystian Zimerman (1975). Dit jaar wordt de wedstrijd, voor
pianisten tussen 17 en 28 jaar, gedomineerd door Polen en Japanners. Vijf jaar
geleden won de Pool Rafal Blechaz. In 1990 en 1995 werd geen eerste prijs
vergeven.Arte, 22.00-23.30u.

amusement

Reggie Perrin. Comedyserie met Martin Clunes, Fay Ripley, Neil Stuke en Kerry
Howard. Reggie is nog steeds op zoek naar een zinvolle nieuwe carrière, maar
wordt geplaagd door geldzorgen. En de Perrins ontdekken dat ze nieuwe buren
hebben. BBC 1, 22.30-23.u

sport

Voetbal: UEFA Europa League. Het eerste uur is gevuld met voorbeschouwingen,
daarna volgen FC Utrecht-Steaua Boekarest (om 19.00u); AZ-Dinamo Kiev (21.00u)
en Debreceni VSC-PSV (23.15u). Tenslotte (23.40u) samenvattingen van overige
wedstrijden.RTL 7, 18.00-0.15u.

LOAD-DATE: October 21, 2010

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                              41 of 174 DOCUMENTS



                                NRC Handelsblad

                           21 oktober 2010 donderdag

Kunstconsumenten krijgen lobbyclub

SECTION: KUNST; Blz. 9

LENGTH: 279 woorden


Jan Publiek krijgt een stem: deze week wordt in Den Haag een belangenvereniging
voor kunstgebruikers opgericht. Deze culturele consumentenbond krijgt de naam
Publiek.

Aanleiding voor oprichter Josine Meurs (45) is haar bezorgdheid over de
voorgenomen korting op kunstsubsidies. Meurs: ,,Als het gaat over bezuinigingen
klimt alleen de kunstsector zelf op de barricade. Het publiek hoor je niet. De
kunstconsumenten zijn te versnipperd. Ze doen enorm hun best voor hun eigen
orkest of ballet, via vriendenverenigingen, maar een gezamenlijke vuist kunnen
ze niet maken."

Meurs mist in het debat de stem van het publiek: ,,Je hoort vooral economische
en andersoortige argumenten. Terwijl kunst voor het  publiek iets heel anders
inhoudt: genieten, een avond plezier, ontwikkelingskansen, en in de
amateurkunst: talentontwikkeling."

Meurs: ,,We richten ons ook zeker niet alleen tot de overheid, we willen ook de
cultuursector zelf aanspreken. Over grotere toegankelijkheid bijvoorbeeld,
klantvriendelijkheid, en over de prijs van toegangskaartjes."

Meurs geeft het startschot voor Publiek op 20 november tijdens een protestactie
tegen de bezuinigingen op kunst. De  geboorte van Publiek werd wereldkundig
gemaakt  door Hans Onno van den Berg, bestuurder bij twee organisaties voor
kunstwerkgevers. Is Publiek een mantelorganisatie van de kunstsector?

Meurs: ,,Zeker niet. Wij hebben geen enkele band met de kunstsector. Van den
Berg heeft verder niets met Publiek te maken. Publiek is  echt van de
hardwerkende Nederlander die wil blijven genieten van cultuur."

Meurs is adviseur sociaal beleid en politiek actief voor D66. In 2002 schreef
zij de studie Wagner in Nederland 1843-1919.

LOAD-DATE: October 21, 2010

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                              42 of 174 DOCUMENTS



                                NRC Handelsblad

                            16 oktober 2010 zaterdag

Shanghai Concertgebouw Orchestra;
Column

BYLINE: Johan Schaberg

SECTION: ECONOMIE; Blz. 12

LENGTH: 964 woorden


Het Koninklijk Concertgebouw Orkest (KCO) is niet alleen een van de beste
orkesten ter wereld, het is ook een belangrijke identiteitsbepaler van Nederland
in het buitenland. Het helpt ons ietsje meer te zijn dan het land van
druggebruikers, moslimhaters en Europa-afwijzers.

Maar de Nederlandse muziekwereld staat onder grote druk. Het regeerakkoord voor
het nieuwe kabinet streeft naar de opheffing van de omroepkoren en -orkesten, en
tientallen procenten bezuiniging op de overige kunst.

Het KCO wordt dus naar de huidige stand van zaken niet rechtstreeks bedreigd.
Toch wijst een groot aantal de orkestleden er in een verontrust artikel op dat
je geen hoge top kunt hebben zonder brede basis. Wie die ondergraaft of
versmalt, zal onvermijdelijk na verloop van tijd de top zien inzakken.

Het argument lijkt op de conclusies die professor Michael Porter van Harvard
Business School al jaren geleden trok op het gebied van concurrentievoordeel en
-strategie, niet alleen van ondernemingen maar ook van landen. Zo is het
internationale succes van de Nederlandse snijbloemensector voor een groot deel
te danken aan een brede thuismarkt.

De schilderkunst kon bij ons in de 17de eeuw een hoge vlucht nemen doordat ook
de gewone man geregeld een portretje of een landschapje liet maken. De schilders
waren niet allemaal van het niveau Rembrandt, Hals of Vermeer, maar er was zo
veel werk dat uit de grote middelmaat ook enkele groten konden opstaan. Zoals er
nu uit de brede Nederlandse muziekstroom een KCO en nog enkele andere
topensembles en -solisten konden voortkomen.

Maar je moet die breedte wel kunnen en willen betalen. ,,Geld is veeleisend
gezelschap, het loopt weg bij wie het niet verdient", schreef de eigenzinnige
schrijfster en filosofe Ayn Rand. Dat is me bijgebleven, vooral omdat het ook
voor zoveel andere gebieden dan geld opgaat. Denk aan huizen en auto's, maar ook
aan huwelijksrelaties, vriendschappen en vakkennis. Wat je niet kunt
onderhouden, raak je kwijt. Je moet bereid en in staat zijn tot investeren, in
aandacht, betrokkenheid en ja, uiteindelijk ook gewoon geld.

Kunnen en willen wij de brede muziekcultuur en haar toppen onderhouden? Wij
leven in een maatschappij en een werelddeel in relatieve neergang. In
vergelijking met opkomende economieën zijn wij ouder, verwender en minder
gretig, en blijven wij langer richtingloos en weifelend op kruispunten staan. We
grijpen naar de kaasschaaf, dat oer-Hollandse gebruiksvoorwerp dat zorgt dat je
wel iets afsnijdt maar vooral niet te veel. Dat is iets anders dan bewust en
overtuigd kiezen.

Kunnen wij, willen wij ons het KCO veroorloven? Kunnen wij het onderhouden, met
de brede en diepe muziekcultuur en het geld dat daarmee gemoeid is? Het zou
kunnen, maar het ziet er niet goed uit. Het enorme risico dat we lopen is dat we
telkens opnieuw proberen of het niet met nog een beetje minder geld en
ondersteuning kan. Totdat de basis zó zwak is geworden dat de top instort.

Op dit ogenblik is een miljardair uit Singapore, Peter Lim, bezig ruim 400
miljoen euro te bieden voor voetbalclub Liverpool FC. Hij heeft het geld, de
gedrevenheid en de honger naar aanzien en status om de club op wereldtopniveau
te brengen of te houden.

Peter Lim is niet de enige met zulke ambities, want een groot deel van de
Engelse voetbaltop is intussen in handen van tycoons en oligarchen. Bij ons gaat
het Ajax niet lukken zulk geld aan te trekken. Eens was het een wereldteam met
een A-plus uitstraling, maar dat is jaren geleden. Nu is de club verfletst en
niet interessant meer.

Onze topbedrijven van ooit zijn we al kwijt, aan de internationale
kapitaalmarkten of door rechtstreekse overnames. Royal Dutch Shell is in naam
half Nederlands, maar slechts voor een fractie in Nederlands bezit. Het ooit
trotse Hoogovens is nu onderdeel van het Indiase Tata Steel. Wij konden het niet
onderhouden, Tata wel en het bedrijf floreert.

Het Koninklijk Concertgebouworkest is een wereldnaam die nu nog klinkt als een
klok. Het is als een grande dame  met helaas iemand aan haar zijde die haar geen
sieraden gunt en moeilijk doet over geld. Schraperig en benepen gezelschap met
andere woorden, dat haar niet kan of wil onderhouden en haar dus niet verdient.
Dan gaat zij weg, naar een ander, en als dat niet kan, verlept haar schoonheid
en wordt ze een fletse, treurige vrouw.

Nederland staat met het KCO op een splitsing. Zijn wij bereid deze luxe,
veeleisende dame op niveau te onderhouden, inclusief de hofhouding van een brede
muziekcultuur die zij eist en nodig heeft? Zo niet, dan is het beter nu een
keuze te maken dan de verlepping te laten gebeuren.

Peter Lim heeft 400 miljoen over voor Liverpool FC. Het Concertgebouworkest moet
een veelvoud waard zijn, voor een stad als Shanghai bijvoorbeeld. Die is gesteld
op prestige en wil daar best voor betalen. De naam moet natuurlijk behouden
blijven want daar zit een deel van de uitstraling aan vast, dus het Shanghai
Concertgebouw Orchestra ligt voor de hand.

Dirigent en musici zijn liever in het buitenland aan het spelen dan werkloos
hier, dus de orkestleden gaan akkoord. Bovendien wordt het voor de meesten een
verademing, eindelijk gewaardeerd en welkom te zijn in een omgeving waar niet de
hele tijd over geld wordt gezeurd.

En voor ons in Nederland levert het een goed gevoel op dat we weer iets hebben
kunnen verkopen - iets dat we toch niet op waarde konden schatten en waar we
niets voor over hadden. Met de opbrengst kunnen we fijn het begrotingstekort een
beetje verminderen. Dat is voor iedere boekhouder een feest.

Het wordt alleen een beetje wrang als het SCO, zoals het orkest dan bekend zal
staan, nog eens in het Concertgebouw langskomt. Maar dat zal wel niet gebeuren,
want Amsterdam stelt dan muzikaal niets meer voor. En gastoptredens vinden we
ook veel te duur. Arm land.

LOAD-DATE: October 16, 2010

LANGUAGE: DUTCH; NEDERLANDS

GRAPHIC: Johan Schaberg

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                              43 of 174 DOCUMENTS



                                NRC Handelsblad

                            16 oktober 2010 zaterdag

Pingpang;
overpeinzingen  1570

SECTION: WEEKBLAD RUBRIEKEN; Blz. 19

LENGTH: 771 woorden


In Nederland komt nooit revolutie want je mag er niet op het gras lopen. Dat
heeft Karl Marx vastgesteld. Niet in Das Kapital, want in dat geval was die
uitspraak nu nog wereldberoemd geweest. Misschien in een gesprek met Friedrich
Engels, toen ze de revolutionaire situatie in heel Europa aan het beoordelen
waren. In ieder geval, Marx had toen gelijk. Van het midden van de negentiende
eeuw tot een honderd jaar later is Nederland een van de ordelijkste, meest
bezadigde Europese landen geweest. Denk ook aan Troelstra. Na de Eerste
Wereldoorlog geloofde hij dat de tijd rijp was voor de proletarische
machtsgreep. Het werd een verschrikkelijke mislukking. Pas aan het begin van de
jaren vijftig  is aan het automatisch gezag van de overheid een eind gekomen.
Dat had die overheid aan zichzelf te wijten, maar dat is een ander verhaal.

Aan de heilige onaantastbaarheid van het overheidsgras heb ik mijn eigen
herinneringen. Ik ben opgegroeid in een buurt met mooie grasveldjes die door
lage hekjes zonder prikkeldraad waren beschermd. Dat was voor de oorlog. Wij
kleine jongens konden de verleiding niet weerstaan. Voetballen! Maar de
handhaving van de openbare orde werd toen grondig aangepakt. Je kon er absoluut
zeker van zijn dat er binnen een kwartier een agent zou verschijnen.
Gewaarschuwd door getergde omwonenden? Gewoon op zijn ronde? In ieder geval, hij
verscheen.

Het zal aan mijn leeftijd liggen, maar de agent heeft voor mij altijd iets
imponerends gehad. De vooroorlogse 'diender'  was een indrukwekkende
verschijning. Een massieve, zwarte gestalte met een pet op en altijd op de
fiets, langzaam, waardig trappend. Die fiets had een speciale bel. De normale
burgerbel maakte een rinkelend geluid; de agentenbel deed ping-pang. Daar
naderde deze ordebewaarder, ontdekte de op verboden terrein voetballende
jongetjes, deed één keer ping-pang en we renden weg. Agenten hebben altijd
bijnamen gehad. Juut, adoot. Wij noemden hem een pingpang.

In de oorlog is alles anders geworden. Dat hebben we pas later beseft, maar als
je tussen je twaalfde en je zeventiende de burgerlijke orde grondig hebt zien
afbreken met als apotheose de Hongerwinter, heb je een volstrekt andere
opvoeding gehad. Dat besef je later. Ik denk dat voor mijn generatie het
resultaat van die vijf jaar een wantrouwen is tegen ieder gezag dat zich zonder
nadere toelichting of rechtvaardiging als vanzelfsprekend aandient. In de
godsdienst, de politiek, de bedrijfshiërarchie, waar dan ook. Maar dit betekent
niet dat je geen prijs stelt op de openbare orde. Die orde stelt je juist in
staat, in een zo groot mogelijke vrijheid te leven. Vandaar misschien dat ik
grondig de pest heb aan die relatief kleine ordeverstoringen die hoe langer hoe
meer tot het dagelijks leven gaan horen.

Ik noem twee voorbeelden. Een jaar of vijf geleden zat ik 's avonds laat op weg
naar huis in lijn drie. Er was nog één passagier, een jongen van een jaar of
vijftien. Hij stak een sigaret op. Ik ben een toegewijd roker maar ik vind dat
een mens voor die paar haltes zijn verslaving de baas kan blijven. In de tram
rook je niet, zo is het nu eenmaal. Hij pafte er lustig op los en de
conductrice, veilig in haar hokje, liet het zo. Misschien had ze die dag al
ellende genoeg gehad. Ik zei met enige stemverheffing: Wilt u die sigaret
uitdoen! U! Van dat gejij en gejou tegen vreemde mensen moet ik ook niets
hebben. Hij keek even om en nam een flinke trek. Van de ene seconde op de andere
werd ik door woede bevangen. Beter kan ik het niet uitdrukken. Doe godverdomme
die sigaret uit! Nu!

Meteen daarna was ik verbaasd over mijn eigen vastberadenheid. Maar het hielp.
Hij trapte de peuk uit. In beklemd zwijgen reden we verder. Nog drie haltes. Ik
stapte uit. Hij riep me iets achterna. Hee ouwelul, ga televisie kijken! Diep
tevreden ben ik naar huis gelopen.

Tweede incident. Een paar maanden geleden liep ik door de Gerrit van der
Veenstraat, niet ver van de Beethovenstraat. Aan de overkant reden op de stoep
twee jongens op een scooter, tegen de rijrichting in. Twee overtredingen, maar
wat doe je eraan. Ze verdwenen uit het zicht. Een paar minuten later zag ik ze
weer, aan de overkant van de Beethovenstraat, achterna gerend door een meisje
van een jaar of twintig. ,,Mijn tas! Mijn tas!" riep ze. Daar was ik getuige
geweest van een straatroof, voor het eerst van m'n leven. In deze tijd een
normale vorm van kleine misdaad. En een onvergefelijke inbreuk op je bestaan.

Aan de Apollolaan ging ik even op een bankje zitten. Het gras ervoor was bezaaid
met plastic rommel en lege blikjes.

Ik zei met enige

stemverheffing: Wilt u die sigaret uitdoen!

Spaarnestad

LOAD-DATE: October 16, 2010

LANGUAGE: DUTCH; NEDERLANDS

GRAPHIC: Z-MontagHand-ZW

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                              44 of 174 DOCUMENTS



                                NRC Handelsblad

                            16 oktober 2010 zaterdag

De dubbele tong van Gerd Leers;
Column

BYLINE: Bas Heijne

SECTION: OPINIE & DEBAT

LENGTH: 1079 woorden


Hoe zei Gerd Leers het ook alweer precies? Gevraagd naar zijn uitgelekte
onderhoud met Geert Wilders, verklaarde hij voor de NOS-radio - ik heb het even
teruggeluisterd - dat zijn provinciegenoot de tijdgeest heel goed begrepen had,
dat de PVV-leider goed gezien had dat er ,,een probleem" lag ,,in de harten van
de mensen". Hij was het weliswaar lang niet ,,op alle punten" met Wilders eens,
maar dat hoefde ook helemaal niet, zolang je maar respect voor elkaar had en
niet ,,op de persoon speelde" - en het regeerakkoord uitvoerde. Bovendien had
het gesprek met Geert hem ook laten zien dat de media een verkeerd beeld van de
man schetsten. Nee, hij was niet op sollicitatie bij zijn provinciegenoot
geweest, daar zou hij zich nooit voor lenen. Echt niet.

Je kunt ook overdrijven. Nog niet zo heel lang geleden beschouwde Leers Wilders
als de ,,vleesgeworden voorman van alle ordinaire vuilspuiters op internet". Als
dat een verkeerd beeld van Wilders geeft, dan is het toch echt van Leers zelf
afkomstig, niet van ,,de media". Of klopte het beeld gewoon? Er lag indertijd
volgens Leers namelijk helemaal geen probleem in de harten van de mensen, het
was gewoon een mindfuck, mensen werden gek gemaakt met onzin: ,,Zijn uitspraken
zijn hard en eenzijdig, zodat de mensen erin geloven, en niet gerelateerd aan de
werkelijkheid."

Dat is het beeld van het nieuwe kabinet: fatsoenlijke mensen die zich in bochten
wringen. Van veel ministers duiken in de pers uitspraken uit het verleden op die
niet een beetje afwijken van de voorstellen in het regeerakkoord, maar er
keihard tegen ingaan. Mark Rutte loochent zijn uitvoerig beleden geloof in een
open, dynamische samenleving, waarin het niet uitmaakt waar je vandaan komt of
waar je in gelooft, zolang je maar bereid bent je schouders eronder te zetten.

Staatssecretaris Ben Knapen (Europese Zaken, CDA) heeft in zijn werk voor de
door Wilders verafschuwde WRR, en zijn stukken voor deze krant, blijk gegeven
van een gretige kosmopolitische blik en een intense afkeer van de nieuwe
Hollandse benepenheid. Hans Hillen blijkt voorzitter van de Vrienden van het
Metropole Orkest, dat door deze regering de nek wordt omgedraaid.

Alleen over die 130 km per uur hoeft niemand te draaien, lijkt het.

Ik weet ook wel dat het verwarde tijden zijn, politiek is geven en nemen, ook
Ronald Plasterk moest zijn nee tegen de Europese Grondwet relativeren toen hij
minister werd - maar hier is iets anders aan de hand. Hier staan mensen die
gedwongen lijken tegen hun eigen overtuigingen in te praten. Ik herinner me tal
van opiniestukken waarin Gerd Leers zijn blik vol vertrouwen naar buiten richtte
en afrekende met de steeds meer in zichzelf gekeerde blik van de Nederlander.
Vrije handel in softdrugs, een ruimhartig immigratiebeleid, vanuit Maastricht
zou de hele wereld worden omarmd: 'Zet de deur niet op een kier, maar wagenwijd
open.'

Het zal toch niet alleen machtshonger zijn, of een zware hypotheek in Bulgarije?
De regering waarvan Leers deel uitmaakt, gooit de deur nagenoeg dicht - allemaal
omdat Geert Wilders de tijdgeest goed heeft begrepen, goed aanvoelt wat ,,het
probleem" is ,,in de harten der mensen". Wat Leers eigenlijk wil zeggen is dat
zijn ruimhartige wereldbeeld, en dat van het merendeel van zijn
collega-ministers, op dit moment politiek domweg niet te verkopen is.

Dat zegt veel. Her en der wordt nu triomfantelijk vastgesteld dat dit het
kabinet is dat door de meeste Nederlanders gewenst wordt - maar wat voor kabinet
is het? Het bestaat voor het merendeel uit stevige mannen, maar hun woorden
klinken een stuk minder stevig. Is men bezig het hetzerige populisme van Wilders
te domesticeren, of is het de aankondiging van een onvoorwaardelijke
capitulatie?

Wanneer tegenwoordig over polarisatie wordt gesproken, gaat het altijd over de
spanning tussen links en rechts. De schrijnende discrepantie tussen de
overtuigingen van de ministersploeg en het voorgestelde beleid onthult een heel
andere spanning: de spanning tussen open rechts en gesloten rechts. Het verschil
tussen die twee is echt meer dan ruziemaken over de vraag of de islam een
godsdienst is of een ideologie - het gaat om twee wezenlijk verschillende
wereldbeelden.

Het is heel goed mogelijk om rechts te zijn in het besef dat wanneer je over
hardwerkende burgers spreekt, dat ook moslims kunnen zijn; die betalen ook mee
aan de asfaltering van de snelwegen, en aan de beveiliging van Geert Wilders.
Het zou geen goed idee zijn hier de sharia in te voeren, maar aangezien er in de
afgelopen vijftig jaar niemand in Nederland een poging gedaan heeft om de sharia
daadwerkelijk in te voeren, heeft het weinig zin mensen met dat schrikbeeld op
de kast te jagen.

De VVD is traditioneel wars van cultuurpolitiek, het gedachtegoed van de PVV is
een en al cultuurpolitiek. De liberale conservatief ziet hier en daar sociaal
heikele kwesties die het gevolg zijn van een moeizame integratie, het rechtse
populisme is in de ban van een even hatelijk als onmogelijk wensdenken: een
Nederland dat zich volledig naar jouw zelfbeeld voegt en zich tegen alles keert
dat daar niet mee overeenkomt. Dat is het Nederland dat Leers verafschuwt - en
dat hij nu moet helpen realiseren.

Steeds weer wordt vergeten dat dit kabinet bestaat uit concurrenten op leven en
dood. Het is niet alleen traditioneel links dat onder druk staat. De PVV is een
afsplitsing van de VVD en het is die partij er alles aangelegen dat electoraat
terug te krijgen.

Tegelijk overheerst de angst nog meer stemmen aan Wilders te verliezen.
Vergelijk het met de houding van de Republikeinse Partij in de Verenigde Staten
tegenover de volksrechtse Tea Party: hoe kun je die paaien zonder dat je erdoor
wordt opgeslokt?

In dat licht moet je de slijmerige woorden van Gerd Leers zien - voor het CDA
geldt namelijk precies hetzelfde. In de dubbelhartigheid ervan openbaart zich
het gevaar dat door Leers' partijgenoot Ab Klink haarfijn werd aangevoeld: je
kunt niet schadeloos samen regeren wanneer je een compleet tegengestelde houding
hebt. Een regering is niet geloofwaardig wanneer dezelfde maatregelen totaal
verschillende doelen nastreven: aan de ene kant een geslaagde integratie van
nieuwkomers, aan de andere kant een even vage als dreigende ,,de-islamisering".

De gespletenheid geeft dit kabinet een dubbele tong. Daar is niets
geruststellends aan, want het geeft aan dat men ook op rechts geen fundamentele
keuzes durft te maken. Misschien volgt Rutte een strategie - ik zie vooral
wankelmoedigheid.

LOAD-DATE: October 16, 2010

LANGUAGE: DUTCH; NEDERLANDS

GRAPHIC: Bas Heijne

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                              45 of 174 DOCUMENTS



                                NRC Handelsblad

                            15 oktober 2010 vrijdag

Voorkeur Radio, televisie en internet

SECTION: MEDIA; Blz. 17

LENGTH: 831 woorden

actualiteiten

Uitgesproken.  Ties Prakken, de advocaat van de mensen die Geert Wilders voor de
rechter hebben gedaagd, reageert op de strafeis van het OM in het proces tegen
de PVV-leider. Verder een reportage uit Denemarken dat al tien jaar wordt
geregeerd door een centrum-rechts minderheidskabinet, met steun van een
rechts-populistische partij. Denemarken geldt daarmee als voorbeeld voor de PVV
in Nederland.  En: het nieuwe kabinet. Een mannenkabinet, maar zijn het wel
moderne mannen? Ned. 2, 20.25-20.55u.

Nieuwsuur.  Aandacht voor het proces tegen Wilders en een interview met de
Nederlandse Irakees Wesam  Al D., die eerder in de VS werd veroordeeld tot 25
jaar gevangenisstraf wegens het beramen van moordaanslagen op militairen. Ned.2,
22.00-23.00u.

praatprogramma

De wereld draait door.  Advocaat Bram Moszkowicz reageert op de strafeis tegen
PVV-leider Geert Wilders. Verder aandacht voor het befaamde Amerikaanse
jazzlabel Blue Note. Het label is sinds kort begonnen met het persen van
45-toeren-lp's in plaats van de nu gebruikelijke 33 toeren. Volgens audiofielen
is de kwaliteit daarvan stukken beter: alsof je er echt bij bent. Tafelheer is
Marc-Marie Huijbregts. Ned.3, 19.30-20.25u.

Pauw & Witteman.  Voormalig SP-lijsttrekker Agnes Kant vertelt voor het eerst na
haar aftreden als SP-lijsttrekker over de periode na haar vertrek en over haar
nieuwe baan. Bram Moszkowicz over de strafeis in het proces tegen Wilders.
Ned.1, 23.00-23.55u.

The Rob Brydon show.  Amusementspraatprogramma, gepresenteerd door de komiek Rob
Brydon. Hij praat met de in de vorige eeuw zeer populaire komiek Ronnie Corbett
en met Paloma Faith, actrice, liedjesschrijfster en zangeres. Lucy Porter doet
stand-up comedy. BBC 2, 23.00-23.30u.

informatief

De wandeling.  Wat gebeurt er met je als je de dood van een ander op je geweten
hebt? Paul en Wilma, de moeder van Mark, vertellen erover. Paul rijdt 's avonds
op een kruising op weg naar huis, als zijn auto iets omhoogkomt en tot stilstand
komt. Hij raakt in een shock als hij een jongen met zijn brommer onder zijn auto
ontdekt. Paul heeft Mark absoluut niet gezien; 's nachts wordt hij geteisterd
door nachtmerries waarin hij Mark op het kruispunt aan het zoeken is. Zijn
schuldgevoel is enorm. Marks moeder Wilma is verdoofd bij het horen van het
afschuwelijke bericht dat haar zoon het ongeluk niet heeft overleefd. Ze wil
meteen de man ontmoeten die erbij betrokken was. Twee dagen na het ongeluk
bezoekt Paul het gezin van Wilma. Ned.2, 18.25-18.55u.

De Ombudsman.  Ombudsman Pieter Hilhorst komt op voor de belangen van mensen die
vermalen dreigen te worden in ambtelijke molens. Aandacht voor de honderden
vmbo'ers die niet worden toegelaten tot het havo, omdat ze niet zouden voldoen
aan de extra eisen die scholen stellen. Zij moeten, in strijd met de wet, een
bepaald cijfergemiddelde halen of zijn afhankelijk van het oordeel van docenten.
Verder: ouders krijgen problemen over een toeristenvisum voor een Surinaamse
pleegzoon en een failliete aannemer laat een opgebroken laan in
Rotterdam-Overschie openliggen op last van de curator. De betrokken winkeliers
vinden dat de deelgemeente in actie moet komen. Ned.2, 19.25-19.55u.

Altijd wat.  Al 150 jaar komt zelfdoding op het West-Friese platteland vaker
voor dan gemiddeld. De afgelopen vijf jaar beroofden zeker acht jongeren zich
van het leven. Grafisch ontwerper Kees Peerdeman (23) maakte er het boek
Isolatie over. Het gaat over zijn eigen angststoornis en de gesloten
plattelandscultuur. Frénk van der Linden, zelf afkomstig van het platteland,
zoekt de West-Fries op in zijn geboortedorp Hem.  Ned.2, 20.55-22.00u.

Drama

True blood.  Eerste twee delen, Strange Love en The first taste van een
12-delige Amerikaanse dramaserie. In het zuiden van de Verenigde Staten hebben
Japanse wetenschappers synthetisch bloed uitgevonden. Dankzij TruBlood hoeven
vampiers niet langer mensen 'lastig te vallen' om in leven te kunnen blijven.
Daardoor zijn ze van de ene nacht op de andere veranderd van mythische monsters
in gewone burgers. Maar in het conservatieve provinciestadje Bon Temps in
Louisiana hebben de meeste mensen het evenwel nog niet zo begrepen op de
vampiers. HBO-serie.Canvas, 21.10-23.05u.

Kunst & cultuur

The culture show - A contemporary art special.  De kunstenaar Grayson Perry,
winnaar van de Turner Prize en vooral bekend door zijn keramische vazen en zijn
travestiekleding, doet verslag van de hedendaagse kunstbeurs Frieze Art Fair in
Londen. Perry toont de hoogtepunten van de expositie. Tijdens de Frieze Art Fair
tonen ook veel galerieën en musea in Londen nieuwe kunst. Verder een gesprek met
de Chinese kunstenaar Ai Weiwei over zijn installatie in de Turbine Hall van
Tate Modern en een zoektocht naar de bepalende kunstenaars van de toekomst. BBC
2, 20.00-20.30u.

The review show.  Cultureel magazine. Kirsty Wark praat met gasten over de
hoogtepunten van het Londen Film Festival. Met een optreden van de Schotse
violiste Nicola Benedetti. BBC 2, 0.00-0.50u.

LOAD-DATE: October 15, 2010

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                              46 of 174 DOCUMENTS



                                NRC Handelsblad

                            15 oktober 2010 vrijdag

Dansers en musici met dubbele paspoorten;
OVER DANS

BYLINE: FRANCINE VAN DER WIEL

SECTION: CULTUREEL SUPPLEMENT SELECTIE

LENGTH: 487 woorden


Niemand had zoiets kunnen bedenken: het Internationaal Danstheater (ID) ontslaat
alle dansers en musici  zodra de geplande voorstellingen zijn uitgespeeld.
Onlangs heeft  het ID tijdens de Nederlandse Dansdagen nog de Zwaan voor de
meest indrukwekkende dansproductie van het vorige seizoen ontvangen voor
Mourning, gemaakt in samenwerking met de jonge, Irakese choreograaf Muhanad
Rasheed. Een ingetogen, sfeervol en bespiegelend stuk, met danseressen in
pikzwarte kostuums (moeder Rasheed had de zwarte rouwkleding zelf uit Bagdad
opgestuurd); iets heel anders dan de feestelijke, extroverte en kleurige
voorstellingen die het ID meestal brengt.

Het gezelschap, dat als enige ter wereld folkloristische dansen van over de hele
aardbol in een theatrale setting presenteert, en dat met Het Nationale Ballet
volgend jaar zijn vijftigjarig jubileum viert, leek daarmee precies te doen wat
het Fonds voor de Podiumkunsten had gevraagd: naast meer cultureel
ondernemerschap (lees: het genereren van eigen inkomsten) en het aanboren van
nieuwe publieksgroepen, werd artistieke vernieuwing als prestatie-eis
meegegeven.

Wie de berichten over een, laten we zeggen, financieel minder verstandig beleid
bij ID even negeert, zou kunnen denken dat de ID'ers het hoofd bij voorbaat in
de schoot hebben gelegd, nog voor 'kabinet-Wilders' goed en wel op het bordes
stond. Wat kan het ID daar ook van verwachten, met een tableau van dansers en
musici uit verre landstreken, van wie velen er waarschijnlijk twee paspoorten op
nahouden? En die, 'tot overmaat van ramp', vaak gesluierd en gehoofddoekt
optreden? In voorstellingen waarin de verwantschappen en dwarsverbanden tussen
culturen worden belicht?

'Verbinden, daar heb ik niet zo veel mee.'

Maar de ontwikkelingen bij het gezelschap zijn dus vooral een kwestie van geld,
van leven op te grote, gesubsidieerde voet. Vervelend genoeg is dat koren op de
molen van degenen die vinden dat het allemaal wel wat minder kan en in het
algemeen een diep wantrouwen koesteren jegens dat grachtengordeliaanse, elitaire
kunstvolkje.

Des te zwaarder drukt nu de taak op die kunstenaars en gezelschappen om zonder
gratuite kreten, maar op grond van overtuigende argumenten en harde cijfers aan
te tonen waarom overheidssteun voor hun activiteiten absoluut noodzakelijk is.

Voor sommigen zal dat minder problemen opleveren dan voor anderen. Iedereen
begrijpt dat bijvoorbeeld The Sleeping Beauty van Het Nationale Ballet geld
kost. Veel geld. Moeilijker wordt het als een beginnend choreograaf een solo
zonder livemuziek wil uitbrengen.

Of als een voorstelling zo hermetisch, conceptueel of op een huiveringwekkend
arrogante manier non-communicatief is, dat zelfs de meest ruimdenkende
toeschouwer afhaakt. Waarom moet ons belastinggeld daar naartoe?, denken Henk en
Ingrid dan. En helemaal ongelijk kun je ze niet geven. Maar protesteren over
geld is nu eenmaal gemakkelijker dan discussiëren over kunst.

LOAD-DATE: October 15, 2010

LANGUAGE: DUTCH; NEDERLANDS

GRAPHIC: Beeld uit 'Mourning' van het Internationaal Danstheater.
Foto Maurits van Geel

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                              47 of 174 DOCUMENTS



                                NRC Handelsblad

                            15 oktober 2010 vrijdag

'Kabinet treft musical, Frans Bauer en Rieu';
Ongesubsidieerde producent hekelt btw-verhoging; nieuwe staatssecretaris houdt
van Ludlum, Clancy en Clapton

BYLINE: Henk van Gelder

SECTION: KUNST; Blz. 9

LENGTH: 305 woorden


Een btw-verhoging op theaterkaartjes treft vooral ,,de gewone hardwerkende man
en vrouw" die bij premier Rutte  hoog in het vaandel staan. En dus ook het door
de PVV bedachte modelechtpaar Henk en Ingrid. De verhoging van het lage tarief
(6 pct) naar het hoge (19 pct) die in het regeerakkoord staat, heeft
,,desastreuze gevolgen."

Dat zegt Erwin van Lambaart, directeur van  Joop van den Ende Theaterproducties.

,,Het nieuwe kabinet wekt de indruk een maatregel te nemen tegen de kunst voor
de elite, maar in werkelijkheid worden ook ongesubsidieerde genres als musical,
cabaret en lichte muziek zwaar getroffen", aldus Van Lambaart. Hij wijst erop
dat er jaarlijks meer dan 12,5 miljoen theaterkaartjes worden verkocht en dat
bijna 80 procent van die voorstellingen wordt gemaakt door ongesubsidieerde
producenten. ,,De klap zal dus in de populaire sector hard aankomen, van
musicals tot en met de concerten van André Rieu of Frans Bauer. Ik heb altijd
gedacht dat de VVD een partij was die vóór de ondernemers stond. Maar als dit
doorgaat, maakt het kabinet juist het  ondernemerschap van de vrije producenten
onmogelijk.".

De theaters kunnen de btw-verhoging alleen opvangen door de kaartjes gemiddeld
13 procent duurder te maken. Andere mogelijkheden zijn er volgens Van Lambaart
niet, nu de podia tevens te kampen krijgen met bezuinigingen op provinciaal en
gemeentelijk niveau. ,,Terwijl de crisis nu al leidt tot een verminderde
kaartverkoop. Vorig jaar hadden we 7 procent minder bezoekers; dit jaar zou het
wel eens 10 tot 12 procent kunnen zijn. Het bedrag dat het kabinet denkt te
verdienen met deze maatregel, zal nooit binnenkomen. De inkomsten uit
kaartverkoop zullen ernstig teruglopen". In afwachting van meer duidelijkheid
hebben Van Lambaart en andere vrije producenten de planning voor het volgende
seizoen uitgesteld.

LOAD-DATE: October 15, 2010

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                              48 of 174 DOCUMENTS



                                NRC Handelsblad

                            15 oktober 2010 vrijdag

Bezuiniging treft ook kunst zonder subsidie

SECTION: VOORPAGINA; Blz. 1

LENGTH: 264 woorden


Het uitje van de hardwerkende Nederlander wordt er niet goedkoper op. Ook
liefhebbers van André Rieu en Frans Bauer zijn  slachtoffer van de beoogde
bezuinigingen op kunstsubsidies, zegt Erwin van Lambaart, directeur van Joop van
den Ende Theaterproducties. Populaire genres als musical, cabaret en lichte
muziek worden hard getroffen.

Volgens Van Lambaart is de aangekondigde btw-verhoging van 13 procentpunt op
theaterkaartjes een klap voor ondernemers. Hij stelt dat de theaters de
btw-verhoging alleen kunnen opvangen door de kaartjes gemiddeld 13 procentpunt
duurder te maken. Andere mogelijkheden zijn er volgens Van Lambaart niet.

De kaartverkoop loopt nu al dramatisch terug, aldus Van Lambaart. ,,Vorig jaar
hadden we 7 procent minder bezoekers; dit jaar zou het wel eens 10 tot 12
procent kunnen zijn." Dat zal er ook toe leiden dat het kabinet veel minder aan
deze maatregel gaat verdienen dan het denkt.

Van Lambaart: ,,Ik heb altijd gedacht dat de VVD een partij was die vóór de
ondernemers stond. Maar als dit doorgaat, maakt het kabinet juist het
ondernemerschap van de vrije producenten  onmogelijk."

De man die de  bezuinigingen moet gaan uitvoeren, is de VVD'er Halbe Zijlstra.
De nieuwe staatssecretaris Cultuur heeft zich niet uitgelaten over de kwestie.
Op kunstgebied is de 41-jarige Fries een onbeschreven blad, al is hij een
liefhebber van zware muziek. Na een debat zet hij graag een cd op van
Metallica.

Kabinet treft musical, profiel Halbe Zijlstra: pagina 9

Kunst: een linkse hobby? Debat in De Rode Hoed in Amsterdam, maandag 18 oktober,
informatie: pagina 3

LOAD-DATE: October 15, 2010

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                              49 of 174 DOCUMENTS



                                NRC Handelsblad

                            15 oktober 2010 vrijdag

Dat was lachen  in 1800

BYLINE: Bram de Klerck

SECTION: KUNST; Blz. 9

LENGTH: 286 woorden


In de comedyserie Blackadder the Third , die zich afpeelt zich af in het
Engeland van rond 1800, speelt Hugh Laurie de oliedomme Prince George, de latere
koning George IV. In zijn eigen tijd was deze spilzieke rokkenjager ook een
dankbaar mikpunt van spot, zo blijkt uit de onderhoudende expositie The Madness
of King George in het Haarlemse Teylers Museum.

De 45 getoonde spotprenten stammen uit het tijdperk waarin de satirische grafiek
een hoogtepunt bereikte in het werk van onder meer Thomas Rowlandson, Isaac
Cruikshank en William Hogarth. Karikaturale, zorgvuldig vormgegeven
voorstellingen nemen de politiek, de zeden en publieke figuren op de hak. Ze
verschenen in oplagen van enkele honderden en waren bestemd voor liefhebbers en
verzamelaars.

Maar, zoals een prent van een vierde grootmeester van de Engelse spotprent,
James Gillray, laat zien: ook de gewone man verdrong zich voor de ramen van
Londense prentenuitgevers om de geëtaleerde prenten te bekijken.

Prins-regent George wordt getoond als de personificatie van de overdaad,
onderuit gezakt op een stoel de resten van de juist verzwolgen maaltijd met een
vorkje tussen zijn tanden weg pulkt.

Aardig is het te zien hoe op de spotprenten buitenlanders worden gepresenteerd.
De Hollanders zijn slome dikkerds met pijp in de mond, gierig en benauwd voor de
Pruis. Fransen zijn aanstellerige bonenstaken met pruik en steek op het hoofd.
De Franse revolutie hield ook de Britten flink bezig.

Politieke satire is tijdgebonden en voor latere generaties soms maar moeilijk te
begrijpen. Maar de inventiviteit en het vakmanschap van kunstenaars als Gillray
en Rowlandson verklaren waarom deze bladen na tweehonderd jaar nog steeds
onweerstaanbaar aantrekkelijk zijn.

LOAD-DATE: October 15, 2010

LANGUAGE: DUTCH; NEDERLANDS

GRAPHIC: James Gillray, A Democrat, or Reason and Philosophy, 1793

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                              50 of 174 DOCUMENTS



                                NRC Handelsblad

                            13 oktober 2010 woensdag

Het prisma San José;
Commentaar

SECTION: OPINIE; Blz. 7

LENGTH: 501 woorden


De global village bestaat. San José in Chili is vandaag het prisma van deze
moderne wereld.

In het nabijgelegen kamp Esperanza volgen honderden familieleden en vrienden de
redding van de 33 mijnwerkers die opgesloten waren in de koper- en goudmijn van
San José en nu eindelijk na 69 dagen één voor één naar boven worden getakeld. In
de rest van de wereld kunnen miljoenen buitenstaanders via de televisie getuige
zijn van deze operatie die pas zal zijn beëindigd als morgen voorman Luis Urzúa
als laatste in de speciale mijnlift Phoenix terug op het aardoppervlak wordt
gehesen. Zoveel focus op één plek en één moment is normaal voorbehouden aan
uitzonderlijke (sport)evenementen.

De namen van het provisorische kamp Esperanza en de reddingslift Phoenix alleen
al zijn treffend. Ze symboliseren de hoop van de mijnwerkers en hun naasten om
uit hun as te kunnen herrijzen. Want ,,hoop is het laatste dat sterft", zoals
het  gezegde in vele talen luidt.

Deze welhaast bijbelse symboliek wordt wereldwijd ook zo ervaren. Vanaf het
moment dat duidelijk werd dat de 33 mijnwerkers, na het ongeluk op 5 augustus,
in leven waren en ondergronds een schuilplaats hadden gevonden, nam de
identificatie toe. Ze hebben een naam, een gezicht en ook een eigen geschiedenis
gekregen. Het oude Joodse spreekwoord ,,wie één mens redt, redt de mensheid" -
een idee dat ook in de Koran voorkomt - wordt zo concreet en tastbaar.

De mijnwerkers in San José confronteren de wereld echter  eveneens met een
werkelijkheid die vaak over het hoofd wordt gezien, zeker in westerse
postindustriële samenlevingen: met het feit dat er nog altijd arbeid is die
onontbeerlijk is voor gewone burgers, maar wel grote fysieke risico's kent.

In de meeste diensteneconomieën zijn mijnwerkers veelal uit het collectieve
bewustzijn verdwenen. Alleen ouderen herinneren zich de miraculeuze operatie in
Lengede (West-Duitsland) waar in 1963 elf  mijnwerkers op vergelijkbare wijze
als in San José werden gered. Het grootste verschil is dat de beelden van
bestofte mannen met zonnebrillen toen nog in zwart-wit  de huiskamer inkwamen.

Een halve eeuw later zijn kompels, boud gezegd, vooral Chinezen, Afrikanen,
Russen en Oekraïners die in een andere tijd leven en onder negentiende-eeuwse
omstandigheden werken. Mijnrampen in die landen wekken daarom meestal amper
verbazing. Ze worden dan bijgezet in de statistieken.

De ramp en de reddingsoperatie in Chili drukken velen nu met de neus op de harde
realiteit van de mijnbouw. Vandaar die vreugde. Ongetwijfeld zullen er veel
dompers volgen. De psychologische naweeën voor de 33 mijnwerkers én hun naasten
zullen niet louter positief uitpakken. Datzelfde geldt voor de commercialisering
van hun verhalen, die ook onvermijdelijk op de loer ligt. De mijnwerkers zijn
bekende wereldburgers geworden, wier lief en leed nieuws zal zijn.

Maar dat neemt niet weg dat San José vandaag de spiegel is van een condition
humaine die van alle tijden en alle mensen is.

Mijnwerkers in Chili symbool voor oude en nieuwe wereld

LOAD-DATE: October 13, 2010

LANGUAGE: DUTCH; NEDERLANDS

GRAPHIC: lux

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                              51 of 174 DOCUMENTS



                                NRC Handelsblad

                            13 oktober 2010 woensdag

Graanschuur van Rusland raakt leeg

BYLINE: Michel Krielaars

SECTION: ECONOMIE/LOOPBAAN; Blz. 16

LENGTH: 1447 woorden

SAMENVATTING

Rusland moet weer graan importeren. Door de hitte en de branden van afgelopen
zomer is een derde van de Russische graanoogst verloren gegaan.

VOLLEDIGE TEKST:

Het glooiende heuvellandschap met zijn plukken goudgroen bos en uitgestrekte
velden zindert in de herfstzon als in een roman van Toergenev. Alleen de
gewassen ontbreken om de idylle te voltooien. En dat komt niet doordat de
graanoogst al is binnengehaald.

Want hier wordt, met als in veel andere delen van Midden-Rusland, sinds het
uiteenvallen van de Sovjet-Unie in 1992, nog maar weinig graan verbouwd. Laat
staan dat er veel koeien in de wei lopen of varkens op stal staan. De verlaten
en vervallen bakstenen gebouwen van de sovchozen, de collectieve agrarische
staatsbedrijven die eens de trots van het communisme waren, zijn er de stille
getuigen van.

De enige grote agrarische ondernemer in Loechovitsy is voedselproducent Charoen
Pokphand Foods (Overseas), die in 2009 wereldwijd tweeëntwintig miljoen ton
veevoer produceerde. Vier jaar geleden, op 9 september 2006, streek het Thaise
bedrijf in het stadje, op 135 kilometer ten zuidoosten van Moskou, neer om er
succesvolle zaken te doen.

,,Met tweehonderdtwaalf filialen in twaalf landen behoren we tot de
wereldleiders in veevoerproductie", zegt de Russische onderdirecteur Soerat
Rachimbabajev in zijn kantoor, dat uitkijkt op een blinkende rij graansilo's op
het fabrieksterrein. ,,Dit is ons eerste filiaal in Rusland. Per dag wordt hier
zeshonderd ton veevoer geproduceerd. Sinds kort hebben we ook vier
varkensbedrijven, waarvan er twee hier in de buurt liggen."

De fabriek draait nu nog maar acht uur per dag, maar over een paar maanden wordt
de productie opgevoerd naar vierentwintig uur en gaat het personeel in
ploegendiensten werken. ,,Op dit moment kunnen we ons dat nog niet veroorloven",
zegt de onderdirecteur. ,,Want in Rusland moet je je personeel voor
nachtdiensten veertig procent meer salaris betalen en dat is in het huidige
stadium van ons bedrijf niet haalbaar."

Rachimbabajevs voorzichtigheid is gebaseerd op wijsheid en ervaring. Want anders
dan de veeteeltsector is de graanhandel in het algemeen niet erg winstgevend,
omdat je er veel meer geld kwijt bent aan opslag en altijd afhankelijk bent van
het weer, dat in Rusland heel grillig kan zijn. Zo maakt Rachimbabajev zich nu
grote zorgen over de stijging van de prijzen van zijn belangrijkste grondstof,
omdat Rusland door de bosbranden en de extreme hitte van afgelopen zomer met een
graantekort kampt.

Volgens het toonaangevende agrarisch onderzoekscentrum SovEcon is dat tekort
zelfs acuut en moet de Russische regering tot juli 2011, als het nieuwe jaar op
de graanmarkt begint, meer dan 6 miljoen ton graan importeren. Tegelijkertijd
zal het een groot deel van zijn graanreserves moeten gebruiken om de huidige
nood te lenigen.

Arkadi Zlotsjevski, de voorzitter van Russische Graanbond, bevestigt dat dertig
procent van de oogst verloren is gegaan, in de ergste droogte sinds
honderddertig jaar. ,,Dat is natuurlijk een groot verlies", zegt hij. ,,Maar tot
1 juli 2011 hebben we genoeg graan om aan alle behoeftes te voldoen. Voor die
periode gaan we ervan uit dat de graanoogst dit jaar uiteindelijk tussen de 62
en 65 miljoen ton zal bedragen [vergeleken met 97,1 miljoen in 2009-'10, red.].
En dat is een hele voorzichtige schatting is, zodat het straks, als al het graan
is binnengehaald, alleen maar kan meevallen."

Volgens hem hoeft tot juli 2011 'slechts' tussen de 2,5 en 3 miljoen ton te
worden geïmporteerd om aan de graanbehoefte van zo'n 77 miljoen ton te kunnen
voldoen. En die hoeveelheid is aanmerkelijk minder dan de 6 miljoen ton van
SovEcon, die ook nog eens uitgaat van een graanopbrengst voor dit jaar van 59,5
miljoen ton, 2,5 miljoen ton minder dan de laagste schatting door de graanbond.

,,Onze schatting is een normale hoeveelheid", zegt Zlotsjevski geruststellend.
,,En zoals altijd komt die import uit Kazachstan en Oekraïne en bestaat hij
vooral uit gewassen die we zelf amper of niet produceren, zoals maïs en
veredelde tarwe."

Ook meent de voorzitter van de graanbond in zijn optimisme dat de gewone burger
niets zal merken van de graanschaarste, omdat Rusland over grote reserves
beschikt. ,,Er lag op 1 juli van dit jaar 26 miljoen ton graan in de
opslagplaatsen - een record. Zo'n situatie hebben we in jaren niet gekend. Die
reserves zijn ook zo groot, omdat er een paar achtereen goede oogsten zijn
geweest."

Een deel van die reserves (3,3 miljoen ton) was inmiddels geëxporteerd toen
premier Poetin op 15 augustus een exportverbod instelde. De rest zal volgens
Zlotsjevski worden gebruikt om de landelijke graanbehoefte tot juli 2011 aan te
zuiveren.

Anders dan president Medvedev onlangs aankondigde, zal het exportverbod volgens
vicepremier Zoebkov waarschijnlijk niet tegen het eind van het jaar worden
opgeheven, maar tot 1 juli 2011 worden gehandhaafd. Daarmee wordt tussen de
regels door een pessimistischer visie op de situatie gegeven dan de graanbond
heeft gedaan.

In de praktijk is de scepsis over de naderende graantekorten bij de agrarische
bedrijven en een adviesinstelling als SovEcon veel groter dan bij de graanbond,
die een staatsinstelling is. Ook omdat de boeren maar half zoveel wintergraan
hebben gezaaid dan een jaar geleden. Volgens het Russische ministerie van
ministerie van Landbouw hadden boeren op 8 september nog maar 3,5 miljoen
hectare wintergewas gezaaid, vergeleken met 7,3 miljoen hectare vorig jaar.

Volgens SovEcon is de situatie in de graangebieden langs de oostelijke Wolga,
bij steden als Samara en Volgograd, waar de branden het hevigst waren, veel
ernstiger. De grond daar is als gevolg van de branden en de droogte zó
uitgedroogd, dat er nog maar zo'n 12 procent van het landbouwareaal van vorig
jaar met wintergraan is ingezaaid. Daardoor is het volgens SovEcon-directeur
Andrej Sizov onwaarschijnlijk dat de door het ministerie voorspelde opbrengst
van 16 à 17 miljoen ton wintergraan wordt gehaald.

Maar in de graansector is het nooit ideaal, relativeert onderdirecteur
Rachimbabajev van Charoen Pokphand Foods. ,,Ook de goede oogsten van de
afgelopen jaren hebben veel nadelige gevolgen voor de boeren opgeleverd", zegt
hij. ,,Vorig jaar konden de boeren het dankzij die goede oogst helemaal niet
aan. Want door die grote opbrengsten van toen moesten ze meer graan opslaan. De
kosten van die opslag stegen toen drastisch, terwijl de graanprijs daalde. Als
gevolg daarvan zijn veel boeren failliet gegaan, omdat ze geld hadden geleend
bij de bank en dat niet konden terugbetalen."

Nu de nieuwe oogst slecht is en er tekorten zijn, schermt de overheid met zijn
grote reserves. Maar daarbij doen zich volgens Rachimbabajev weer andere
problemen voor. ,,Het graan moet per trein uit streken met een goede oogst naar
gebieden waar schaarste bestaat. De tarieven van de Russische spoorwegen zijn
echter zo hoog, dat niemand ze kan betalen."

Premier Poetin wil nu een korting van vijftig procent invoeren op dat transport,
maar die is nog altijd niet van kracht, zegt Rachimbabajev. ,,We hebben zelf de
spoorlijn bij onze fabriek gemoderniseerd, maar die is nog niet in gebruik
genomen, omdat je spoorwegwagons twintig dagen van tevoren bij de
staatsspoorwegen moet reserveren. Daardoor zijn grote logistieke problemen
ontstaan."

Intussen draait op zijn fabriek de productie van voer voor koeien, varkens en
kippen gewoon door. Want zolang er vee is, hebben de boeren voer nodig. ,,Wij
verkopen echter niet aan particulieren, maar alleen aan grote
landbouwbedrijven", zegt Rachimbabajev. ,,Want als buitenlandse ondernemer in
Rusland ben je een interessante prooi voor staatsinstanties als de politie en de
belastingdienst en kun je beter een contract met een groot bedrijf hebben dat
geld naar je bank overmaakt, zodat ze niet denken dat je je in contanten laat
betalen."

Charoen Pokphand Foods koopt zijn basisingrediënten - tarwe en gerst - in de
omgeving van Loe-chovitsy, maar moet de voor het veevoer benodigde vitamines en
soja uit het buitenland importeren. Op het bedrijfsterrein worden de granen
opgeslagen in de vijf enorme silo's van 1.200 ton elk. ,,Drie zijn voor tarwe,
twee voor gerst", zegt Ekasit Wipulanusat, de Thaise bedrijfsleider, als hij ons
over het bedrijfsterrein rondleidt. Op het complex zijn zes nieuwe silo's in
aanbouw.

Ook Wipulanusat maakt zich zorgen over de toekomst, omdat de kosten van al die
basisstoffen volgens hem zijn verdubbeld, vergeleken met de oogst van 2009.
,,Dat zal grote gevolgen hebben voor de prijs van brood en vlees", zegt hij.
,,In de landbouw hangt nu eenmaal alles met elkaar samen."

'In de landbouw hangt alles met alles samen'

E. Wipulanusat, bedrijfsleider

LOAD-DATE: October 13, 2010

LANGUAGE: DUTCH; NEDERLANDS

GRAPHIC: Na enkele goede jaren waren de Russische graanreserves op peil. Maar de
voorraad is niet genoeg om de nood van dit jaar te lenigen.
Foto's AFP

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                              52 of 174 DOCUMENTS



                                NRC Handelsblad

                            11 oktober 2010 maandag

'Er ligt een bom onder ons levenswerk'

BYLINE: Laura Klompenhouwer

SECTION: KUNST; Blz. 8

LENGTH: 662 woorden

SAMENVATTING

Publiek van de Zaterdag-Matinee en musici van de omroep zijn geschokt over de
geplande opheffing van het Muziekcentrum van de Omroep per 2015.

VOLLEDIGE TEKST:

Ze staan tegen de muur in de chique foyer met rood tapijt. Hij draagt een hip
brilletje, zij een designers T-shirt. Het pilsje is al op, de pauze van de
Zaterdagmatinee in het Amsterdamse Concertgebouw bijna voorbij. ,,We komen hier
elke zaterdag voor uit Hoofddorp", zegt Erik Martens (63), leraar Nederlands.
Zijn vrouw Els Martens (60) is lerares in het basisonderwijs. ,,Je kunt van
tevoren lekker shoppen en dan hier tot bezinning komen."

Ze vinden het verschrikkelijk dat het Muziekcentrum van de Omroep (MCO), dat de
concerten verzorgt, er over vijf jaar misschien niet meer is. ,,De
Zaterdagmatinee is het enige aantrekkelijke en avontuurlijke programma dat ook
betaalbaar is", vindt Erik Martens.  Ze gaan soms ook naar het
Concertgebouworkest, maar kaarten daarvoor zijn duurder.

Het MCO is trots op zijn nationale en internationale reputatie. Het Radio
Filharmonisch Orkest en de Radio Kamer Filharmonie brachten vorig jaar vijftien
wereldpremières. Bijna alle concerten van het Metropole Orkest in 2009 bevatten
premières. Toch staat in het concept-regeerakkoord van Mark Rutte, zelf begaafd
pianist: ,,Het muziekcentrum voor de omroep wordt afgeschaft."

In de muziekwereld heerst ontzetting. De directeur van het MCO, Anton Kok, zei
vorige week in deze krant dat een regering die streeft naar minder overheids- en
méér private ondersteuning eerst iets moet doen aan de belastingdruk. ,,Alles
zomaar kaalslaan, is kapitaalvernietiging."

De muzikanten zijn verbijsterd over de abrupte manier waarop over hun lot
besloten is. ,,Het voelt alsof er een bom onder ons levenswerk wordt gelegd",
zegt klarinettiste Nanette Bakker (56) vlak voordat het concert begint. Ze werkt
al zevenentwintig jaar bij het Radio Filharmonisch Orkest.  ,,De ontkenning van
het wezenlijke belang van levende kunst - ik vind het ongelooflijk pijnlijk."

Dat belang - dat wil ze ook uitdragen. Niet alleen door op te treden, maar ook
door op te leiden. Daarom schoolde Bakker zich via het MCO bij tot
workshopleider. Nu werkt ze regelmatig met klassen en middelbare scholieren.

Maar het leven als orkestmuzikant beslaat meer dan de helft van haar leven, zegt
ze. ,,Het is als met topsport. De muziek heeft voorrang op andere bezigheden."

Henk de Vlieger is al vierendertig jaar slagwerker bij het MCO. ,,Wij worden nu
gedwongen in de verdediging te gaan over wat ons nut is. Terwijl niemand zoiets
vraagt over Ajax. Niet dat dát erg is, maar waarom worden wij zo apart gezet?"

Als reden wordt aangevoerd dat muziek en kunst ,,linkse hobby's" zijn;
liefhebberijen van elitegezelschappen die tromboneclubjes bezoeken, zoals Sietse
Fritsma (PVV) in februari zei. Daar moest Jan Modaal bovendien voor betalen.

,,Elitair?", vraagt Matineebezoeker Erik Martens. ,,Kijk om je heen, het is hier
juist laagdrempelig." Hij is elke dag bezig met muziek. ,,Ik ben een zwaar
geval," zegt hij. Zijn passie was aanstekelijk, zegt zijn vrouw. ,,Hij nam me
mee naar het concertgebouw, ik leerde hem duiken en schaatsen."

Na de pauze wacht Erik en Els Martens een verrassing. De koperblazers van het
Radio Filharmonisch Orkest hebben een speciaal stuk voorbereid. Het is de
'Fanfare for the Common Man' (fanfare voor de gewone man) van de Amerikaan Aaron
Copland. ,,Dit is onze vorm van luidruchtig protest. Wij staken niet en gaan
geen snelwegen blokkeren.", zegt eerste violist Wouter den Hond.

Bij het MCO weten ze dat er iets moet veranderen. Ze waren al bezig met plannen
voor toekomstige bezuinigingen. Verschillende omroepen - NTR, VPRO, VARA en AVRO
- hebben laten weten dat zij zich inzetten voor het voortbestaan van het
Muziekcentrum.

Net als de muzikanten zelf. ,,Zolang het besluit niet definitief is, sta ik er
niet bij stil dat we er straks niet meer zijn. Tot die tijd blijf ik gewoon
doorspelen", aldus   klarinettiste  Nanette Bakker.

LOAD-DATE: October 11, 2010

LANGUAGE: DUTCH; NEDERLANDS

GRAPHIC: Concertpubliek bij de ZaterdagMatinee
Foto NRC H / Maurice Boyer

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                              53 of 174 DOCUMENTS



                                NRC Handelsblad

                            9 oktober 2010 zaterdag

Het publiek staat op steeds meer afstand van de kunst

BYLINE: Thije Adams

SECTION: OPINIE & DEBAT

LENGTH: 2685 woorden

SAMENVATTING

Door overheidsbemoeienis is de kunstsector zo geprofessionaliseerd, dat het
publiek er nauwelijks nog een boodschap aan heeft.

VOLLEDIGE TEKST:

Bij enquêtes over welke uitgaven in aanmerking komen voor bezuiniging, staan
subsidies voor kunst veelal op een eervolle tweede plaats. Achter defensie. In
het verleden placht de politiek die opvatting naast zich neer te leggen, maar de
overheid heeft steeds minder het gezag om de publieke opinie te trotseren.

De PVV gaat op dit punt verder dan anderen. In de roep om vermindering van
subsidies voor kunst staat die partij echter niet alleen. Het kabinet-Rutte
stelt een bezuiniging van 200 miljoen euro over vier jaar voor, zeg een kwart
van de totale begroting, voor Nederlandse begrippen ongekend hoog. Ook een
kabinet van andere kleur zou niet zijn ontkomen aan bezuinigingen op allerlei
kunstvormen die nu kunnen rekenen op vaste bijdragen van de overheid. Aan wat nu
gebeurt, is immers een langere ontwikkeling vooraf gegaan.

Op 17 november 2009 werd al in de Tweede Kamer met steun van het CDA en D66 een
motie aangenomen van VVD en PVV waarin de minister werd opgeroepen cultuur niet
bij voorbaat uit te zonderen van de komende bezuinigingen. Decennialang was het
in het parlement gebruikelijk om bezuinigingsplannen voor kunst en cultuur af te
zwakken en bescheiden toenamen van het budget nog iets te vergroten. Nu waren de
rollen omgekeerd. De minister toonde zich tevreden dat hij kunst en cultuur
buiten de budgettaire heroverwegingen had gehouden. De Tweede Kamer vroeg hem
vervolgens nadrukkelijk die daarin alsnog op te nemen.

Het ideaal Kunst, in de zin van high culture, was tot diep in de vorige eeuw
allereerst een zaak van de gegoede burgerij, zowel qua waardering als qua
financiering. Dit ondanks het dedain waarmee die klasse gewoonlijk door de
kunstwereld werd bejegend. Maar in de onderbouwing van de betekenis van kunst
had vanaf het begin van de negentiende eeuw de nadruk gelegen op de algemeen
menselijke waarde ervan, die niet gebonden was aan rangen of standen - zoals
Schiller in zijn Ode An die Freude had verwoord.

Behalve in overwegingen van nationaal prestige was juist in die algemene
betekenis voor de overheid een belangrijke reden gelegen om deel te nemen in de
financiering van kunst. Publieke financiering zou immers leiden tot verbetering
van de toegankelijkheid en dan was bereikt waar sociale voorvechters als Karl
Johann Kautsky (1854-1938) en Emanuel Boekman (1889-1940) zich een leven lang
sterk voor hadden gemaakt: dat het volk deel zou krijgen aan de culturele
rijkdom die tot dan toe alleen de burgerij was toegevallen. Die burgerij ging
naar de opera - maar de harmonie speelde dan toch de ouverture.

De achterliggende gedachte was dat het bij kunst en cultuur ging om verheven
zaken. Zó verheven dat sommigen er zelfs de opvolging in zagen van religie. En
net als bij de echte godsdienst kon een duwtje in de rug van het gewone volk
geen kwaad. Hier lag een mooie taak voor de overheid. Een uitgebalanceerd aanbod
zou deze mensen helpen om in te zien welke betekenis kunst ook voor hen kon
hebben. Volksverheffing dus.

Nu wordt kunst door de overheid gefinancierd, maar zelf is die overheid
doorgaans geen gebruiker. Subsidies moeten het liefst ten goede komen aan de
kunst zelf en aan de samenleving als geheel. En wie kunnen het beste beoordelen
of dat ook werkelijk het geval is? Kunstenaars en kenners. Die weten immers waar
de kunst vandaan komt en vooral ook waar het met de kunst naar toe gaat.

Vervolgens zien we twee dingen gebeuren. 1) De overheid vult, overal waar zij
partij is, de financiële rol van het publiek niet zozeer aan, maar neemt die
over. 2) De culturele voorkeur van het publiek wordt gecorrigeerd - geheel
volgens de lijn: wie betaalt, bepaalt. Het gaat immers om iets waarvan de
overheid beter dan het volk zelf weet wat goed is voor de mensen.

Het resultaat is een professionalisering, niet alleen van de beoefening maar
vooral ook van de beoordeling van kunst. Grote delen van het publiek zijn
daardoor steeds meer op afstand komen te staan van kunst. In de driehoek met het
hoekpunt Overheid als top en de lijn Kunst-Publiek als basis, was de interventie
vanuit Overheid bedoeld om het verkeer op de lijn Kunst-Publiek te bevorderen.
Maar in feite valt de meeste bedrijvigheid waar te nemen op de lijn
Overheid-Kunst. Overheid-Publiek is in vergelijking daarmee maar een slap
beentje. Het beleid wordt gevoerd vanuit het aanbod, vraagstimulering blijft nog
steeds sterk achter.

Lange tijd is gedacht dat een stijging van het gemiddelde opleidingsniveau
vanzelf tot meer belangstelling voor kunst zou leiden. Waren het niet de hoger
opgeleiden die van kunst hielden? Zo'n correlatie tussen opleiding en
belangstelling voor kunst bleek echter een illusie. Nu is opleiding op zichzelf
oninteressant. Het gaat om de vraag of mensen die een hogere opleiding volgen,
daarmee een geesteshouding ontwikkelen waar belangstelling voor kunst deel van
uitmaakt - ook als die opleiding met kunst en cultuur geen direct verband houdt.
Kennelijk niet.

Maar behalve opleiding spelen nog andere factoren een rol bij de vraag of iemand
wel of niet deelneemt aan het culturele leven. De invloed van 'peers'
bijvoorbeeld, en van het ouderlijk milieu. Kinderen die opgroeien met boekjes
bouwen een voorsprong op, die kinderen uit een andere omgeving later maar
moeilijk kunnen compenseren. Maar onmogelijk is dat niet. De werkelijke
verklaring voor de toenemende onverschilligheid voor high culture moet gezocht
worden in iets anders. Iets wat zwaarder is en fundamenteler. Wat niet door
opleiding of milieu wordt gestuurd maar wat veeleer zelf stuurt.

Op het gebied van de kunst heeft zich de laatste vijftig jaar een vorm van
ontkerkelijking voorgedaan. De bodem van het 'heilig moeten' viel uit de zwarte
doos van de religie, en de kunst overkwam precies hetzelfde. Niet alleen in het
huis van de godsdienst bleken heel wat balken verrot. Kwezelarij, bijgeloof,
conformisme, traagheid; allemaal schillen die het zicht op de kern van de ui
hadden ontnomen. Ook in theater en concertzaal had het vrome volk tijdens de
preek zitten slapen. En ook hier moesten voorgangers en gelovigen hardhandig
worden gewekt. Met tomaten bijvoorbeeld. Maar wat te doen zodra de valse
pretenties eenmaal waren doorgeprikt? Toen brak de nieuwe tijd aan. Voortaan
konden de mensen met een gerust geweten thuis voor de televisie blijven zitten,
of iets doen waar zij zelf zin in hadden - in elk geval niet iets wat móest.

Het laat zich raden dat een dergelijke filosofie de grootste uitwerking had op
het gedrag van culturele nieuwkomers. Nu
conformisme niet meer hoefde, zelfs niet meer mocht, stond het hun voortaan vrij
om van boeken houden, van comics, maar ook van wielrennen. Van nu af aan kon
iedereen zijn eigen pakket samenstellen. Een kwestie van
consumentensoevereiniteit. Heb ik zin in hoge kunst, dan neem ik hoge kunst. Een
volgende keer neem ik iets anders. Je moet je er vooral goed bij voelen. Tot
voor kort moesten mensen proberen iets anders, iets groters te worden dan
zichzelf.

De basis van de piramide van de grote kunst brokkelt op deze manier snel af en
daarmee een van de belangrijkste redenen voor publieke financiering. Die is nog
steeds gericht op een culturele kerk en het soort leerstelligheid waar het
publiek zich nu juist van afkeert. De gangbare economische theorie holt de
argumenten voor publieke ondersteuning van deze sector verder uit. Economen
leggen de nadruk op het individuele karakter van culturele goederen in plaats
van op het 'collectief goed karakter' ervan: ,,Goede kunst is als goede wijn.
Iets moois, maar wel zelf betalen!"

Technologische ontwikkelingen zetten de hele zaak nog meer onder druk. Voor geen
geld is alles van het internet te halen, zo lijkt het. Dat bevordert een soort
free rider mentaliteit. Maar het grootste risico van de huidige situatie zit
misschien in het volgende. De traditioneel welwillende burgerij haakt af als
onvoorwaardelijke steun en toeverlaat voor hoge kunst. Ook nette burgers worden
steeds meer culturele omnivoren en eten tegenwoordig cultuur uit de muur. En
omdat cultuurspreiding buiten die vaste kring wel heel erg een ideaal is
gebleven, daalt de status van kunst. Dit legitimeert onverschillige
buitenstaanders om rancuneuze buitenstaanders te worden. Het volk dat vroeger
bescheiden ging vissen, heeft thans de moed om luid en duidelijk te roepen:
,,Die kunst van jullie, die zogenaamde hoge kunst van jullie, die willen we
niet, die lusten wij niet, die moeten we niet!" Als de overheid het dán nog
waagt om De Burger tegen te spreken, dan stemt die onmiddellijk op Geert.

Dat maakt die overheid nerveus en deze nerveuze overheid staat onvoldoende
stevig in haar schoenen om zoals vroeger, op eigen gezag, haar kunstsubsidies
van legitimatie te voorzien. Waar zit nu de grootste pijn? Bij het Rijksmuseum
en de financiering daarvan? Dat is niet waarschijnlijk. Op Rembrandt zijn wij
allemaal trots. Bij Van Gogh? Ook geen probleem. Ook die is van ons allemaal.
Concertgebouworkest? ,,Niets voor mij, maar wel beroemd, mag van mij."

Boeken? ,,Lees ik niet, maar als mensen die zelf betalen..." Het eigen koor, de
amateurvereniging? Nee, het probleem zit bij die zaken die niet echt beroemd
zijn, waar geen breed erkend nationaal prestige in het geding is, en waar mensen
niet zelf voor betalen. Bij wat Abram de Swaan een aantal jaren geleden
kunstkunst noemde. Kunst, niet zoals gunstkunst gedragen door een breed publiek,
maar van en voor kunstenaars en kenners. Dat is de kunst die wrok wekt: ,,Een
beetje duur gaan zitten doen in de opera en dan ook nog op onze kosten, of op
onze kosten schilderijen maken die niemand wil hebben."

De overheid, de bestuurlijke elite, heeft die signalen tot nu toe altijd kunnen
negeren. In de mate echter waarin het volk thans 'gevaarlijker' is dan voorheen,
wordt dat steeds moeilijker. Hoogste tijd om serieus na te denken over een
nieuwe koers. In het kunstbeleid van de afgelopen decennia heeft het Rijk de
toon gezet met een op het kwaliteitsoordeel van deskundigen gebaseerd aanbod. In
feite is hier sprake van een vleesgeworden merit good filosofie, waarbij niet
alleen de koopkracht van het publiek wordt gecorrigeerd maar en passant ook de
voorkeur. En precies daarin ligt de reden dat de houdbaarheid van het huidige
beleid snel aan het verstrijken is.

Drie ontwikkelingen zijn hierbij van belang. Als uitvloeisel van onze sterk
toegenomen welvaart allereerst: individualisering. Die legitimeert mensen om hun
culturele voorkeur te bepalen op dezelfde manier als zij bepalen wat zij willen
eten. Daar kan allerlei goede raad van ouders, opvoeders en de samenleving aan
vooraf gaan, maar in laatste instantie 'maken wij dat zelf wel uit'.

Deze individuele keuzevrijheid heeft ten tweede een sociale component. Want
zoals iedereen zijn keuze als de zijne beschouwt, waar een ander zich niet mee
heeft te bemoeien, zo wenst ook niemand op te draaien voor de keuze van een
ander.

In dit systeem betaalt ieder voor zichzelf. Kunst wordt hier inderdaad als een
individueel goed beschouwd. Dit wordt verder aangemoedigd door de derde
ontwikkeling, de markt, die hoe langer hoe beter in staat is mensen op hun
individuele wenken te bedienen. Steeds sneller, steeds verfijnder en meer on
demand. Ik stel zelf mijn wereld aan beelden samen, aan muziek, aan films,
teksten, noem maar op. Het zijn de elektronische media die deze wereld hebben
opengelegd en niemand krijgt haar meer dicht.

Wie goed oplet, ziet onder zijn ogen een anonieme koper evolueren tot een kleine
producent en soms zelfs tot een mecenas in groepsverband. Dit is een herleving,
in moderne outfit, van de congregaties die Jan Kassies, cultuurfilosoof en
decennia lang bestuurder in culturele instituten als de Raad voor de Kunst en de
Amsterdamse toneelschool, als essentieel beschouwde voor het culturele leven:
groepen gelijkgezinden verenigd rond een cultureel initiatief dat door de steun
van zo'n groep moreel en financieel wordt gedragen. Er is geen enkele reden
waarom deze ontwikkeling niet verder zou gaan.

De combinatie van individu, zelf gekozen groep van gelijkgezinden en articulatie
van keuzen via de markt is ijzersterk. Deze combinatie heeft ooit geleid tot de
oprichting van het Concertgebouw door een groep Amsterdamse burgers en die
eerder dit jaar ten grondslag lag aan plannen van de fans om samen voetbalclub
Manchester United over te nemen.

Omdat het hierbij vooral gaat om de ontwikkeling van een bepaalde mentaliteit,
heeft dit alles ingrijpende consequenties voor het huidige kunstbeleid. Dat kent
immers een nagenoeg diametraal tegenovergesteld vertrekpunt.
Cultureel-kerkelijke leerstelligheid versus 'zelf doen'. Het is geen vraag welke
van deze beide krachten op dit moment het sterkst is. De overheid, vooral het
Rijk, zal de kunstensector niet meer de bescherming kunnen bieden waar iedereen
thans aan gewend is. Dat is niet alleen een kwestie van politieke wil. Het
ontbreekt de overheid zoals gezegd ook aan het gezag om dat te doen. Zo'n
ontwikkeling is niet zonder risico. Bij een onbeheerste omslag, bij daadkracht
zonder verstand, kan het culturele leven zware averij oplopen. In plaats van
meer stem voor het publiek komt er dan een megafoon voor het populisme.

Het regeerakkoord doet op dit punt het ergste vrezen. Vooral omdat het zo grof
is. Zie bijvoorbeeld het ongeclausuleerd opheffen van het Muziekcentrum van de
Omroep, zonder stil te staan bij welke consequenties dat allemaal zou hebben.
Veel hangt daarom af van de nadere uitwerking waar een minister straks mee komt.

De vraag is dan hoe het beleid gecontroleerd de onvermijdelijke omwenteling kan
maken, waarbij zoveel mogelijk positieve elementen van de huidige situatie -
vooral de zorg voor excellentie - behouden blijven. Met als inzet dat het
draagvlak voor die kunst ook daadwerkelijk daar komt te liggen waar het moet
liggen: niet bij de overheid maar bij de samenleving. Dat is van levensbelang
voor het voortbestaan van hoge kunst als maatschappelijk fenomeen. En de sector?
Die heeft het naderende gevaar tot nu toe vooral bezworen door te doen alsof er
niets aan de hand was. Om vervolgens midscheeps geramd te worden door de
ijsberg.

De sector zal zich moeten instellen op nieuwe verhoudingen: sociaal, financieel
en politiek.

De nieuwe politiek moet de bestuurlijke wijsheid opbrengen om voor een
historische beleidsverandering de tijd te nemen. En de zorgvuldigheid. Anders is
straks het enige resultaat dat de kunstkar op zijn kant ligt. De koopkracht van
burgers, individueel maar ook gebundeld, is ontoereikend om de infrastructuur
aan instellingen en voorzieningen te financieren die tegenwoordig nodig zijn om
de sector volwaardig te maken. Dat geldt voor het erfgoed én voor actuele
kunstuitingen. Maar, nogmaals, daarvoor is het niet nodig om onmiddellijk ook de
culturele preferentie van mensen te corrigeren. Dat moet uitzondering zijn, geen
regel.

De overheid kan heel goed financieel langszij komen zonder die vorm van
cultureel artistieke onteigening. Simpelweg door in beginsel aansluiting te
zoeken bij serieuze vormen van artistieke en culturele zelforganisatie van
burgers. Wie cultuur wil hebben, zal cultuur moeten scheppen, schreef de
historicus Johan Huizinga. Daar, op het snijvlak van het Amerikaanse en het
Europese model, van burgerinitiatief versterkt door publieke vrijgevigheid,
tekenen zich de contouren af van het nieuwe kunst- en cultuurbeleid.

Het regeerakkoord doet het ergste vrezen voor de kunst.

Vooral omdat het zo grof is

De overheid kan de kunstensector niet meer de bescherming bieden waar iedereen
aan gewend is

Debat: is kunst een linkse hobby?

De discussie over kunst is verworden tot een debat over de kosten en opbrengsten
ervan. Het kabinet in oprichting wil er graag flink op bezuinigen.

Carolien Gehrels (wethouder, PvdA), senator Hans Hillen (CDA),  Benno Tempel
(Gemeentemuseum Den Haag), en NRC-redacteuren Bas Heijne en Joyce Roodnat
debatteren over de waarde van kunst voor de samenleving.

Maandag 18 oktober, 20.15 uur in De Rode Hoed in Amsterdam.

LOAD-DATE: October 11, 2010

LANGUAGE: DUTCH; NEDERLANDS

GRAPHIC: Illustratie Olivia Ettema

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                              54 of 174 DOCUMENTS



                                NRC Handelsblad

                             8 oktober 2010 vrijdag

We leven weer in een interbellum;
Theatermaker Johan Simons over de Nederlander in Duitsland, en over de
verrechtsing van de Europese politiek

BYLINE: Wilfred Takken

SECTION: CULTUREEL SUPPLEMENT

LENGTH: 2285 woorden

SAMENVATTING

Johan Simons is intendant geworden bij het belangrijke Duitse gezelschap de
Münchner Kammerspiele. Hij nam Nederlandse acteurs als Pierre Bokma, Jeroen
Willems en Katja Herbers mee. ,,Ik denk dat ze mij hebben gevraagd omdat ik het
gezelschap een wereldse uitstraling kan geven."

VOLLEDIGE TEKST:

'Fabelhaft, diese fröhliche Wut! Du bist ein ongeleide projectiel!"
Toneelregisseur Johan Simons is eigenlijk moe en sikkeneurig en hij wil naar
huis. Maar op deze ingelaste zaterdagmiddagrepetitie bij de Kammerspiele van
München vergeet hij even zijn heimwee en raakt enthousiast.

In het toneelstuk Hotel Savoy speelt acteur Wolfgang Pregler een revolutionaire
soldaat die na de Eerste Wereldoorlog net als vele anderen aanspoelt in een
hotel. Met zijn uitgelaten gedrag zet hij de boel op stelten. Als een bezeten
clown rent Pregler over de speelvloer, gooit alles en iedereen om. Simons na de
repetitie: ,,Pregler is een moeilijke acteur, vaak brommerig. Maar nu liet hij
zich voor het eerst helemaal gaan. Volkomen over de top. Dat maakte iedereen
hier even gelukkig."

Johan Simons, die in 1966 debuteerde als amateurdanser in beatsoos Mont-Martre
te Heerjansdam, heeft de top van het Europese theaterlandschap bereikt. Hij is
benoemd tot intendant van de Münchner Kammerspiele, een groot en belangrijk
Europees theatergezelschap met een eigen theater, een toneelschool, 30 miljoen
euro subsidie per jaar, een eigen vermogen van 325 miljoen euro, 360 werknemers,
van wie 49 acteur. Simons, zoon van een  boerin en een bakker,  is een Duitse
kunstpaus geworden.

Gisteravond vond de feestelijke opening plaats van Simons' eerste seizoen: zijn
toneelbewerking van Joseph Roths roman Hotel Savoy. ,,Wat ik mooi vind aan
Roth", zegt Simons later in een van de cafés van het theater, ,,is dat hij zo
goed over ontworteling schrijft. Hij weet heel goed wat heimwee is. In Hotel
Savoy laat hij allerlei Heimkehrer vlak na de Eerste Wereldoorlog samenkomen in
een hotel. Dat hotel wordt daarmee Europa in transitie, of eigenlijk: op weg
naar de ondergang." Volgens Simons laat Roth twee mensbeelden botsen. ,,In de
tweede scène, die we net repeteerden, komt hoofdpersoon Gabriel Dan zijn oude
wapenbroeder tegen, die de revolutie in zijn bloed heeft zitten. Tegelijk is hij
een vertegenwoordiger van het oude Europa; een mens de nog gelooft in de kracht
van de gemeenschap. Gabriel Dan gelooft niet meer in saamhorigheid, hij is voor
mij de moderne mens, de individualist die alleen zijn eigen pijn voelt. Ik moet
zeggen dat mijn sympathie bij de revolutionair ligt."

Hotel Savoy verscheen in 1924. Roth schrijft over het oude Europa dat verloren
ging met de Eerste Wereldoorlog. Hoewel hij stierf in 1939, voorvoelde Roth de
komst van de Tweede Wereldoorlog. Het hotel is nog ouderwets ingericht: met de
rijken en aanzienlijken op de onderste verdieping en de armen en onaanzienlijken
helemaal boven. De burgers hebben geen enkel begrip voor de terugkerende
soldaten, waardoor de frustratie ontstaat die een der voedingsbodems van het
nazisme zal worden.

Simons wil die voorbode van de catastrofe in het stuk aanzetten: het hotel
vliegt in brand, als metafoor voor de ondergang van de wereld. Simons: ,,Daarna
loopt een jood het hele toneel over, terwijl je muziek van Messiaen hoort. Het
is een stuk dat hij heeft gecomponeerd in een kamp tijdens de oorlog. Ja, dat
weten de Duitsers die komen kijken heel goed."

Zojuist is in het repetitielokaal het nieuws over het Nederlandse regeerakkoord,
waarin Wilders een belangrijke rol speelt, en de zware bezuinigingen op kunst
als een bom ingeslagen. Simons: ,,In feite leven we nu ook in zo'n interbellum.
Met een ongelooflijke verrechtsing van het politieke leven. Niet alleen in
Nederland, maar in heel Europa.  Bevolkingsgroepen worden uitgesloten. De
mikpunten van agressie zijn hetzelfde: linksen, intellectuelen, kunstenaars,
toen de Joden, nu de moslims."

Kunst is een politieke zaak in Duitsland, merkte Simons weer bij zijn benoeming:
,,Kunst is hier zo politiek ingebed dat de keuze van de intendant een zaak van
de gemeenteraad is. Hier moet een nieuwe intendant zich eerst voorstellen aan de
raad en daarna pas aan zijn gezelschap. Ik kreeg zeven minuten spreektijd, en
moest daarna vragen van raadsleden beantwoorden. De kunst wordt vanuit de
politiek aangestuurd. Dus geen peer review zoals bij ons: dat commissies van
betrokkenen oordelen over de besteding van de kunstsubsidies. Kunstenaars worden
hier ver van het geld gehouden."

Simons denkt dat zijn opening niet goed ontvangen zal worden in de pers. ,,In de
eerste plaats omdat theateropeningen hier altijd worden afgebrand. In de tweede
plaats omdat hier een discussie woedt over romanbewerkingen. Ik begin het
seizoen met drie romanbewerkingen. Voor mij is dat min of meer toevallig, maar
de pers ziet daar een statement in. Critici vinden dat ik geen boeken moet
naspelen, maar het klassieke repertoire moet onderhouden. Een soortgelijke
discussie speelt in Nederland, maar dan toegespitst op toneelbewerkingen van
bekende films. Romans geven mij meer vrijheid als regisseur, om bijvoorbeeld te
experimenteren met andere vertelvormen, maar dat kan ik hier niet zeggen."

Die roep om het repertoire vindt Simons niet per se verwerpelijk conservatisme.
,,München is een boerenstad die vrij recent een rijke wereldstad is geworden,
dankzij Siemens, BMW, en grote financiële bedrijven als Allianz. Er is dus geld,
maar ook een gevoel dat de tot burger omgebouwde boer opgevoed moet worden: de
Bildungsdrang van de Bildungsbürger, de hoogopgeleide, liberale burger. Het
theater moet daaraan bijdragen door het brengen van het repertoire. De burger
moet kunnen kennismaken met Tsjechov en Shakespeare, Schiller en Goethe; opdat
hij een beter mens wordt."

Terwijl Simons de Bildungsbürger verdedigt, trekt aan het café veel volk voorbij
in Beierse klederdracht: de heren in aantrekkelijke lederen kortbroeken en de
dames verkleed als bekoorlijke serveersters die hun eigen borsten opdienen.
München wordt dezer dagen beheerst door het Oktoberfest. Daar drinkt de
Bildungsbürger rug aan rug met de fabrikant en de arbeider en zingt van bier,
tieten en Anton aus Tirol.

De Duitse stadstheaters zitten anders in elkaar dan de Nederlandse. De
Nederlandse stadsgezelschappen maken een toneelstuk waar ze kort mee door het
land toeren. Daarna is het verdwenen. De plaatselijke schouwburg is niet van
hen. In het Duitse systeem blijven de stadsgezelschappen gewoon thuis. Ze hebben
een eigen theater waar iedere avond een ander stuk uit het eigen repertoire
wordt gespeeld. Simons vindt dit systeem een groot goed: ,,Zo is de hele stad
bij het gezelschap betrokken. Door stukken op het repertoire te houden, bouw je
een band met het publiek op. Daarom zou dat ook in Nederland moeten gebeuren."

Maar het is nogal log en omslachtig. ,,Iedere dag moet er een ander decor
neergezet worden. Daar heb ik 175 technici voor nodig. Bovendien kan ik niet zo
makkelijk iets veranderen. De Kammerspiele deden al negen jaar een waanzinnig
populair liedjesprogramma, Alle Lust Will Ewigkeit. Het leek me tijd om die eens
te vervangen. Maar wat kreeg ik te horen uit de gemeenteraad toen ik me daar
kwam voorstellen? 'Komt Alle Lust Will Ewigkeit weer terug?' Ik probeerde me
ervan af te maken, maar de raadsvoorzitter zei: 'Herr Simons, ist es ja oder
nein?' Toen heb ik geantwoord: 'Ja, sorry , ik kom uit een consensuscultuur. Ik
moet er nog even over nadenken.' De raadsleden moesten erg lachen om het woord
'consensuscultuur', dus toen had ik voor even het pleit gewonnen."

Simons: ,,Als ik zeg: de hele stad is erbij betrokken, dan bedoel ik een
passieve betrokkenheid. De mensen die daadwerkelijk komen kijken verschillen
niet zo van mijn Nederlandse publiek. 98 procent leest de Süddeutsche Zeitung,
vergelijkbaar met NRC, 80 procent komt op de fiets, voor de Umweltschutz. Als
een acteur op toneel een sigaret opsteekt, krijg ik brieven.

,,Ooit ben ik met Hollandia op locatie gaan spelen om het theater naar het
gewone volk te brengen. Maar al snel stonden de boerenerven en lege
fabrieksterreinen waar we speelden vol met BMW's en had ik het meest
verdienende, hoogst opgeleide publiek van alle theaters. Nu heb ik dat weer. Het
theater ligt aan de Maximilianstrasse, een PC Hooftstraat in het kwadraat, waar
Arabische oliesjeiks komen winkelen. Mijn dramaturgen zijn nogal linkse jongens.
Die weigeren zelfs door die straat te fietsen. Ze gaan altijd achterom. Ik ga
proberen om de zaak open te gooien en een andere, jonger, vlotter publiek te
trekken."

Simons neemt vele Nederlanders en Vlamingen met zich mee: acteurs Pierre Bosma,
Jeroen Willems, Elsie de Brauw, Katja Herbers, Benny Claessens en Kristof Van
Boven. Regiseurs Ivo van Hove, Susanne Kennedy en de net afgestudeerde Julie Van
den Berghe maken dit seizoen een regie bij de Kammerspiele. Volgens hem zijn de
Duitse collega's enthousiast over de Nederlanders en hun losse, extreme
speelstijl.

,,Ik heb veel gehad aan mijn grote voorganger: Louis van Gaal", zegt Simons.
Trots toont hij zijn seizoenskaart van voetbalclub Bayern München waar
landgenoot Van Gaal de trainer is: ,,Van Gaal is hier waanzinnig populair. Ze
vinden zijn neerlandismen geweldig. Zoals Cruijff dat had in Barcelona, en
vroeger hier Rudi Carrell. Van Gaal introduceerde bijvoorbeeld de uitdrukking:
Der Tod oder die Gladiolen. En ze zeggen niet meer Fussball gespielt, maar
gefussballt. Net als hij. Met Van Gaal is de goodwill voor Nederlanders groot,
en daarmee ook de waardering voor de Nederlandse methode."

Wat is de Nederlandse methode? ,,Ik denk dat ze mij als intendant hebben
gevraagd omdat ik het gezelschap een wereldse uitstraling kan geven, een
Europese uitstraling. Maar ook omdat ik als Nederlander een lossere manier van
werken heb. Het gezelschap zit nogal strak en hiërarchisch in elkaar. Als ik
tegen de acteurs zeg: naar rechts, dan gaan ze meteen allemaal naar rechts. Een
Nederlandse acteur zou zeggen:  'Ja maar, is links niet een beter idee?' Dat kun
je hinderlijk vinden, en dat is het ook, maar misschien is links inderdaad wel
een beter idee. Ik heb tegenspraak nodig. Mijn stelregel is: het beste idee
telt. Of dat nu van mij, van een acteur, of van de portier komt."

Bij de repetitie zit Katja Herbers er steeds bij, hoewel ze in deze scène niet
meedoet. Herbers: ,,Johan vindt het prettig om mij ernaast te hebben, zodat hij
zo nu en dan in het Nederlands kan mompelen: is het wat?" Simons: ,,Acteurs zijn
hier gewend om alleen te repeteren als ze aan de beurt zijn. Op afroep, net als
in de opera. Ik ben gewend te repeteren met alle acteurs erbij, ook al ze even
niet aan de beurt zijn. Daarmee kweek je betrokken acteurs die zich om de hele
voorstelling bekommeren.  Die betrokkenheid zie je terug op het podium. Dat
Duitse deeltijd-repeteren is wel nodig, want ze moeten echt iedere avond spelen.
Dan kun je ze niet de hele dag bij een repetitie zetten. Toch wil ik langzaam de
Nederlandse methode invoeren, door Katja Herbers en Pierre Bokma bij alle
repetities te laten zijn. Als Bildung voor de Duitsers."

De anderen komen druppelsgewijs binnen in de zaal. Alleen Pierre Bokma maakt een
grootse entree, door uit een trapgat midden op de speelvloer op te duiken in een
koddig piccolopakje. Hij roept: ,,Albert West zoals u hem nooit eerder zag!"

Pierre Bokma debuteert in München op eigen verzoek in een bijrol, als
hotelbediende. Simons: ,,Eerst had ik hem hier geïntroduceerd als 'de grootste
acteur van Nederland'. Maar hij zei: 'Wil je dat nooit meer zeggen?' Hij wil in
Duitsland juist opnieuw beginnen, zonder de 'naam' die hij heeft in het
Nederlandse theater. En het werkt. Verschillende Duitsers vroegen al aan mij:
'is hij Duits?' Pierre Bokma denkt namelijk dat hij ontzettend goed Duits
spreekt, en dat weet hij overtuigend over te brengen op de Duitsers."

Maar Bokma is niet gewend een bijrol te spelen. Simons: ,,Bij een eerdere
repetitie deden de hoofdrolspelers een dialoog rechts op het toneel, maar mijn
aandacht werd steeds naar links getrokken. Op een gegeven moment zaten alle
aanwezigen naar links te kijken. Bleek Bokma daar met stil spel iemand te spelen
die een gesprek afluistert. Ik zei: 'Pierre, je trekt alle aandacht weg!' Hij
zei: 'Ik probeer gewoon wat uit.'

,,Volgend jaar ga ik hier de Faust met hem doen. Ja, dat is wel een hoofdrol.
Bayern München heeft Arjen Robben en wij hebben Pierre Bokma."

Simons loopt naar buiten om een taxi te nemen. Hij gaat voor één dag heen en
weer naar de Betuwe. Naar huis, zijn andere huis. Hij had zich voorgenomen om
ieder weekeinde vrij te houden voor zijn gezin in Nederland. Maar dat is nog
niet zo goed gelukt. Dat drukt vandaag zijn humeur: ,,Soms twijfel ik er sterk
aan of ik er wel goed aan heb gedaan. Mijn jongste zoon woont nog thuis, mijn
vrouw zit in Nederland. Ik heb een goed huwelijk. Waarom wonen we dan apart? Dat
leidt tot stekelige gesprekken aan de telefoon."

Bij de taxi zegt de ontwortelde Heimkehrer: ,,Ik droom alweer van een nieuw
gezelschap: een kleine groep, zo'n zeven, acht man. En dan repeteren we in een
fruitschuur bij Varik. Op loopafstand van mijn huis."

Johan Simons

1946 Geboren in Heerjansdam

1964 Volgt opleiding aan Rotterdamse Dansacademie en Toneelacademie Maastricht

1976 De Haagsche Comedie

1979 Het Wespetheater

1985 Oprichting Hollandia met Paul Koek, maakt naam met theater op locatie: Oude
Grieken en boerenstukken in fabrieken etc.

1999 Doorbraak in Duitsland met De val van de goden

2001 Fusie met het Zuidelijk Toneel uit Eindhoven. Maakt de Leenane Trilogie

2005 Vertrek naar NTGent. Maakt De asielzoeker, Platform, Tien geboden

1999-2009 Succesrijk als gastregisseur in Duitsland, Oostenrijk en Zwitserland.

2010 Intendant Münchner Kammerspiele

LOAD-DATE: October 8, 2010

LANGUAGE: DUTCH; NEDERLANDS

GRAPHIC: Johan Simons debuteerde in 1966 als amateurdanser in beatsoos
Mont-Martre te Heerjansdam.
Foto Roger Cremers
Openingsvoorstelling 'Hotel Savoy' van Johan Simons bij de Münchner
Kammerspiele.
Foto LSD/Lenore Blievernicht

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                              55 of 174 DOCUMENTS



                                NRC Handelsblad

                             8 oktober 2010 vrijdag

OM: spijt  na zaak Ina Post, bereid tot excuses

SECTION: BINNENLAND; Blz. 2

LENGTH: 425 woorden


Het Openbaar Ministerie  wil excuses aanbieden aan Ina Post. Het OM heeft Post
en haar advocaat Geert-Jan Knoops uitgenodigd voor een gesprek over
spijtbetuiging en een schadevergoeding. Dat zei Charles van der Voort,
landelijke hoofdadvocaat-generaal van het OM,  gisteravond in het
televisieprogramma  Pauw & Witteman.

Post werd op verdenking van moord tot zes jaar gevangenisstraf veroordeeld. Het
gerechtshof in Den Bosch sprak haar woensdag vrij in een herzieningsproces. De
bejaardenverzorgster werd in 1987 in hoger beroep schuldig bevonden aan moord op
een 89-jarige vrouw in het verpleegtehuis waar zij werkte. Post bekende tijdens
politieverhoren, maar trok haar verklaringen in. Daarna beleed ze jarenlang haar
onschuld en vocht ze voor eerherstel.

Volgens advocaat Knoops waardeert Post de handreiking van het OM. ,,Zij heeft
behoefte aan een gesprek zodat zij dit zwarte hoofdstuk kan afsluiten en opnieuw
met haar leven kan beginnen."

Knoops hoopt dat het OM nu ook excuses gaat aanbieden aan  Herman Dubois en
Wilco Viets die tot tien jaar werden veroordeeld voor de moord op Christel
Ambrosius. In de herziening van hun strafzaak werden ook zij vrijgesproken.
,,Maar na acht jaar wachten zij nog steeds op een spijtbetuiging en het is voor
hen moeilijk te verteren dat dit soort excuses wel wordt gegeven bij andere
gerechtelijke dwalingen."

De topman van het OM vindt het feit dat Post onschuldig heeft vastgezeten geen
gerechtelijke dwaling, maar noemde het ,,een systeemfout die dramatisch heeft
uitgepakt voor Post." Knoops:  ,,Hoe je er ook tegenaan kijkt, het gerechtelijk
systeem in strafzaken heeft in deze zaak helaas gefaald." Volgens hem gaat het
Post niet om het uitdelen van een brevet van onvermogen, maar wil zij dat het OM
accepteert dat het een gerechtelijke dwaling is om ervan te leren.

Bij onterechte veroordelingen geldt een standaardvergoeding van 70 euro per dag.
Dat zou voor Post neerkomen op ruim 153.000 euro. De topman van het OM  vindt
dat zij recht heeft op een hoger bedrag. ,,Die vergoeding is te laag voor het
leed", zei hij. ,,Wij zijn geen kruideniers."

Post wil een deel van de schadevergoeding storten in een naar haar vernoemd
fonds. Het Ina Post Fonds gaat mensen die hun onschuld willen aantonen in een
herzieningszaak financieel ondersteunen. Nu moeten zij zelf het onderzoek
financieren om überhaupt tot herziening van hun zaak te komen. Bij het
advocatenkantoor van Knoops kwamen tientallen reacties en donaties binnen. ,,Van
gewone burgers tot wetenschappers en zelfs enkele rechters", aldus Knoops.

LOAD-DATE: October 8, 2010

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                              56 of 174 DOCUMENTS



                                NRC Handelsblad

                             8 oktober 2010 vrijdag

IJssalon schrikt: PVV is salonfähig;
Marokkaanse jongens niet bang voor Wilders; verdragen staan nieuw migratiebeleid
in de weg

BYLINE: Sheila Kamerman

SECTION: BINNENLAND; Blz. 3

LENGTH: 939 woorden

SAMENVATTING

Hoe reageren Nederlandse moslims op de nieuwe coalitie? De hoogopgeleide moslims
zullen Nederland verlaten, is de vrees in een Rotterdamse ijssalon.

VOLLEDIGE TEKST:

In ijssalon Doppio in Rotterdam-Noord gaat het niet alleen over mangosorbet,
hazelnootijs of yoghurtijs met fruit en chocolade. In Doppio gaat het over Geert
Wilders. Over de nieuwe regering, over hoe de moslims zich nu voelen en vooral
over hoe het nu verder moet. Het lijkt hier vaak een politiek café, zegt
filiaalmanager Abdelhafid Bouzidi.

In Doppio heerst bezorgdheid en ongeloof. Aan de standpunten en uitspraken van
Wilders en de PVV waren we inmiddels gewend, zegt Bouzidi. Hij somt er een paar
op. Wilders wil minder moslims in Nederland, hij vindt de islam abject en fout,
hij wil een belasting op hoofddoeken en criminele moslims het land uitzetten.
Bouzidi: ,,Maar doordat partijen als CDA en VVD met hem willen regeren, wordt
het doodnormáál om zulke dingen te zeggen. Het wordt salonfähig. Dat is het
enge."

Op internet is de samenwerking van CDA en VVD met de PVV van Wilders al
dagenlang hét discussieonderwerp onder moslims maar ook niet-moslims. De
antimoslimhouding van de PVV geeft de meeste zorgen. Een quote die veel opduikt
en wordt doorgestuurd: ,,Joden beledigen mag niet, want dat valt onder
antisemitisme. Negers beledigen mag ook niet, dat valt onder discriminatie. De
koningin beledigen mag niet, want dat valt onder majesteitsschennis. [...] Maar
moslims beledigen, dat mag weer wel, want dat valt onder vrijheid van
meningsuiting. Snap je het nog? Ik niet, maar Geert Wilders wel."

Al maakt niet iedereen zich druk. Een groepje jongens op straat joelt: ,,We
lusten hem rauw", na een vraag over Wilders. Ze zijn niet bang voor hem, hij kan
hun niets schelen, zeggen ze. Van het lachen vallen ze bijna van de bank waarop
ze zitten.

Abdelhafid Bouzidi wordt er niet vrolijk van. Hij denkt er voor het eerst van
zijn leven over om een zaak te beginnen in Marokko. ,,Echt, dat was nooit eerder
een optie. Ik ben geboren en opgegroeid in Rotterdam. Nederland is mijn land. Ik
ga ook niet weg. Maar ik vind de gedachte prettig met één been in een ander land
te staan."

Zakaria zit in Doppio achter een cappuccino. De lager opgeleide moslims, de
Marokkaanse Henk en Ingrid, zullen wel blijven, denkt hij. De hoger opgeleide
moslims zullen niet per se naar Marokko gaan, maar wel weg uit Nederland.
Zakaria studeerde elektrotechniek in Delft. Zijn zus scheikunde, zijn broer
elektrotechniek. Zijn vader liet expres maar drie van zijn acht kinderen naar
Nederland komen, omdat hij het nooit helemaal vertrouwde.

Dat wantrouwen van de eerste generatie waar wij altijd zo om moesten lachen,
lijkt toch terecht, zegt Farid Azarkan van het Samenwerkingsverband van
Marokkaanse Nederlanders door de telefoon. Mijn ouders zeiden het ook: er komt
een dag dat je teruggestuurd wordt."

Ook Azarkan merkt dat moslims het meest zijn geschrokken van de bereidheid van
Rutte en Verhagen Wilders te accepteren als partner. ,,Wilders was een gegeven.
Hij kreeg wel veel stemmen bij de laatste verkiezingen, maar hij bleef
geïsoleerd. Nu VVD en zelfs CDA met hem samenwerken en zeggen dat Wilders mag
zeggen wat hij wil, krijgt hij legitimiteit. Een onbehaaglijk gevoel. Bij wie
kunnen we dan nog schuilen?"

Umar Mirza (23) van de website http://Wijblijvenhier.nl denkt dat moslims van
boven de 30 jaar erger zijn geschrokken dan twintigers zoals hij. Zijn generatie
heeft de tijd vóór Pim Fortuyn niet bewust meegemaakt. ,,Wij zijn opgegroeid in
een omgeving die steeds onvriendelijker werd voor moslims. Daardoor zijn we
weerbaarder. Al blijft het bevreemdend dat zoveel mensen op de PVV hebben
gestemd. In elke tram die je stapt, zitten een aantal mensen die je liever zien
gaan dan komen."

Ook Umar Mirza ziet het kabinet als een achteruitgang. ,,Het lijkt wel alsof ze
terug willen naar de jaren 50. Toen waren er nog geen moslims, Nederland was nog
lekker blank. Maar toen waren er ook geen Polen. Homo's konden niet openlijk
praten over hun geaardheid en mannen waren aan de macht. Wat voor een Nederland
krijgen we? Een dorp in de wereld."

In Doppio denkt Abdelhafid Bouzidi na over de vraag waarom de PVV juist zo
stevig op de moslims afgeeft. Natuurlijk zijn er problemen met sommige
Marokkaanse jongens, zegt hij. Hij zal de laatste zijn dat te ontkennen. ,,We
zijn allemaal kwaad op die jongens, we willen allemaal een beter Nederland. Maar
dan moet je over die jongens hebben en niet over de islam als achterlijke
cultuur."

Bouzidi denkt dat de mens behoefte heeft aan een vijand. Anders kan hij niet
verklaren dat zoveel mensen op Urk op de PVV stemden, terwijl daar nauwelijks
moslims wonen. ,,Maar misschien", aarzelt hij, ,,kan je een wetenschapper bellen
die een goede verklaring heeft."

Salam aleikum, groet Abdul Jabbar Giri Goria als hij de ijssalon op All
Stars-gymschoenen binnenstapt. Abdul Jabbar is Antilliaan en van oorsprong
christen maar bekeerde zich tot de islam in 2002. Hij maakt zich minder druk
over Wilders dan veel andere moslims. Sterker nog, Abdul Jabber ziet ook
positieve kanten. ,,Wilders bezorgt de islam een enorme bloei. Als hij niet zo
op ons geloof zou afgeven, zouden veel minder jongeren zich verdiepen in de
islam."

Het is even stil in Doppio. Dan wordt er geknikt. Wat dat betreft moeten ze
Abdul Jabbar Giri Goria gelijk geven. Abdelhafid Bouzidi gaat Turkse koekjes
halen, verse koffie maken en klanten helpen. Abdel Jabber zegt opgewekt: ,,In
het begin van de islam waren er mensen die nog veel erger waren dan Wilders. Hij
kan het toch niet winnen van het geloof."

'Jonge moslims zijn weerbaarder'

Umar Mirza (23)

LOAD-DATE: October 8, 2010

LANGUAGE: DUTCH; NEDERLANDS

GRAPHIC: Graffiti in een speeltuin in de Amsterdamse wijk De Pijp. Van de
buurtbewoners is 8 procent van Turkse of Marokkaanse afkomst.
Foto NRC Handelsblad, Maurice Boyer

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                              57 of 174 DOCUMENTS



                                NRC Handelsblad

                             5 oktober 2010 dinsdag

De kriebels van kunst;
Commentaar

SECTION: OPINIE; Blz. 7

LENGTH: 509 woorden


Twee jaar nadat het vierde kabinet-Balkenende juist 50 miljoen euro extra had
uitgetrokken voor investeringen in kunst en cultuur, kondigen de
coalitiepartners in het eventuele kabinet-Rutte aan 200 miljoen te willen
bezuinigen op de rijkskunstbegroting. Er wordt vooral gemikt op beeldende kunst,
muziek en theater. Deze korting zou neerkomen op een halvering van hun
subsidies. De kunstenaars en instellingen reageren unaniem ,,verbijsterd" op de
plannen. Het onaantastbaar gerenommeerde Concertgebouw voorziet dat het ,,de
tent" dicht zal moeten gooien. Het is de enige niet.

De aangekondigde bezuiniging geeft blijk van dedain. Zij veegt alle kunsten, met
uitzondering van de braaf archiverende, opzij als onzin. Wie zijn tijd wil
verdoen in museum of schouwburg moet het zelf maar weten - zoiets. Van het al
eeuwen bewezen belang van kunst voor maatschappij en cultuur willen de
coalitiepartners niet weten.

Het defensieve fatalisme van de kunstsector is begrijpelijk, maar weinig
creatief. De kunstwereld zou zich ook aangespoord kunnen voelen om te bedenken
wat dit voorstel (want meer is het nog niet) vertelt: de ergernis over de
kunstfinanciering is blijkbaar zo gegroeid dat een buitensporig
bezuinigingsvoorstel alleen in eigen kring weerstand wekt.

De kunstenaars en bedreigde instellingen moeten een strategie ontwerpen om de
mensen aan te spreken die hen beschuldigen van hobbyisme en egomane flauwekul.
Hun afwezigheid is immers eeuwig zonde. Zo is het voor hen onbestaanbaar dat de
film Joy het Gouden Kalf voor de beste film won, terwijl hij maar enkele
duizenden bezoekers trok. Die film is geschikt voor een publiek dat nu niet weet
wat het miste.

Hoe creatief het kan, bewees onlangs de acteur Gijs Scholten van Aschat. Hij
speelt Shakespeares Richard III, geen makkelijk toneelstuk, in de Amsterdamse
Stadsschouwburg - door nogal wat mensen beschouwd als een elitaire burcht. Maar
het lukte hem om binnen de kortste keren alle kaarten verkocht te krijgen. Hij
had mazzel en uiteraard is zijn actie niet zomaar te kopiëren. Wel is het een
inspiratie voor de kracht van hartstochtoverdracht. 'Henk en Ingrid' zijn
misschien moeilijk in beweging te krijgen. Maar het komt voor dat zelfs zij de
kriebels krijgen en niet weten hoe snel ze erbij moeten zijn.

Dat Richard III desondanks niet uit de kosten zal komen, bewijst dat zelfs goede
kunst niet zonder subsidie kan. Het publiek dat geniet, snapt heus wel dat
artistieke brille geld kost. Voor een avond naar een musical of een popconcert
rekent het immers veel grotere bedragen af.

Tegelijk zou de sector van de politiek een subsidiesysteem moeten afdwingen dat
kunstenaars  meer uitdaagt dan het oordeel van subsidiecommissies vol
specialisten en gelijkgestemden. Niet om de knorrepotten naar de mond te praten.
Wel om bredere lagen van de bevolking te bereiken dan nu. Kunst moet het hebben
van vernieuwing en vernieuwing speelt zich af in kleine kring. Maar het publiek
verdient het dat die kunst rijpt en doorsijpelt.

Zonder subsidie gaat het niet,  en  ook niet zonder betere strategie

LOAD-DATE: October 5, 2010

LANGUAGE: DUTCH; NEDERLANDS

GRAPHIC: lux

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                              58 of 174 DOCUMENTS



                                NRC Handelsblad

                             5 oktober 2010 dinsdag

SECTION: OPINIE; Blz. 7

LENGTH: 1121 woorden

Dierenpolitie? We hebben toch gewoon de AID al

Dat menig punt in het regeringsakkoord louter symbolisch is, ja zelfs
contraproductief, blijkt  uit de instelling van een dierenpolitie, bestaande uit
500 man.  Wij hebben in Nederland de AID met een groep inspecteurs die toeziet
op de handhaving van de dierenwelzijnswet. Mij lijkt het beter deze dienst eens
fiks uit te breiden en waar nodig bij te scholen, liefst in samenwerking met de
Dierenbescherming (die een eigen inspectiedienst heeft). Je gaat dan uit van een
bestaande organisatie met veel deskundigheid in haar midden. Nu moeten er 500
politiemensen apart getraind  worden voor dit werkterrein en je krijgt twee
instellingen met dezelfde doelstelling naast elkaar en waarom? Het is minder
efficiënt en ook onnodig duur.

Netty van Lookeren Campagne

Laren

We hebben alle interesse voor Fortuyns spullen

Hans Smolders, oud-chauffeur van Pim Fortuyn, beweert terecht dat de
periode-Fortuyn van historische waarde is (Opiniepagina, 29 september). Hij is
echter abuis wanneer hij schrijft dat   musea geen enkele interesse hadden in
Fortuyns persoonlijke voorwerpen.  In Rotterdam hebben het Historisch Museum
Rotterdam en het Gemeentearchief Rotterdam na Fortuyns overlijden maatregelen
genomen om zijn erfgoed veilig te stellen. Er is toen ook al een selectie
gemaakt uit archieven en voorwerpen uit het huis. In 2004 heeft het museum in de
tentoonstelling Schoppen tegen het gezag Fortuyn centraal gesteld. Op de grote
zomerveiling van 2009 hebben de Rotterdamse instellingen een groot aantal
persoonlijke voorwerpen, onder andere zijn bureau met toebehoren, archivalia,
foto's en zijn volledige bibliotheek verworven. In de nieuwe vaste opstelling in
het museum, die gepland staat voor 2012, zal Fortuyn zeker niet ontbreken. We
sturen de heer Smolders graag een uitnodiging.

Paul van de Laar

Directeur collecties en onderzoek Historisch Museum Rotterdam

Hardnekkig misverstand over Raad voor Cultuur

In NRC Handelsblad van 2 oktober verklaart prof. dr. P. van Klink de Raad voor
Cultuur tot hoofdschuldige van de  200 miljoen euro aan bezuinigingen die het
nieuwe kabinet de cultuursector wil opleggen. De raad is de uitvoerder van een
systeem waarin deskundigen elkaar beoordelen en dat deugt niet, aldus Van Klink.
Een interessante waarneming die gebaseerd is op de veronderstelling dat de raad
adviseert alleen subsidie te verstrekken aan kunst die niet bestemd is voor
brede lagen van de bevolking. En dat daarom de Hardwerkende Nederlanders Henk en
Ingrid nu hun deel opeisen. Van een wetenschapper zou je een onderbouwing
verwachten maar die is  ver te zoeken. Dat is op zich niet zo gek, want die
onderbouwing is er niet. De Raad voor Cultuur krijgt subsidieaanvragen
voorgelegd, adviseert daarover en als de desbetreffende instelling subsidie
heeft ontvangen worden de producten van die instelling beoordeeld en daar speelt
publieksbereik zo niet een dominante dan toch zeker een belangrijke rol. Die
beoordeling geschiedt door mensen die verstand hebben van de discipline waarin
een instelling opereert en van de producten die worden vervaardigd. Van Klink is
een hardnekkig aanhanger van een hardnekkig misverstand. Kunstenaars maken geen
kunst voor andere kunstenaars maar voor een publiek, en het liefst zo groot
mogelijk. Mede tegen die achtergrond beoordeelt de Raad voor Cultuur de
aanvragen. Het is bizar te veronderstellen dat het systeem waarmee dat gebeurt
leidt tot een subsidiekorting van de draconische omvang die nu voor de deur
staat.

Kees Weeda

Algemeen secretaris Raad voor Cultuur

Er staan  veel te weinig woorden in taalmethodes

Op de Opiniepagina van 27 september reageert Jan Kuitenbrouwer op de Basislijst
Schooltaalwoorden vmbo: een lijst van 1.600 woorden die brugklassers moeten
kennen om het onderwijs te kunnen begrijpen. Uit onderzoek van Hacquebord (2004)
is gebleken dat 25 procent van alle middelbare scholieren hun schoolboeken
onvoldoende begrijpt. Kuitenbrouwer stelt terecht dat alleen een woordenlijst
samenstellen hiervoor geen oplossing is. Hij suggereert dat dit komt door
onvoldoende middelen en een taboe op 'blijven zitten'. Volgens mij is er een
andere oorzaak, namelijk onvoldoende kennis bij leerkrachten en methodemakers.

Uitgaande van het verschil in woordenschat tussen allochtone en autochtone
leerlingen op 12-jarige leeftijd (17.000 voor autochtone en 9.800 voor
allochtone leerlingen), zouden er minimaal 1.000 woorden per jaar systematisch
moeten worden aangeleerd, vooral typische schrijf- en schooltaalwoorden. En dat
geldt ook voor autochtone leerlingen die dialect spreken of voor wie de
woordenschat thuis beperkt is. Helaas weten veel leerkrachten dit niet. Dat zou
niet zo erg zijn als er in alle methodes voldoende woorden zouden zitten, maar
dat is nog steeds niet het geval. In meerdere methodes ligt het aantal woorden
per jaar ver onder de duizend, zelfs in methodes die geschikt zouden zijn voor
taalzwakke leerlingen. De meest gebruikte methode voor groep 3 bijvoorbeeld,
Veilig leren lezen,  biedt slechts 240 woorden aan. Zet de managers en adviseurs
dus niet voor de klas, maar laat ze deze kennis overbrengen op leerkrachten en
methodemakers. Dan kan de lijst  gebruikt worden als controlemiddel en om de
belangrijkste woorden op het vmbo te herhalen.

Sonja van Boxtel

Taalkundige en docent Nederlands als tweede taal, Breda

Die woordenlijst lost heus niet alles op, nee

Vorige week is er belangstelling ontstaan voor de Basislijst Schooltaalwoorden
vmbo, ontwikkeld door het Instituut voor Taalonderwijs en Taalonderzoek
Amsterdam (ITTA). We zijn verheugd over deze aandacht. We zijn ons ervan bewust
dat met deze lijst het taalprobleem op het vmbo niet is opgelost, zoals Jan
Kuitenbrouwer (Opiniepagina, 27 september) opwerpt. Was het  maar zo makkelijk.
De lijst  is geen pleister en geen noodverband. In een traject van scholing,
materiaalontwikkeling en training is het een handige bron. Voor docenten is het
een overzichtelijk hulpmiddel. Voor leerlingen en hun ouders is het een houvast
voor welke woorden je zoal ter beschikking dient te hebben als je een vak wilt
leren.

Docenten in het vmbo hebben - meer dan die in het havo en vwo - een moeilijke
klus te klaren. Zij weten niet beter dan dat de verschillen in taalvaardigheid
groot zijn. Hun lessen bestaan voor een groot deel uit het verduidelijken van
(nieuwe) woorden. Dit is moeilijker naarmate er meer leerlingen in een klas
zitten met een beperkte basiswoordenschat. Bovendien is er een grote variatie
welke woorden leerlingen zoal kennen. De taalproblematiek in het vmbo is
interessant, maar ook complex.  De lijst met 1.600 schooltaalwoorden  is een
handreiking voor docenten en leerlingen.

Piet Litjens

Wetenschappelijk directeur ITTA (UvA)

LOAD-DATE: October 5, 2010

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                              59 of 174 DOCUMENTS



                                NRC Handelsblad

                            2 oktober 2010 zaterdag

Moordende concurrentie

BYLINE: Dirk Vlasblom

SECTION: WETENSCHAP; Blz. 7

LENGTH: 1241 woorden

SAMENVATTING

De internationale misdaad bestaat uit netwerken van mensen met de 'juiste'
contacten, niet uit hechte syndicaten, zegt criminoloog Edward Kleemans. Dirk
Vlasblom

VOLLEDIGE TEKST:

Cocaïne komt niet naar Nederland omdat Colombiaanse kartels een contract hebben
gesloten met de Klompenmaffia. Dat gebeurt omdat een Nederlander is getrouwd met
een Colombiaanse vrouw en op die manier criminele netwerken met elkaar
verbindt." Edward Kleemans hield gisteren zijn intreerede als hoogleraar zware
criminaliteit en rechtshandhaving aan de Vrije Universiteit. Hij maakte van de
gelegenheid gebruik om gaten te schieten in twee visies op de georganiseerde
misdaad die nog steeds heel populair zijn: het economische model - illegaal
ondernemerschap - en het maffiamodel: hiërarchieën met eigen gedragscodes en
sancties.

"Er bestaat een merkwaardige tweedeling in de criminologische literatuur", zei
Kleemans. "Daders worden ofwel beschouwd als rationele individuen, die opereren
in een markt en beslissen op basis van kosten-batenanalyses, ofwel als mensen
die volledig worden gestuurd door de groep of subcultuur waarvan zij deel
uitmaken." Op basis van 120 opsporingsonderzoeken van de Nederlandse politie,
die hij  met anderen heeft geanalyseerd (zie kader), kwam hij  met een
alternatieve kijk op grensoverschrijdende misdaad.

VLOTTENDE NETWERKEN

Zware criminaliteit is vooral internationale handel en Nederland functioneert
daarin als doorvoerland. De spelers in die handel, zei Kleemans, zijn geen
stabiele, hiërarchische organisaties, maar vlottende netwerken, die bijeen
worden gehouden door steeds wisselende relaties. Er is wel een vorm van
organisatie, maar die is vederlicht.

Kleemans licht zijn oratie aan de telefoon toe. "Het zwakste punt van het
economische model is dat het uitgaat van gewone handel. Economen veronderstellen
markten, waar iedereen wordt bereikt en waar iedereen dezelfde toegang heeft tot
informatie. In de georganiseerde misdaad zijn er helemaal geen markten. Er is
wel een economische logica - prijsverschillen tussen de plaats van herkomst en
de afzetmarkt - maar transacties worden heel anders afgewikkeld dan in het
legale leven."

CONFLICTEN

"Illegale handel is niet eenvoudig. Goederen moeten over grote afstanden worden
vervoerd. Je kunt geen contracten sluiten, althans niet op papier. Alles vindt
in het geheim plaats en wordt gevolgd door politie en justitie. Je kunt niet via
het formele circuit betalen, je kunt geen lading verzekeren. Er staat heel veel
geld op het spel, maar er kan van alles misgaan en dat is vaak aanleiding tot
conflicten. Die zijn veel moeilijker op te lossen dan in de gewone handel.
Daarom wordt er gedreigd met geweld en wordt ook geweld gebruikt. Cruciaal in
internationale misdaad is daarom het vinden van mededaders die je kunt
vertrouwen. En die zoek je in de eerste plaats onder verwanten, vrienden en
kennissen."

Het andere veel gehanteerde misdaadmodel, naast het economische, is het
bureaucratiemodel. Dat gaat uit van hiërarchische organisaties en leden. Volgens
Kleemans is dit alleen van toepassing op lokale misdaad. "De Siciliaanse maffia
moet het hebben van de controle over een bepaald gebied of een bedrijfstak. Maar
dat zijn lokale afpersingspraktijken, iets heel anders dan grensoverschrijdende
handel. De Italiaanse maffia wist ook lange tijd niet goed raad met
transnationale handel  in heroïne.  Je kunt mensen alleen controleren en
inzetten voor activiteiten zolang zij niet veel keuzemogelijkheden hebben. Maar
met transnationale misdaad kan iedereen beginnen die concurrerende voordelen
heeft."

Kleemans illustreert dit met de internationale cocaïnehandel. "In de zaken die
wij hebben onderzocht, dachten rechercheurs vaak dat  Colombiaanse kartels hier
een bruggenhoofd zoeken om hun waar af te zetten. In de praktijk gaat het
anders. Mensen die een rol spelen in die handel hebben in hun leven bepaalde
relaties gelegd die de afstand kunnen overbruggen. Dat kunnen Antillianen zijn
of Nederlanders die een deel van het jaar op de Antillen wonen, die met een
Zuid-Amerikaanse vrouw getrouwd zijn of die de taal goed spreken. Zij zijn
makelaars tussen de verschillende netwerken, in Colombia, de Antillen, Suriname
en Nederland."

IMPORT EN EXPORT

"Een tweede mogelijkheid is dat mensen  zulke bruggen slaan omdat ze voor hun
werk veel reizen. Luchtvaartpersoneel, zakenlieden, scheepsmakelaars, mensen die
in de import en export zitten, militairen en een enkele diplomaat. Dat zijn
beroepen die smokkel mogelijk maken."

De dominante misdaadmodellen geven ook geen goed beeld van de rekrutering en de
loopbaan van criminelen. Het maffiamodel wil dat pubers worden geworven door een
'oom' in hun buurt en vervolgens opklimmen in de organisatie. "Er zijn wel
mensen die al jong in de misdaad verzeild raken en het gebeurt wel eens dat
zulke mensen zich weten in te dekken voor politie en justitie en uiteindelijk de
stap weten te maken naar winstgevende misdaad. Veel  criminelen willen de
internationale misdaad in, maar hebben daar het kapitaal, de kennis en de
contacten niet voor. De meesten blijven hangen in woninginbraken en weten nooit
door te dringen tot de grote misdaad."

ZIJ-INSTROMERS

"Kijken we alleen naar autochtone Nederlanders, dan blijkt dat een substantieel
deel van de zware criminelen pas op latere leeftijd in de georganiseerde misdaad
terechtkomt. Die noemen we 'zij-instromers'. Zij krijgen pas later in hun leven
de internationale contacten of de middelen die hen hiertoe in staat stellen."

Andere zij-instromers kiezen voor de misdaad omdat zij in de problemen zijn
geraakt. "Over life events doen criminologen altijd heel positief. Mensen
krijgen een baan, een partner en kinderen en dan houdt criminaliteit gewoon op.
In de gewone, kleine misdaad gebeurt dat wel. Maar bij de georganiseerde misdaad
zien we ook het tegenovergestelde. Op een bepaald moment in hun leven, als ze
scheiden, arbeidsongeschikt worden, hun baan verliezen of failliet gaan, maken
mensen nieuwe afwegingen. Ook degenen van wie je zou denken dat ze niet voor
misdaad in de wieg zijn gelegd raken erbij betrokken. Onder- en bovenwereld
knopen contacten aan in het uitgaansleven, in motorclubs en schietverenigingen."

Gewone burgers merken pas iets van een onderwereld als er onderling wordt
afgerekend. In het economische model zou je liquidaties kunnen duiden als
moordende concurrentie. En volgens het maffiamodel als straf voor overtreding
van de regels.

Kleemans: "Liquidaties zijn rationeel noch moreel. Er zijn vier soorten
conflicten. De eerste soort gaat om leveranties: de lading is zoek, er is te
weinig geleverd of van slechte kwaliteit. De tweede gaat over geld en
betalingen: er is te weinig of te laat betaald, of helemaal niet. Bij dit soort
conflicten is er ruimte voor onderhandeling. Als je nu niet kunt betalen, betaal
je morgen. Je geeft iets in onderpand of er wordt iemand gegijzeld totdat er
betaald is. Dat leidt niet onontkoombaar tot liquidaties. Maar er zijn nog twee
andere soorten problemen: voor jezelf beginnen en praten met de politie. Dan
zijn  de reacties vaak heftig."

Edward kleemans

Kleemans is hoogleraar zware criminaliteit en rechtshandhaving aan de Vrije
Univeristeit. Daarnaast is hij verbonden aan het Wetenschappelijk Onderzoek- en
Documentatiecentrum (WODC) van Justitie. Daar coördineert  hij de Monitor
Georganiseerde Criminaliteit. De Monitor is een samenwerkingsverband van het
WODC en de Erasmus Universiteit in Rotterdam.

LOAD-DATE: October 2, 2010

LANGUAGE: DUTCH; NEDERLANDS

GRAPHIC: In januari 2008 ontplofte een bom in een auto die op de oprit van de
A13 in Delft-Noord reed. De bestuurder - een 'bekende van de politie' -
overleefde de aanslag.
foto bas czerwinski

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                              60 of 174 DOCUMENTS



                                NRC Handelsblad

                            2 oktober 2010 zaterdag

Bezuiniging op kunst ook eigen schuld;
'Te gericht op eigen normen'

BYLINE: Ron Rijghard

SECTION: KUNST; Blz. 7

LENGTH: 523 woorden

SAMENVATTING

Donderslag bij heldere hemel, die bezuiniging op kunstsubsidie? Niet helemaal,
volgens een deskundige. Over de fuik van de 'peer review'.

VOLLEDIGE TEKST:

,,De kunst is in zijn eigen fuik gezwommen", meent kunsteconoom Pim van Klink.
Hij vormt een tegengeluid in het koor van verbijstering waarmee de kunstwereld
deze week de historisch grote bezuiniging van 200 miljoen euro op
rijks-cultuursubsidies heeft ontvangen. Volgens Van Klink heeft de kunstsector
zich jarenlang door 'perverse prikkels' laten leiden. s

Hoofdschuldige, volgens Van Klink: het systeem van 'peer review', waarbij
kunstenaars en kunstkenners van de Raad voor Cultuur hun collega's beoordeelden
op vernieuwing en het vage, zelf te bepalen begrip 'artistieke kwaliteit'.

Dat heeft er, meent Van Klink, toe geleid dat de kunstwereld voorstellingen
maakte en muziek speelde op de maat van hun beoordelaars. En dus ,,niet voor
brede lagen van de bevolking". Die brede lagen, Henk en Ingrid in het
PVV-jargon, eisen nu hun deel op.

Wat Van Klink betreft, is van groot belang dat deze bezuiniging leidt tot een
ander systeem van subsidieverdeling. De smaak van 'de gewone man', Ruttes HWN
(hard werkende Nederlander), moet een rol gaan spelen. Met meer subsidie voor
wie populaire kunst maakt. Dat de coalitie dat ook wil, valt op te maken uit de
summiere toelichting in het regeerakkoord: ,,Bij verstrekking van subsidies
wordt voortaan eerst gekeken naar de mogelijkheden eigen inkomsten te
verwerven."

Voorafgaand aan de huidige subsidieperiode van vier jaar (2009-2012) was er al
langdurig gesteggeld over een nieuwe systematiek. Het resultaat was een aan
niemand uit te leggen compromis. Dat kan nu van tafel.

Wat Van Klink betreft is straks nog maar twintig procent van de subsidie voor
,,vernieuwende kunst" en gaat de rest naar groepen die hun ,,draagvlak bewijzen
aan de kassa".

Dat wordt een harde dobber voor veel culturele instellingen. Vorig jaar haalde
nog maar 76 procent de nieuwe norm voor eigen inkomsten, als vastgesteld door de
vorige cultuurminister, Ronald  Plasterk: 17,5 procent van je begroting.

Dat onvermogen leidt tot beschimpingen als 'subsidieslurpers'. De werkelijkheid
is complexer, zeggen verdedigers van het bestaande systeem. Kwetsbare, jonge,
experimenterende talenten wordt nu de kans gegund te groeien in hun vak.
Kunstenaars, dansers, componisten zorgen voor aanzien in het buitenland. En de
culturele industrie heeft een economische opbrengst die het veelvoud is van de
subsidie.

De kunstsector is ook boos over de verhoging van het btw-tarief van 6 naar 19
procent voor 'podiumkunsten, kunst en verzamelvoorwerpen'. Het maakt kaartjes
duurder. En dat gaan Henk en Ingrid, die misschien wel van popmuziek houden, ook
merken. Maar er staat tegenover dat de verlaging van dit tarief pas in 1998 werd
ingevoerd, zonder veel prijsdalingen te veroorzaken.

Duidelijk is dat de kunstsector niet voorbereid is op bezuinigingen van de thans
aangekondigde omvang. Negeren van kritiek zoals bijvoorbeeld al jaren door de
VVD geuit - misschien kun je dat ook een 'perverse prikkel' noemen.

'Henk en Ingrid' eisen hun deel op in de kunstsubsidies

LOAD-DATE: October 2, 2010

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                              61 of 174 DOCUMENTS



                                NRC Handelsblad

                            2 oktober 2010 zaterdag

'Kranten zijn leuker dan taarten';
oudste bezorger

BYLINE: tekst Arjen Ribbens; beeld Bob van der Vlist

SECTION: WEEKBLAD PROFIEL; Blz. 16

LENGTH: 304 woorden

SAMENVATTING

Joop Buiteman (78) bezorgt al 17 jaar de NRC. Hij las de krant nog nooit.

VOLLEDIGE TEKST:

NRC-lezers zijn aparte mensen, zegt krantenbezorger Joop Buiteman. ,,Je ziet het
meteen: ze zijn intelligenter dan de gewone man. En ze wonen ook vaak in
duurdere huizen."

Buiteman is met zijn 78 jaar een van de oudste krantenbezorgers van Nederland.
's Morgens brengt hij in de Bomenbuurt in Maassluis het AD rond, 's middags NRC
Handelsblad.

Na zijn pensionering - Buiteman werkte dertig jaar bij de PTT, eerst als
postbesteller, later als chauffeur op een pakketwagen - begon hij op zijn 61ste
aan z'n tweede carrière. ,,Ik had geen zin om stil te zitten. Ik heb ook nog
taarten bezorgd voor Multivlaai, maar kranten zijn leuker. Als man alleen krijg
ik zo een beetje afleiding. Ik ben er even lekker uit."

De bezorgadressen van zijn NRC-wijk liggen te ver uit elkaar om zijn ronde met
de fiets te maken. Door de week gaat het om elf NRC's, op zaterdag bezorgt hij
meer dan twintig kranten. Dat doet Buiteman met een inmiddels 17 jaar oude
Volkswagen Golf, die volgend jaar volgens zijn garagehouder niet meer door de
keuring komt. Over de verdiensten, ruim 100 euro per vier weken, is Buiteman
tevreden. En aan het eind van het jaar komen daar nog de oudejaarsfooien bij,
zegt hij met een lach. NRC-abonnees zijn even gul als die van het AD: ,,Ze
verwennen me allemaal."

De bejaarde bezorger weet van de problemen van uitgevers om bezorgers te werven:
,,De jeugd is tegenwoordig anders. Ze willen liever rommelen dan een
krantenwijkkie pakken. Jammer, want daarmee hebben ze wel een doel in hun
leven."

De bezorger heeft nog nooit een NRC gelezen. ,,Ze geven me altijd precies genoeg
kranten mee." Toch heeft hij wel een voorstel om de krant te verbeteren. ,,Het
AD heeft een kleiner formaat. Dat stopt veel lekkerder in de bus."

LOAD-DATE: October 4, 2010

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                              62 of 174 DOCUMENTS



                                NRC Handelsblad

                            2 oktober 2010 zaterdag

De nieuwe politieke correctheid

BYLINE: Jan Kuitenbrouwer

SECTION: OPINIE & DEBAT; Blz. 2

LENGTH: 466 woorden

SAMENVATTING

Nederland is een consensusland. Niemand wil alleen staan als het water komt.
Gezindheid is belangrijk, maar eensgezindheid is belangrijker. Volgens de PVV is
in Nederland sinds de jaren zestig 'links' aan de macht, want ook 'rechts' was
in feite links. Na vijftig jaar is die samenzwering nu doorbroken. En tenzij er
iets veranderd is in onze volksaard, gaat het grote schuifelen nu dus beginnen.
Onder invloed van Janmaat, Bolkestein, Fortuyn en Wilders is dat al flink
gebeurd, in linkse partijprogramma's staan nu dingen waar Hans Janmaat nog voor
van z'n bed gelicht werd. Want met 'links' bedoelt Wilders eigenlijk alleen maar
soft on immigration, zoals dit kabinet ook eigenlijk niet 'rechts' is, maar
vooral tough on immigration.

Sociaal-economisch is het eerder links, geheel conform het programma van de PVV,
het ethos van het CDA en de ware inborst van Mark - ik sta voor die
bijstandsmoeder - Rutte. Wilders heeft gelijk: eigenlijk is iedereen in
Nederland links. Zo doen wij dat in Nederland: links neemt 'rechtse' ideeën over
en labelt ze 'links', rechts voert 'links' beleid en noemt het 'rechts'. (Geinig
hè?) Dat schuiven zal zich dus vooral langs de 'sociaal-culturele as'
voltrekken. Enkele hints.

VOLLEDIGE TEKST:

UIT:

Integratie met behoud van culturele identiteit

Links is een ideologie

Islam is een kerk

Allochtonen

Immigratie

De Multiculturele Samenleving

Ik denk dat Nederland een judeo-christelijke-islamitische cultuur wordt

Immigratie is een verrijking van de samenleving

Allochtonen moeten een taal leren

Ze kúnnen dat paspoort niet teruggeven!

Er is natuurlijk een percentage dat niet wíl werken

White trash met onderbuikgevoelens

Sjonnie en Anita

De Onrendabelen

Een onafhankelijk en pluriform bestel

Tendentieus, ongefundeerd en nodeloos kwetsend

Nederland wordt één grote asfaltvlakte

Meer lawaai, meer stof, meer CO2, meer ongelukken

Het is gewoon een morele plicht tegenover die landen

Belachelijk! Doe liever iets aan kindermishandeling!

Ja ja, vooruit naar het verleden

IN:

Integratie, en cultuur in je vrije tijd

Links is een kerk

Ja of een ideologie, daar wil ik vanaf zijn.

Immigranten

Massa-immigratie

Het Kalifaat van de Multicul

Onvoorstelbaar eigenlijk hè, dat dat pas drie jaar geleden is?

O ja, verrijken doen ze zich zeker!

Immigranten moeten de taal leren

Met twee paspoorten moet je gewoon goed op je tellen passen

Er is natuurlijk een percentage dat wíl werken

De oude bewoners die zich in de steek gelaten voelen

Henk en Ingrid

Oh, oh, Cherso (RTL5)

De Linkse Staatsomroep

Dan is er nu gelegenheid voor enkele vragen, en we beginnen met de heer
Castricum

Wel lekker hoor, zes banen. Nu kan ik de kinderen van school halen, vroeger
haalde ik dat niet

Dat geld komt natuurlijk heel vaak in de verkeerde handen

Slim hoor, van Wilders, zo'n dierenpolitie?

Nee, terug naar de toekomst!

LOAD-DATE: October 4, 2010

LANGUAGE: DUTCH; NEDERLANDS

GRAPHIC: Foto Image Source

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                              63 of 174 DOCUMENTS



                                NRC Handelsblad

                             1 oktober 2010 vrijdag

Als jonge honden staan we klaar;
PVV'er Martin Bosma is in zijn politieke memoires zo dogmatisch als een hardcore
marxist

BYLINE: Bas Heijne

SECTION: BOEKEN

LENGTH: 1765 woorden

SAMENVATTING

Het boek van PVV-politicus Martin Bosma, revolutionaire sage, leerstuk en
jongensboek ineen, ademt in felheid geheel de revolutionaire geest van de door
de auteur zo verfoeide generatie '68, vindt Bas Heijne.

VOLLEDIGE TEKST:

'Memoires, je kunt er geen dag te vroeg mee beginnen.' Dat is de eerste zin van
wat Martin Bosma, Tweede Kamerlid van de PVV, zijn 'gedenkschriften' noemt. Het
zijn woorden die eigenlijk misstaan in De schijn-élite van de valse munters, dat
zijn moeizame titel dankt aan Bosma's grote voorbeeld, de nuchtere
sociaal-democratische dwarskop Jacques de Kadt. Dit boek is bepaald geen
bezadigde terugblik, maar het verslag van een opstand vanuit het heetst van de
strijd. Daarin onderscheidt het zich ook van de meeste geschriften van actieve
Nederlandse politici; dat zijn vaak gelegenheidswerkjes ten behoeve van
verkiezingen of bundelingen van (door anderen in hun naam geschreven)
redevoeringen. Dit boek is ambitieus: het wil het verslag van een politieke
revolte beschrijven en tegelijk de ideeën die aan die opstand ten grondslag
liggen. Het is jongensboek en leerstuk ineen. De schrijver is een man die
zichzelf in interviews een zendeling noemt. Tegelijkertijd  is hij
verzetsstrijder; de nieuw-rechtse weblogs die hij in zijn nawoord bedankt, noemt
hij 'de moderne samizdat'.

In die zin ademt dit boek ironisch genoeg de revolutionaire geest van de '68'ers
die Bosma als zijn grootste vijanden beschouwt. De manier waarop hij het begin
van de politieke beweging van Geert Wilders beschrijft, waar hij zelf al bij
betrokken is, volgt een herkenbaar heroïsch stramien: romantisch
buitenstaanderschap, politieke gedrevenheid gecombineerd met een komisch gebrek
aan ervaring, tegenwerking van alle kanten, algehele verkettering van de
machthebbers, die zich gaandeweg zien afgetroefd door de volkswil. 'Als jonge
honden staan we klaar.'

Het boek van Bosma begint op het moment dat hij zich aansluit bij Geert Wilders,
die dan zojuist uit de VVD is gegooid om zijn afwijkende standpunt over de
toetreding van Turkije tot de EU, en eindigt triomfantelijk met de afgelopen
verkiezingen: 'Binnen wacht Geert een heldenwelkom.'

Deze revolutionaire sage wordt afgewisseld met hoofdstukken waarin Bosma in
heldere taal zijn wereldbeeld ontvouwt. Dat is een coherent verhaal, anders dan
de slogans van Wilders in het publieke debat, waar Bosma doorgaans ook voor
tekent. Sterker nog, zijn verhaal is zo coherent, dat je het gerust schematisch
kunt noemen. Of manicheïstisch: er loopt een heel heldere scheidslijn tussen
goed en kwaad.

Ik vat samen: toen de sociaal-democratie nog de Nederlandse gewone man
vertegenwoordigde, sprak men in nuchtere termen over massa- immigratie,
noodzakelijke remigratie en de te voorziene sociale wrijving tussen nieuwkomers
uit andere culturen en Nederlanders. Door de machtsgreep van linkse
revolutionairen in de jaren zestig en zeventig kwam links in de ban van een
verdwaasd wensdenken, waarvan de geloofsartikelen rechtstreeks ingaan tegen
iedere vorm van gezond verstand. Het multiculturalisme wordt afgekondigd als
nieuwe staatsgodsdienst, op kritiek op massa-immigratie staat een banvloek, wie
kanttekeningen bij de linkse geloofsartikelen durft te maken, wordt bedreigd en
vervolgd - en wordt zelfs het doelwit van aanslagen door linkse radicalen, die
door de elite zwijgend worden goedgekeurd.

Opstandelingen

Die generatie van linkse opstandelingen vormt inmiddels het politieke en
bestuurlijke establishment en weigert consequent de gevolgen van haar
denkbeelden te onderkennen: islamisering van Nederland, verlies aan culturele
eigenheid, uitholling van de democratie door ongeremde massa-immigratie. In de
waanwereld van de linkse elite heerst een gemene begripsverwarring: rechts wordt
voortdurend gelinkt aan Hitler, terwijl Hitler eigenlijk links was, Wilders en
de PVV worden steeds als het kwaad aangemerkt, terwijl de islam een agressieve
en nietsontziende politieke ideologie is, waarvoor de poorten door die blinde
elite wijd worden opengezet. In de newspeak van de 'multikul' heet een
probleemwijk een krachtwijk.

Waarom die elite inmiddels niet wakker is? Ze koesteren hun maatschappelijke
positie te zeer, stelt Bosma. Ze kunnen niet toegeven dat ze het met de islam,
net zoals voorheen met het communisme, bij het verkeerde eind hebben. 'Men wil
het niet zien, men kan het niet zien.'

In zijn afkeer van een generatie die heeft willen afrekenen met Nederland als
benauwende gemeenschap en klakkeloos en vaak agressief het kosmopolitisme en het
multiculturele ideaal uitdroeg, overtuigt Bosma het meest. Hij heeft gelijk
wanneer hij stelt dat nationale identiteit en culturele eigenheid te lang als
oubollig of gevaarlijk zijn weggezet, terwijl je op je vingers kon natellen dat
die onderwerpen in tijden van globalisering en immigratie weer belangrijk zouden
worden. Bosma ziet dat duidelijk als een bewijs van ideologische verdwazing.
Jammer dat hij in zijn woede verzuimt te onderzoeken waar die verdwazing uit
voortkomt. Voor Bosma gaat het om een generatie die een klap van de ideologische
molen heeft gehad, machtsbeluste types die neerkeken op hardwerkende burgers en
die hun tegenstanders onmiddellijk voor fascist uitmaakten. Met ironie, en soms
met walging, somt hij voorbeelden van linkse gekte op.

Dat is vaak verbazingwekkend en soms vermakelijk - Bosma schrijft goed, zolang
hij zijn neiging om te denigreren in toom houdt - maar inzichten levert het
nauwelijks op. We hebben gewoon te maken met een vijand, en die kan niet snel
genoeg verslagen worden. In een kort zinnetje geeft hij toe dat de machtsgreep
van nieuwlinks ook goede effecten heeft gehad, de emancipatie van vrouwen en
homo's, maar hoe die ontwikkelingen zich verhouden tot de algehele linkse
verdwazing, daar gaat hij niet op in.

Wat Bosma 'multikul' noemt, komt rechtstreeks voort uit de idealen van de
Verlichting. Wie een probleemwijk een krachtwijk noemt, kun je beschuldigen van
het dragen van oogkleppen. Je kunt ook stellen dat men er achtergestelden een
gevoel van eigenwaarde mee wil geven, wat Amerikanen empowerment noemen. Alle
'multikul' heeft als uitgangspunt binnen gegeven omstandigheden een leefbare
samenleving tot stand te brengen. Die intentie ontspoort vaak genoeg in ijdel
vertoon voor de bühne, in het toedekken van reële sociale  problemen uit angst
nieuwkomers nog meer op achterstand te zetten, verspilling van subsidies aan
idiote projecten voor gelijkgezinden, een hysterische angst voor uitsluiting,
etcetera. Daar moet je hard tegenin gaan, maar het maakt het ideaal nog niet
onzinnig.

De felheid waarmee Bosma zich tegen het linkse wensdenken keert, maakt
nieuwsgierig naar zijn alternatief. Dat wordt in de 375 bladzijden van dit boek
niet uitgewerkt. De rustige, beschouwende eerste hoofdstukken maken gaandeweg
plaats voor slagzinnen en agitprop. Massa-immigratie moet stoppen, zegt hij
duidelijk, waarmee hij eigenlijk bedoelt dat er geen moslim meer bij mag. Wat er
met moslims moet gebeuren die hier zijn, hoe de rivers of blood te vermijden
waarin arabist Hans Jansen zich al verlustigde in een toespraak bij de
presentatie van Bosma's boek afgelopen woensdag, het blijft onduidelijk.
Misschien iets voor een volgend boek?

Impliciet stelt Bosma in zijn boek dat de PVV de fakkel van de oude
sociaal-democratie heeft overgenomen, nu de linksmens hopeloos de weg is
kwijtgeraakt. Maar de revolte die hij in zijn boek beschrijft, en waarvan hij
samen met Geert Wilders het middelpunt vormt, wordt zelf gekenmerkt door
verdwaasd ideologisch denken. Dat er in Nederland zoveel moslims rondlopen die
geen aanstalten maken om morgen de sharia in te voeren, brengt hem niet tot het
bijstellen van zijn oordeel. Die moslims zijn alleen gematigd doordat ze de
Koran niet goed gelezen hebben - het is ook best een moeilijk boek. Iedere
moslim kan als het ware op ieder moment geactiveerd worden. De welbespraakte
moslims die het woord voeren in talkshows en actualiteitenrubrieken vormen voor
hem niet het bewijs van emancipatie, ze zijn producten van subsidieslurpende
multikul-organisaties. Alleen een slechte moslim is een echte moslim.

Vandaar dat hij een warm gevoel van binnen krijgt wanneer een inwoner van
Volendam hem op de markt toeroept: ,,De islam is helemaal geen godsdienst. Het
is uit op verovering." Voor Bosma is dat geen teken van waan, het bewijst hem
dat de waarheid aan het indalen is. Waar deze denktrant toe gaat leiden, is
moeilijk te zeggen, maar het lijkt me sterk dat ze een herstel van de
sociaal-democratie beoogt.

Zendeling

Bosma's missie als zendeling - en zijn positie als actieve politicus - zorgt
ervoor dat hij zijn grote feitenkennis in een ideologisch licht plaatst, als de
eerste beste hardcore marxist. Om zijn gelijk aan te tonen, citeert hij graag
denkers en politici van onverdachten huize: de oude Drees, Jelle Zijlstra, Hafid
Bouazza, Bart Tromp, J.A.A. van Doorn, en anderen. Daarbij toont hij zich
selectief op het smadelijke af: het zijn juist vaak de harde, conservatieve
critici van links  die zich in niet mis te verstane bewoordingen tegen Wilders
en de PVV hebben gekeerd. Van Doorn moest niets hebben van de hatelijke
ideologische trekken van die beweging en de aanhoudende schoffering en
kleinering van een groep Nederlandse burgers die in het wereldbeeld van de PVV
nooit Nederlanders kunnen worden (zoals ze dat in de ogen van radicale moslims
niet mogen worden).

Over die conservatieve kritiek bij Bosma geen woord, want die is door de
bedenker van het begrip 'kopvoddentaks' veel minder gemakkelijk te pareren. Al
die nuchtere sociaal-democraten die Bosma heldenstatus toedicht, en Jacques de
Kadt toch zeker ook, zouden bij het horen van dat woord beschaafd over hun nek
gegaan zijn.

In de aanloop naar de recente verkiezingen, tijdens een optreden in RTL
Boulevard, beantwoordde Geert Wilders als volgt het verwijt van Humberto Tan,
die hem voorhield dat hij volgens het PVV-programma om zijn Surinaamse
achtergrond tot de multiculturele nachtmerrie behoorde: zolang je je in
Nederland aan de wet houdt, maakt het niet uit of je rood, geel of groen bent en
mag je ieder geloof, overtuiging of ideologie aanhangen. Op die woorden is nooit
iemand ingegaan. Jammer, want het zijn exact dezelfde woorden die Job Cohen, in
de ogen van Bosma de kampioen 'multikul', altijd gebruikt. De politieke
gedenkschriften van Martin Bosma maken op een fraaie manier duidelijk dat ze in
de mond van Cohen ontoereikend zijn, maar in de mond van Wilders een grove
leugen.

De felheid waarmee Bosma zich tegen het linkse wensdenken keert, maakt
nieuwsgierig naar zijn alternatief

LOAD-DATE: October 1, 2010

LANGUAGE: DUTCH; NEDERLANDS

GRAPHIC: Werklui bouwen een nieuwe koepel op de El Ouma moskee in 'prachtwijk'
Amsterdam Slotervaart
Foto Cor Salverius

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                              64 of 174 DOCUMENTS



                                NRC Handelsblad

                             1 oktober 2010 vrijdag

Drie heren dansen vrolijk op de orgelmuziek

BYLINE: Pieter van Os

SECTION: BINNENLAND; Blz. 3

LENGTH: 1155 woorden

SAMENVATTING

Rutte en Verhagen lachten vaak om Wilders bij de presentatie van hun akkoord. En
ze klapten elkaar veelvuldig op de schouders.

VOLLEDIGE TEKST:

Geert Wilders is niet zo van ,,binden" en ,,bruggen bouwen". Dat soort termen
laat hij graag aan anderen over. Zoals aan het vorige kabinet, dat het motto
voerde 'Samen werken, samen leven'. Het aanstaande minderheidskabinet doet het
met 'Vrijheid en verantwoordelijkheid'. Bij de presentatie van de
conceptakkoorden, gisterenmiddag, gaf Rutte er een uitleg bij: niks niet
'samen', het individu staat dit keer centraal.

Toch was het niet Rutte maar PVV-leider Geert Wilders die gisteren tussen de
grappen door voor de meest wervende teksten zorgde.  Wilders, slechts gedoger
maar aanzienlijk langer aan het woord dan de regeringspartners Rutte en
Verhagen, sprak van een ,,historisch moment". Voor het eerst, zo meent hij,
wordt ,,echt iets gedaan aan de massa-immigratie". Bovendien voorziet het
akkoord in een verbod op gezichtsbedekkende kleding als boerka's, de
denaturalisatie van zware criminelen met een dubbele nationaliteit en extra geld
voor de opsporing van illegalen.

Op de hardheid van deze maatregelen is wel wat af te dingen. Zo valt te bezien
of de maatregelen zullen leiden tot een halvering van de immigratie van
niet-westerse allochtonen, zoals Wilders beweert, en ook die denaturalisatie
geldt alleen voor extreme gevallen. Maar de toon is er wel mee gezet.

Kreeg CDA-dissident Ab Klink daarmee gelijk? Door een uitgelekte brief van zijn
hand waren de verwachtingen voor deze presentatie hooggespannen: gedoger Wilders
zou ,,vol op het orgel" gaan; de onderhandelaars van VVD en CDA zouden het met
afgewende, rode hoofden aanhoren.

Maar niets daarvan. De onderhandelaars glimlachten vooral om Wilders woorden. En
tussendoor klopten ze elkaar regelmatig op de schouder. Verhagen liet zien hoe
geluidloos schuddebuiken eruit ziet en lachte voluit om een grap van Rutte over
de nieuwe baan en het salaris van voormalig PvdA-leider Wouter Bos. Weinig
presidentieel allemaal, werd elders in Den Haag geconstateerd.

Misschien zei het meer. Die gemeenschappelijke ergernis jegens links was
kennelijk wel een stevig bindmiddel om tot een akkoord te komen dat van de
onderhandelaars de titel 'Vrijheid en verantwoordelijkheid' kreeg. Dat is iets
anders dan 'samen werken, samen leven' dat het vorige kabinet aan zijn
regeerakkoord als motto meegaf. ,,We beoordelen mensen [ ] niet als groep maar
als individu", aldus de inleiding. Rutte voegde daar bij de presentatie aan toe:
,,Ik houd er niet van dat de overheid groepen aanspreekt; ik geloof in mensen."

In de praktijk betekenen deze individualistische uitgangspunten dat een strijd
moet worden geleverd tegen bestuurslagen, ambtenaren en volksvertegenwoordigers.
Zo moeten ministeries fuseren, deelraden verdwijnen, en op termijn ook vijftig
Kamerleden. Tegelijk moet dit akkoord ,,de balans tussen rechten en plichten
herstellen". Vermeld is niet in welke richting die balans is doorgeslagen, maar
de voorgestelde maatregelen laten daar geen twijfel over: er komen nogal wat
plichten bij, geen rechten. En weg met de cadeautjes: snoeien in subsidies voor
kunst, milieuorganisaties en duurzaamheidsregelingen.

Daar staat dan wel weer tegenover dat auto's straks 130 mogen rijden, dat
kernenergie een revival krijgt en in kleine café weer mag worden gerookt. Dus:
vrijheid op de autobaan en voor rokers, maar de burger wordt ook meer
verantwoordelijk voor zijn eigen daden. Tegelijk is het een akkoord met de
unieke uitspraak: ,,Het kabinet respecteert internationale verdragen." Die
geruststellende mededeling was kennelijk nodig. Het past binnen het beeld: veel
getrommel, maar je moet goed luisteren naar de muziek. Zo betekenen vergaande
bezuinigingsvoorstellen niet dat tot vergaande hervormingen wordt overgegaan.
Niet voor niets verklaarde SP-leider Roemer zich wel tevreden over sommige
punten, zoals: ,,Het in stand houden van de WW en het ontslagrecht, extra
agenten en de investering in de ouderenzorg". Verder was Roemer natuurlijk hard
in zijn oordeel. Dit akkoord zou ,,de rijken rijker maken en de armen armer". De
sociale minima krijgen inderdaad minder, wat oploopt tot 2.000 euro per jaar in
2015. De bijstandsmoeder die tijdens de verkiezingscampagne voor een draaiende
camera huilde om de door de VVD voorgestelde kortingen op haar uitkering, gaat
er dus inderdaad op achteruit. Dat is niet vreemd. Rutte wil met dit akkoord, zo
lichtte hij gisteren toe, het ,,land teruggeven aan hardwerkende Nederlanders".

De vraag is: vormt dat een samenhangende visie? Het resultaat duidt daar niet
op. Dit zijn twee akkoorden die zijn uitonderhandeld door drie partijen die hun
auteursnamen groot en duidelijk onder verschillende maatregelen hebben gezet. De
brede titel past op wat dit is: een verzameling uitonderhandelde verlangens. Die
werden gepresenteerd door drie vrolijke zaakbehartigers.

Natuurlijk zijn de akkoorden een compromis, zoals alle regeerakkoorden in
Nederland een compromis zijn. Maar dit keer werd het ook zo uitgedragen, als een
geheel dat niet meer is dan een  som der delen. Rutte sprak niet voor niets van
een ,,liberaal-christen-democratisch pakket met parlementaire steun van de PVV".

Verhagen koos voor het woord ,,avontuur". Dat is het zeker. En het is nog maar
net begonnen. Hij gaat binnen zijn eigen partij nog menig avontuur beleven. Dat
hij en de partijtop de keuze hebben gemaakt voor samenwerking met de PVV ligt
een deel van zijn achterban zwaar op de maag. Hoe zwaar, blijkt morgen. Volgende
halte: Arnhem, het CDA-congres.

Macht voor parlement

Als de CDA-leden er morgen mee akkoord gaan, krijgt Nederland een kabinet dat
zich moet houden aan een regeerakkoord én een gedoogakkoord. Het laatste bestaat
uit vier hoofdstukken over de onderwerpen immigratie, veiligheid, ouderenzorg en
financiën. De PVV kan VVD en CDA houden aan de afspraak dat het kabinet met een
voorstel komt om gezichtsbedekkende kleding, zoals boerka's, te verbieden. Komt
zo'n voorstel er niet, dan kan de PVV het kabinet naar huis sturen.

Met voorstellen als een nieuwe missie naar Afghanistan of verdergaande
marktwerking in de ziekenhuiszorg - die geregeld zijn in het regeerakkoord, maar
niet in het gedoogakkoord - hoeft de PVV niet in te stemmen. Voor die
onderwerpen zullen VVD en CDA steun bij andere niet-regeringspartijen moeten
vinden. De PVV heeft beloofd bij zulke kwesties nooit een motie van wantrouwen
te steunen. De partij heeft zich ook gecommitteerd aan het te behalen
bezuinigingsbedrag, oplopend tot bijna 18 miljard euro in 2015.

In de loop van de regeerperiode zal het kabinet op allerlei terreinen
beslissingen moeten nemen waarover nu niets geregeld is. Rutte en zijn ministers
zijn in die gevallen maar verzekerd van 51 zetels. Daardoor belooft het een
interessante strijd te worden in het parlement, waarbij de oppositie misschien
meer te vertellen kan krijgen dan ze zelf nu denkt.

LOAD-DATE: October 1, 2010

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                              65 of 174 DOCUMENTS



                                NRC Handelsblad

                             1 oktober 2010 vrijdag

SECTION: OPINIE; Blz. 11

LENGTH: 18 woorden


,,Kinderen van hardwerkende Nederlanders zullen vaker van school gaan zonder
diploma."

Algemene Onderwijs Bond

LOAD-DATE: October 1, 2010

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                              66 of 174 DOCUMENTS



                                NRC Handelsblad

                           29 september 2010 woensdag

Duimen PVV omhoog bij zo veel bezuinigen

BYLINE: Jeroen Wester

SECTION: BINNENLAND; Blz. 3

LENGTH: 651 woorden

SAMENVATTING

De PVV gaf een voorproefje van haar gedoogbeleid bij het debat over de begroting
van 2011. Vijf minuten spreektijd is genoeg.

VOLLEDIGE TEKST:

Een eigenaardige situatie was het wel, gistermiddag in de plenaire zaal van de
Tweede Kamer. Terwijl elders de puntjes op de i werden gezet in een regeer- en
een gedoogakkoord van een nieuwe regering, debatteerde het parlement over de
begroting van het vertrekkende kabinet.

Niettemin is het lang tijd geleden dat zulke ingrijpende miljardenbezuinigingen
centraal stonden op de jaarlijkse Algemene Financiële Beschouwingen. Het ging
ergens over. En het gaf bovenal een eerste indruk van hoe VVD en PVV zich als de
nieuwe bezitters van regeringsmacht politiek opstellen.

Oppositiepartijen die van onconventionele samenwerking met een
minderheidskabinet dromen, kwamen van een koude kermis thuis. VVD-parlementariër
Frans Weekers zei op voorhand dat er nu niets veranderd kan worden aan de
begroting van ChristenUnie en CDA, een Miljoenennota die nauw afgestemd is met
het aankomende kabinet van VVD en CDA, gedoogd door de PVV. Hij zei ,,de
politieke ruimte" te missen om nu te tornen aan de voorgestelde begroting omdat
die rechtstreeks samenhangt met de plannen van het nieuwe kabinet. Weekers:
,,Vandaag spreek ik namens de grootste oppositiepartij en misschien ook wel
namens de meest loyale oppositiepartij."

,,Een devaluatie van de Tweede Kamer", noemde SP'er Ewout Irrgang die
opstelling. Hij sprak van ,,minachting van het parlement". PvdA'er Ronald
Plasterk constateerde dat ,,de coalitie van de angst nu al regeert".

Weekers' houding deed denken aan de manier waarop toenmalig
CDA-fractievoorzitter Pieter van Geel begin vorig jaar een zwaar
uitonderhandeld, aangepast regeerakkoord presenteerde: de oppositie, zei hij,
kon er geen letter aan veranderen. De toen nog negenkoppige PVV-fractie verliet
demonstratief het Huis van de Democratie.

Ditmaal sloegen de twee financiële specialisten van de PVV met een
triomfantelijke blik de discussie over het al dan niet schofferen van het
parlement gade. PVV'er Tony van Dijck deed even later weinig moeite om de Kamer
van zijn standpunten te overtuigen. De partij die 1,5 miljoen kiezers trok, had
slechts 5 minuten spreektijd aangevraagd om over 3,2 miljard euro bezuinigingen
te spreken. Dat stak schril af tegen de 40 minuten die de PvdA had aangevraagd
en de 10 minuten die de tweekoppige fractie van de SGP wilde gebruiken.

'U laat Henk en Ingrid nu al in de steek', was het voor de hand liggende verwijt
van de oppositie toen de PVV zich volledig achter de voorgestelde bezuinigingen
van het demissionaire kabinet schaarde. ,,Het puinruimen is begonnen", zei Van
Dijck. Hij verhulde nauwelijks zich te verkneukelen over de nog veel hardere
bezuinigingen die voor de deur staan. Hij leek geen zin in discussie te hebben.
,,Wacht maar af", zei hij telkens. ,,Dit is nog maar het begin."

,,Zegt de heer Van Dijck nu echt serieus tegen zijn achterban: wij leggen niet
uit waarom wij achter deze Miljoenennota staan, waarom wij afstand nemen van ons
verkiezingsprogramma, u wacht maar af?", vroeg Jolande Sap van GroenLinks. ,,Is
dat een juiste constatering?"

Dat is een goede constatering, antwoordde Van Dijck. Over het voorstel van PvdA,
SP, D66 en GroenLinks om 190 miljoen aan bezuinigingen op de politie terug te
draaien, werd nauwelijks meer gedebatteerd.

PvdA'er Plasterk, die de begroting ,,over het geheel" een ,,verstandige nota"
noemde, waarschuwde voor ideologische boosheid en blinde drift. Hij kwam met een
hartekreet: ,,Ik ben het ermee eens dat we de tering naar de nering moeten
zetten, maar ik maak me zorgen over een sfeer van revanchisme, waarin wordt
gezegd: eindelijk gaan we stevig hakken in het ambtenarenapparaat, de cultuur,
de publieke omroep, de ontwikkelingshulp, buitenlandse zaken en noem maar op.
Dat mag nooit de sfeer zijn waarin wij de overheidsfinanciën op orde brengen."

LOAD-DATE: September 29, 2010

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                              67 of 174 DOCUMENTS



                                NRC Handelsblad

                           25 september 2010 zaterdag

Alcoholmisbruik?;
Tribune

BYLINE: Shari Kiljan

SECTION: SPORT; Blz. 10

LENGTH: 682 woorden

SAMENVATTING

PSV'er Jonathan Reis werd vorig weekeinde betrapt op rijden onder invloed. Zijn
club gaf hem een flinke geldboete. Welke sancties moeten voetbalclubs opleggen
bij alcohol- en drugsmisbruik?

VOLLEDIGE TEKST:

Joop Munsterman, voorzitter FC Twente: ,,Bij ons was dat heel duidelijk met Theo
Janssen. Hij werd geschorst, kreeg een boete en een taakstraf opgelegd. Of dat
zwaar genoeg is, weet je nooit. We zijn allemaal mensen en we maken allemaal
fouten. Mogelijk was het een eenmalige actie maar er is altijd kans op
recidive."

Louis Everard, directeur Vereniging van Contractspelers (VVCS): ,,Straffen vind
ik nogal eenvoudig. Dat straffen worden opgelegd, kan ik heel goed begrijpen
omdat voetballers een voorbeeldfunctie hebben. Er moet echter niet louter worden
gestraft. Het is goed om ook eens na te gaan hoe alcohol- of drugsmisbruik
kunnen worden voorkomen. Onderzoek als club of alcohol- of drugsmisbruik van een
speler het gevolg is van een achterliggend probleem en zorg dat herhaling wordt
voorkomen. Wanneer het om een incident gaat, zou je als club op de één of andere
manier juist ook gebruik kunnen maken van de voorbeeldfunctie van een
voetballer. Ik vind dat clubs daar eens op een creatieve manier mee moeten
omgaan."

Jan Mulder, profvoetballer in de jaren 60 en 70:  ,,Uit mijn tijd herinner ik me
George Best van Manchester United die aan de drank was, hij was een heel
mysterieus figuur. Hij werd wel eens een beetje geschorst en dan bleef hij soms
maanden weg om vervolgens weer in dank te worden aangenomen. Manchester was daar
niet heel consequent in. Dat was extra moeilijk omdat hij een sterspeler was,
die royeer je niet zomaar. Wat dat betreft zijn voetbalclubs redelijk hypocriet.
Maar toen ik las dat Reis wederom in de fout was gegaan, was ik even bang dat
hij weer cocaïne had gebruikt. Maar voor die paar glazen alcohol moeten ze hem
niet gelijk afschrijven. In mijn optiek is hij geen recidivist. PSV moet hem
gewoon blijven steunen."

Cor Hellingman, sportjurist: ,,Sporters zijn niet anders dan gewone burgers.
Atleten sporten in verenigingsverband en zijn langs die weg vatbaar voor
sancties. Dat kan leiden tot schorsingen of royementen. Zijn zij ook nog
werknemer dan kan de werkgever onder omstandigheden sancties opleggen. Het kan
gaan om boetes, tijdelijk op non-actief stellen of ontslag. In alle gevallen zal
het gaan om de vraag of een sanctie kan worden opgelegd en zo ja of de opgelegde
sanctie proportioneel is. Een sporter weet dat drank en drugs tot de verboden
middelen behoren en op de dopinglijst staan. Wordt hij tijdens een wedstrijd
betrapt, dan is hij aan de beurt. Geen Formule 1-coureur mag met een slok op
achter het stuur zitten. Dan brengt hij anderen in gevaar. Maar een schaker? Of
een darter? Daar zitten toch ook een aantal vrolijke innemers tussen.
Interessanter vind ik de vraag hoe men buiten wedstrijdverband met het gebruik
van zo'n sporter omgaat. Mag een vereniging of een werkgever een sporter al dan
niet onverhoeds onderwerpen aan regelmatige tests buiten wedstrijdverband? Is
dit niet in strijd met de privacy van de atleet? En kan een werkgever een
sporter-werknemer ontslaan als die weigert zich te laten testen?"

Henk Kesler, voormalig directeur betaald voetbal KNVB: ,,Over het algemeen
hebben clubs huisregels wat betreft alcohol- en drugsmisbruik. Bij de ene club
houdt dat een schorsing in en bij de andere club een boete. Ik vind dat clubs
een grote mate van vrijheid moeten houden in het uitdelen van straffen. Vooral
omdat zij de aard van de overtreding het beste kunnen beoordelen, zij kennen de
spelers immers het best. Wanneer een speler een avondje gaat stappen, het erg
gezellig wordt en hij te veel drinkt, is dat geen probleem als hij de volgende
ochtend gewoon weer als een tijger op het veld staat. Het wordt pas serieus
wanneer anderen ook in gevaar worden gebracht, dus wanneer iemand met alcohol op
achter het stuur plaatsneemt. Maar ik moet zeggen dat ik de straffen die de
clubs opleggen over het algemeen zwaar genoeg vind. We hoeven  ook weer niet
over te gaan op draconische maatregelen."

LOAD-DATE: September 24, 2010

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                              68 of 174 DOCUMENTS



                                NRC Handelsblad

                          16 september 2010 donderdag

Eén ei is geen ei;
Kunstwonderen

BYLINE: Gerrit Komrij

SECTION: ACHTERPAGINA; Blz. 18

LENGTH: 414 woorden


'Maria Roosen creëert ronde, vriendelijke en uitnodigende vormen als melkkannen
en beelden die doen denken aan lichaamsdelen zoals ogen, spermacellen en
borsten, veel borsten. Vooral een van de werken op de Biënnale, een
pruimeboompje dat Roosen buiten het paviljoen plantte en waarin twee enorme
glazen borsten hangen die van een spiegellaagje zijn voorzien. In haar werk is
veel symboliek."

Aldus meldt KunstUur, het zondagmiddagprogramma van de AVRO. 't Uitnodigende
pruimeboompje met glazen borsten is tot daar aan toe, maar dat daarin veel
symboliek zou zijn, waar is dat nu voor nodig?  Je ziet het pruimenboompje
bezwijken onder de last. Kunstenaars die iets met installaties, stellages,
landschapskunst en design doen kunnen niet zonder symboliek.  In hetzelfde
zondagmiddagprogramma wees een kunstenaar trots op een open plek in het bos. Een
typisch Nederlands bos - nauwelijks groter dan de open plek. Een rijtje bomen
waarachter je de auto's op de snelweg zag razen. De open plek bleek het
kunstwerk zelf. Dat de kunstenaar zijn creatie Aangeharkt Niets had genoemd was
tot daar aan toe, maar de symboliek!

De open plek stond voor een moment van bezinning. Voor een oase in de
hedendaagse chaos. Voor een contrapunt van dinges. Als ik in een bos het woord
symboliek hoor grijp ik naar mijn jachtgeweer.

'Er is veel symboliek in' vormt  de zondagmiddagvariant van 'Wat stelt het
voor?'  Aan de gewone man leg je uit wat 'het' voorstelt en hij gaat tevreden
heen. Aan de kunstliefhebber vertel je van welke symboliek het getuigt en hij
springt een gat in de lucht. Met als gevolg dat al onze rotondes, open plekken
en gemeenteparken radioactief zijn van de symboliek.

KunstUur liet ook een kunstenaar aan het woord die elders in het schaarse bos
duiventorens had gebouwd. Op elkaar gestapelde duiventillen? Ben je gek, een
oase, een contrapunt van iets geheel anders. Ik had net een artikel gelezen met
als titel ,,Kippentorens van kunstenaar Koen Vanmechelen blikvanger op Biënnale
Poznan". Geniale ideeën ontvonken vaak op meer plaatsen tegelijk.  In de torens
van Koen Vanmechelen liggen onder vier broedlampen honderden eieren te wachten
tot ze uitkomen. ,,Dit staat symbool voor het verlaten van een positie van
onvruchtbare isolatie," aldus de kunstenaar. De torens vormen een
'multigenetisch amalgaam', een 'genetische ark' waarin Vanmechelen aantoont  dat
'het samenbrengen van diversiteit kan leiden tot wederzijds begrip'.

Ik vind één los ei al idioot genoeg om te zien.

LOAD-DATE: September 16, 2010

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                              69 of 174 DOCUMENTS



                                NRC Handelsblad

                           14 september 2010 dinsdag

Bespaar de onzin, tel tot twee;
Lux

BYLINE: Roel Janssen

SECTION: ECONOMIE; Blz. 11

LENGTH: 423 woorden


Dit is de Week van het Geld.

Het Platform Wijzer in Geldzaken zorgde gisteren op het Frederiksplein voor
politiek incorrecte paarse ballonnen en verstrekte goedbedoelde adviezen om
kinderen verstandig  met hun zakgeld te leren omgaan.

Prinses Máxima verrichtte de opening van de geldweek en drukte schoolkinderen op
het hart:  ,,Sparen is belangrijk."

Die boodschap is minister van Financiën Jan Kees de Jager (CDA) ontgaan. Want
morgen kunnen twee miljoen werknemers het spaarloon dat ze in de afgelopen vier
jaar hebben opgepot, boetevrij van geblokkeerde rekeningen afhalen. In totaal
4,3 miljard euro komt dan beschikbaar voor besteding.

Deze sigaar uit de eigen werknemersdoos is te danken aan de laatste dag voor het
zomerreces van de Tweede Kamer. De nieuw-rechtse partijen VVD, PVV en CDA kregen
steun van de PvdA - toen nog in de race voor een kabinet -  om  zich geliefd te
maken bij de gewone hardwerkende Nederlander. Onder het motto: cash is goed, de
klant is kiezer, vrijvallend spaarloon bevordert het herstel van de economie.

De Jager wilde geen spelbreker zijn en nam het voorstel over.

Maar als er al sprake is van een consumptieve bestedingsimpuls, dan profiteren
werknemers in China en de Verenigde Staten van de fiscale ontsparing. Ga maar
na: zo'n extraatje is leuk voor de aanschaf van de nieuwste elektronica. Gemaakt
in China met software uit Amerika. Leuk  voor de wereldeconomie, dat wel.

Vrijgave van spaarloon helpt de Nederlandse banken niet om  de nieuwe verhoogde
kapitaaleisen te bereiken. De rente die ze op spaarloon vergoeden is extreem
laag en geeft banken een ruime winstmarge. Werknemers doen er slim aan het
spaarloon op te nemen en vervolgens bij dezelfde bank op een rekening met een
hogere rente te zetten.

Maar wacht even, er speelt nog iets: paniek bij de pensioenen. De aankondiging
dat veertien pensioenfondsen hun pensioenuitkeringen in 2011 moeten afstempelen,
veroorzaakte grote politieke verontwaardiging. Schande!

De bevolking wordt gemiddeld ouder en werkgevers en werknemers hebben hun
pensioenfondsen in het verleden gebruikt voor hun eigen belangen.

Als Kamerleden en de demissionaire minister van Financiën dan toch een
verstandig gebaar willen maken, moeten ze afspreken dat het spaarloon gebruikt
wordt om pensioenvoorzieningen vergrijzingsbestendig te maken. Niet nu extra
geld uitgeven, de Nederlandse economie trekt echt wel aan omdat de wereldhandel
weer groeit,  maar sparen voor het pensioengat later.

Eén plus één is twee. Het is een boodschap die schoolkinderen uitstekend
begrijpen.

LOAD-DATE: September 14, 2010

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                              70 of 174 DOCUMENTS



                                NRC Handelsblad

                           11 september 2010 zaterdag

'Choquerende kunst werkt averechts';
Kunstcritica Anna Tilroe over de toenemende rol van het kapitaal

BYLINE: Ron Rijghard

SECTION: KUNST; Blz. 7

LENGTH: 822 woorden

SAMENVATTING

Angst weerhoudt kunstenaars van activisme, denkt Anna Tilroe. En activistische
kunst wordt meteen ingelijfd door het establishment.

VOLLEDIGE TEKST:

,,Kunstenaars vrezen al zo'n slecht imago te hebben dat ze zich liever gedeisd
houden. Doordat er zoveel aandacht is voor glamourkunstenaars en voor de
miljoenenbedragen die rondgaan op de kunstmarkt, menen ze dat ze beter niet naar
buiten kunnen treden om te vechten tegen voorstellen om de subsidie van kunst te
halveren."

Critica en curator Anna Tilroe ziet angst in de kunstwereld, nu er door Wilders
en anderen steeds luider en vrijer wordt verkondigd dat kunst een hobby is van
een kleine, geprivilegieerde groep.

Zelf wil Tilroe wel ten strijde. Ze werkt  aan een pamflet, volgende maand te
verschijnen, waarin ze zich afzet tegen alles wat niet deugt in de kunst en wat
kunst volgens haar een slecht naam bezorgt: de dominantie van de kunstmark en de
sensatiecultuur. ,,Mijn analyse is dat de commercie meer en meer bepaalt wat
belangrijke kunst zou zijn. Kunst dreigt totaal geregeerd te worden door het
kapitaal. De prijs van een werk wordt het kwaliteitscriterium. Het museum heeft
daar geen antwoord op, bij gebrek aan budget. ,,Als dat geen keuze meer kan
maken uit goede werken, maar zich moet wenden tot jonge, onbekende kunstenaars,
dan verliest het zijn geloofwaardigheid en plaats."

Tilroe ziet wel pogingen tot een subversieve tegenbeweging, zoals op de politiek
geladen biënnale van Istanbul verleden jaar. ,,Het discours in die kringen is
doortrokken van opstandige kreten en politieke verwijzingen." Heel modieus,
oordeelt ze. ,,Zo'n thema wordt bedacht omdat elke biënnale nu eenmaal een
nieuwe, nog ongekende ervaring wil bieden en sensatie wil wekken om publiek te
trekken. Bovendien zat de sponsor, de grootste ondernemer van Turkije, op de
eerste rij. Dat is cynisch en leeg."

Is er nog goede anti-establishmentkunst mogelijk? ,,Ja, maar zulke kunst wordt
meteen deel van het establishment. Dat is het lot van iedere subcultuur. Zie
iemand als graffiti-artiest Banksy. De rebelse geest is de adrenaline van het
economische systeem."

De intellectuele voorhoede moet zichzelf tegen het licht houden, stelt Tilroe.
Er is een mentaliteitsverandering nodig. ,,Het gesprek over kunst blijft in de
inner circle. Het krijgt geen vervolg in de menswetenschappen en in de politiek.
Bij debatten zitten alleen gelijkgestemden. Nodig die anderen eens uit!"

In deze krant betoogde econoom Arjo Klamer dat de traditionele argumenten van de
elite over de waarde van kunst 'de gewone man' niet overtuigen. Tilroe windt
zich erover op dat de gewone man als uitgangspunt van het debat over kunst wordt
genomen. ,,Waarom?! Er hebben anderhalf miljoen mensen op de PVV gestemd en dan
zouden die plots maatgevend zijn voor hoe de rest van Nederland denkt? Dat is
toch idioot!"

Ze begrijpt ook niet waarom de kunstwereld meegaat in de discussie over geld en
dan aanvoert dat kunst de economie ten goede komt. ,,Mensen doen niet aan
cultuur om een stad economisch te steunen, maar omdat ze iets krijgen als ze
naar kunst kijken, iets immaterieels. Daar moet het debat over gaan."

Die 'symbolische waarde' van kunst overstijgt de materiële waarde, zegt ze. En
de symbolische waarde van kunst moet worden verdedigd. ,,Die waarde ligt erin
dat kunst mensen laat zien hoe de wereld is, hoe we onszelf zien en wat we van
het leven verwachten. Dat gaat verder dan verlangen naar een groter huis of een
grotere auto. Kunst laat ons nadenken over wie we willen zijn en over hoe een
mens zou moeten zijn. Dat zijn vragen die in moderne kunst heel gewoon zijn."

Onomwonden op Wilders reagerende kunst als de bermmonumenten van Jonas Staal en
de vermoorde Wilders van Mattijs Bredewold lijken Tilroe geen gepast antwoord op
anti-elitaire sentimenten. ,,Zulke choquerend bedoelde kunst werkt averechts.
Het versterkt het idee dat kunst gericht is op sensatie."

Tot de heersende sentimenten behoort het idee dat de kunstelite niet de
vanzelfsprekende autoriteit heeft om te bepalen wat kwaliteit is. Wat Tilroe
betreft lijdt het geen twijfel dat er een intellectuele voorhoede is - waartoe
ze zichzelf rekent - die het beter weet. ,,Ik pleit ook voor een elite die zegt
waar het op staat en die helder uitlegt wat kwaliteit is. Autoriteit komt niet
vanzelf, maar ik geloof in de kracht van de overtuiging."

Met enthousiasme en goede ideeën zou zelfs die 'gewone man' zijn over te halen.
,,Je moet niet uitgaan van de gewone man zoals hij is, maar van hoe hij zou
kunnen zijn. Dat is niet neerbuigend bedoeld: ooit was ik ook zo iemand, ik kom
uit een acultureel nest. Maar als je geluk hebt, brengt iemand je in aanraking
met kunst en pakt het je."

Prominent critica

Anna Tilroe is een van Nederlands meest prominente kunstkritici. Zij trad op als
curator op bij de geruchtmakende beeldenexpositie Sonsbeek 2008. Haar pamflet
over kunst De ja-sprong verschijnt in oktober bij uitgeverij Querido.

LOAD-DATE: September 10, 2010

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                              71 of 174 DOCUMENTS



                                NRC Handelsblad

                            7 september 2010 dinsdag

Weldenkend Frankrijk protesteert;
Column

BYLINE: Elsbeth Etty

SECTION: OPINIE; Blz. 7

LENGTH: 939 woorden


Het gebeurt niet iedere dag dat er uit het buitenland geluiden van ontsteltenis
klinken over de toestand bij ons. De moord op Pim Fortuyn en die op Theo van
Gogh waren wereldnieuws, maar het commentaar op de voorpagina van Le Monde van
afgelopen weekend over de politieke crises in de Lage Landen had geen schokkend
incident als aanleiding. Het is de algehele toestand die verbijstering wekt.
'Malade du populisme', luidt de diagnose van de Franse krant. Nederland ziek,
België ziek. Het is waar en je kunt eraan toevoegen dat Frankrijk zelf ook niet
gezond oogt, Italië doodziek is en Duitsland zich niet echt lekker meer voelt.

De opkomst van een egoïstisch en soms anti-Europees populisme, zoals Le Monde de
kwaal omschrijft, heeft epidemische vormen aangenomen. Natuurlijk zijn er
specifieke symptomen voor Nederland en België. Het politieke systeem ligt op
apegapen (à bout de souffle). De analyse uit Frankrijk luidt dat bij ons de
onmacht van de traditionele partijen debet is aan de grote invloed van wat eerst
nog splinterpartijen waren, bedoeld worden de PVV en de nationalistische maar
niet xenofobe N-VA in Vlaanderen. Maar de omvang van het Franse Front National
is eveneens aanzienlijk.

Misschien is de situatie in Frankrijk nog wel zorgelijker dan hier. Daar is het
namelijk de president zelf die als een surfer op de populistische golf scheert.
Het is Sarkozy die de door Le Monde benoemde ziekte verspreidt in plaats van
haar te bestrijden. Zijn pogingen het Front National de wind uit de zeilen te
nemen met razzia's en deportaties, met de Roma als doelwit, brengt grote onrust
teweeg bij de 'weldenkenden'. Wee de weldenkenden, in Nederland het nieuwe
scheldwoord voor voorheen de 'linkse kerk' of de 'politiek correcte elite'.

De voorpagina van Le Monde waar het bezorgde commentaar over ons en onze
zuiderburen op stond, was grotendeels gewijd aan het protest van weldenkenden
tegen Sarkozy. ,,Veiligheid, Roma, afpakken van de nationaliteit, pensioenen:
dit Frankrijk protesteert", luidde de openingskop. Volgens de opiniemakers in
hetzelfde nummer van de krant verkeert Frankrijk in een diepe morele crisis.

Ter toelichting van deze stelling is een volle pagina gewijd aan een interview
met de socioloog Alain Touraine (onder meer de uitvinder van het begrip
'postindustriële samenleving'). Hij is uiterst somber over het verdwijnen van de
sociale cohesie, die volgens hem maar op één manier hersteld kan worden: door
het morele schandaal aan de kaak te stellen. Het morele schandaal behelst de
minachting voor de mensenrechten in het land dat zich terecht op de uitvinding
van de mensenrechten  beroemt. 'Onverdraaglijk' volgens Touraine. ,,Dit
onverdraaglijke kan een beweging teweegbrengen. Daarvoor hebben we in Frankrijk
voldoende opvoeding en tradities, of die nu geworteld zijn in de
arbeidersbeweging of in het christendom." Hij zegt - maar misschien is de wens
de vader van de gedachte - dat de Fransen meer gevoel hebben voor de
mensenrechten dan hun regeerders. ,,De afwijzing van de ander, de zondebok, het
racisme, de ontkenning van de mensenrechten vormen het schandaal."

Voor Touraine is de ondergrens bereikt. En wie dit ene nummer van Le Monde
verder doorbladert, ziet dat dit de teneur is in het blad. De filosoof Salim
Abdelmadjid roept op tot verzet tegen ,,het onaanvaardbare". De drempel van het
aanvaardbare in de politiek van Sarkozy is overschreden, betoogt hij, als
onrechtmatige daden aan hele bevolkingsgroepen worden toegerekend of als een
kampement van Roma wordt ontruimd. Deze auteur vraagt zich af of er een ,,juiste
toon" bestaat waarop je over het onaanvaardbare kunt praten. ,,Als we onze stem
verheffen, het soms uitschreeuwen over iets weerzinwekkends, ondervinden we dat
naast ons iemand zegt: 'Kalm nou maar, we zijn per slot niet in het fascisme
beland'." Nee, dat weet de auteur zelf ook wel: ,,Sarkozy is geen Pétain en zijn
regime is niet fascistisch; maar wat we ook weten is dat we reden hebben ons uit
alle macht te verzetten." Het onaanvaardbare komt sluipenderwijs, soms zie je
pas achteraf dat er een drempel is overschreden, voegt hij eraan toe.

En dan is er, nog altijd in datzelfde nummer van Le Monde, heus niet zo'n dikke
zaterdagkrant, een open brief aan Sarkozy van schrijver en dichter Tahar Ben
Jelloun, winnaar van de Prix Goncourt. De president heeft een voorbeeldfunctie,
schrijft hij, een politiek leider mag niet inspelen op racistische stemmingen,
ook niet als die zijn veroorzaakt door sociale malaise, armoede of angst. Een
staatshoofd moet dat juist ontmoedigen. Het koppelen van onveiligheid aan
immigratie betekent toegeven aan de betreurenswaardige ideeën van een
extreemrechtse partij. ,,De economische crisis is geen excuus. De morele crisis
is een feit. Het is aan u, mijnheer de president, om het imago van Frankrijk als
het land van de mensenrechten te herstellen."

Samengevat: toegeven aan uiterst rechts isoleert het land en betekent verraad
aan de fundamentele waarden van Frankrijk.

Zou dit allemaal te principieel en te abstract zijn voor Jean et Marie? Is het
te fel voor Bastiaan Bommeljé (,,Geert Wilders - dat zijn wij", er is geen reden
voor paniek) of Bas Heijne (,,De rechtsstaat is een onwerkelijke abstractie van
de weldenkenden") die van tut-tut doen en gut-gut en het zal wel zo'n vaart niet
lopen en wind je nou maar niet zo op? Mij is het principiële nee van Le Monde
tegen uitsluiting en discriminatie liever dan het bij ons nu ineens modieuze
relativeren van de Grondwet en het gelijkheidsbeginsel. Liever dan een keuze
voor accommodatie, begrip voor Henk en Ingrid en het meebuigen op intellectueel
vlak met hun grote leider.

LOAD-DATE: September 7, 2010

LANGUAGE: DUTCH; NEDERLANDS

GRAPHIC: Elsbeth Etty

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                              72 of 174 DOCUMENTS



                                NRC Handelsblad

                            6 september 2010 maandag

Brieven

SECTION: OPINIE; Blz. 6

LENGTH: 957 woorden

Deze krant is selectief verontwaardigd

In het redactioneel commentaar van 4 september staat: ,,Het is slecht voor een
land als een partij met een gedachtegoed als dat van de PVV in een zo machtige
positie zou komen. Een partij die erop uit is de vrijheid van bepaalde groepen
te beperken, die daartoe discriminerende maatregelen in haar programma heeft
opgenomen en de vrijheid van drukpers wil beperken. Een partij die de
bestrijding van de islam tot kernpunt van het buitenlands beleid wil verheffen."
Ik kan mij iets voorstellen bij deze verontwaardiging,  tot ik de achterpagina
van de zaterdagkrant zag, die behalve de column van Youp van 't Hek ('Roomse
Rukkers') ook een cartoon bevatte, 'Jezusman', van Kamagurka. Het feit dat u dit
soort voor christenen door en door beledigende bijdragen plaatst, werpt een heel
ander licht op uw eerdere verontwaardiging, die nu selectief lijkt.

J.W. de Jong

Hazerswoude-Dorp

Kwetsen moet kunnen, maar er zijn grenzen

Dat was weer lachen zaterdag, met Jezusman! Vooral als je bedenkt hoeveel van
die brave christelijke zieltjes hier een rolberoerte van krijgen. Ik voel al
aankomen waar het volgende week over gaat: Mohammedman! Dan zul je eens wat
zien, minimale inspanning, maximaal effect. Wat? Wel aan gedacht maar toch maar
niet? Bang? Of mag het niet van de redactie? Te gevaarlijk zeker. Tja, die
Staphorsters en die paar Limburgse katholieken, voorzover ze NRC Handelsblad al
lezen, daar heb je niets van te vrezen. Je hebt groot gelijk, kwetsen moet
kunnen, maar er zijn grenzen.

Dr. Karel C. Innemée

Den Haag

Strip over Mohammed  wordt vast niet geplaatst

Ik ben inmiddels behoorlijk teleurgesteld over de manier waarop de media, en
helaas ook een kwaliteitskrant als NRC Handelsblad, omgaan met spottende
uitingen over religie. Zo ook afgelopen zaterdag met Kama. Vooral de dubbele
standaard die gehanteerd wordt over waar wel en niet grappen over worden
gemaakt, is storend. Als deze strip over Mohammed in plaats van Jezus was
gegaan, dan had de redactie van deze krant hem nooit geplaatst. Bang voor
bedreiging, bang beschuldigd te worden van haat zaaien.

Blijkbaar moet je als gelovige christen de conclusie trekken dat je van de media
pas enige terughoudendheid mag verwachten in het beledigen van je
geloofsovertuiging, als je dreigt met geweld. Ik zie in deze krant tenminste
nooit spottende grappen over Mohammed.

Als christen wil ik me verdraagzaam en respectvol opstellen. Ik hoop dat respect
enigszins terug te vinden in een beschaafd medium als NRC Handelsblad.

Maarten Brands

Utrecht

In beroep gaan kan zonder toestemming

In het commentaar 'Recht op hoger beroep' op 26 augustus stond ten onrechte:
,,Wie een boete van maximaal 500 euro of een celstraf niet hoger dan 4 jaar
wordt opgelegd, moet toestemming vragen om in appèl te worden gehoord."

Een zaak waarin een celstraf is opgelegd, kan moeilijk als een bagatel worden
gekwalificeerd. Ook als die straf maar kort is, kan de veroordeelde in Nederland
in beroep gaan zonder dat daarvoor toestemming nodig is.

Wel is het zo dat, als de rechter een delict waarvoor de wet de maximale duur
van een gevangenisstraf op vier jaar heeft gesteld met een boete van niet meer
dan 500 euro afdoet, een ingesteld hoger beroep slechts ter terechtzitting
aanhangig gemaakt en behandeld wordt ,,indien zulks naar het oordeel van de
voorzitter in het belang van een goede rechtsbedeling is vereist" (zie artikel
410a Wetboek van Strafvordering).

Mr.  A.H. Brandt Corstius

Bridel, Luxemburg

Klink gaf heldere analyse

Direct na het mislukken van de formatie vrijdag huilde Geert Wilders zijn
krokodillentranen. Wekenlang zij aan zij met de onderhandelaars van VVD en  CDA
om de tafel en dan opeens die brief van Ab Klink. Wat jammer nu dat dit mooie
rechtse kabinet waaraan hij zo graag had meegewerkt, er niet komt. Wat een
hypocrisie. Wilders heeft er, getuige de brief van Klink, de afgelopen weken
alles aan gedaan om het CDA tegen zich in het harnas te jagen. Dat hij, en ook
Rutte, zich niet in de brief van Klink herkennen, is onzin. Niet voor niets zegt
informateur Ivo Opstelten in zijn commentaar op de brief nergens iets over het
waarheidsgehalte ervan. Klink heeft gewoon een heldere analyse gegeven van de
opstelling van Wilders tijden de kabinetsformatie: geen matiging van diens
standpunten.

Dat is Wilders' goed recht, maar het maakt wel dat er vraagtekens geplaatst
moeten worden bij de integriteit van Mark Rutte, Maxime Verhagen en hun
fracties. Zij stelden steeds dat eerst het onderhandelingsresultaat moest worden
afgewacht. Alsof dat ook maar enige betekenis zou hebben voor de opstelling van
Wilders jegens zijn stokpaardje, de islam.

Wijnand Westerveld

Vlaardingen

Kunsten genereren veel inkomsten zelf

Arjo Klamer stelt dat de gewone man in opstand komt tegen de kunstsubsidies (NRC
Handelsblad, 28 augustus). Hij is voorstander van het verminderen of zelfs
afschaffen van kunstsubsidies.

Enkele tegenargumenten:

1. De begrotingen voor de kunsten zijn sinds de jaren zestig gestegen, maar
minder dan de stijging van het bnp.

2. De kunsten zelf hebben de afgelopen decennia een enorme sprong gemaakt in het
verhogen  van hun eigen inkomsten en het vergroten van het publieksbereik:
kunsteducatie, sponsorbijdragen, gelden van fondsen, stijging van
toegangsprijzen, laagdrempeligheid door middel van festivals, commerciële
programmering,  commerciële zaalverhuur, marketing, enzovoorts. Er gaan op dit
moment méér mensen naar de schouwburgen dan naar voetbalwedstrijden.

3. Per hoofd van de bevolking geeft de overheid namens de bevolking een geringer
bedrag uit aan kunst dan de ons omringende landen.

4. Bovendien: wat kosten sportvoorzieningen? Wat kost de groenvoorziening in de
steden? Cor Wijn en Paul van Oort

Onafhankelijke kunstadviseurs

LOAD-DATE: September 6, 2010

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                              73 of 174 DOCUMENTS



                                NRC Handelsblad

                            6 september 2010 maandag

'Weer de leesbril vergeten? Spreek iemand hierover aan';
Voorzitter Frits van Oostrom van Forum AtotZ over de noodzaak om
laaggeletterdheid in Nederland aan te pakken

BYLINE: Bart Funnekotter

SECTION: BINNENLAND; Blz. 3

LENGTH: 685 woorden

SAMENVATTING

In de Week van de Alfabetisering staan de anderhalf miljoen mensen die zeer
slecht lezen en schrijven centraal. ,,Een persoonlijke tragedie."

VOLLEDIGE TEKST:

,,Graaf Floris V was waarschijnlijk laaggeletterd." Frits van Oostrom,
universiteitshoogleraar in Utrecht, moet lang nadenken over de vraag of hij
iemand kent  die moeite heeft met lezen en schrijven. Uiteindelijk belandt hij
bij zijn vakgebied, de middeleeuwse letterkunde. ,,Floris had er niet veel last
van. Hij had zijn mensen voor zulke klusjes."

Van Oostrom is voorzitter van Forum  AtotZ, een platform van 28 bekende
Nederlanders dat vandaag, op de eerste dag van de Week van de Alfabetisering,
aandacht vraagt voor de anderhalf miljoen mensen die zeer slecht lezen en
schrijven. ,,Dat is een groot probleem voor de maatschappij, maar voor veel van
die mensen ook een persoonlijke tragedie."

Wat wil uw forum hieraan gaan doen?

,,Uit onderzoek dat we vandaag presenteren, blijkt dat ongeveer de helft van de
Nederlanders weet dat laaggeletterdheid een groot probleem is. Driekwart van de
ondervraagden denkt echter dat alleen de overheid wat kan doen aan het oplossen
ervan. Wij presenteren vandaag een website, http://uaanzet.nl, waar we uitleggen
wat je als gewone burger kan bijdragen. Er staan tips op voor  familieleden,
collega's, docenten en artsen."

Maar is het niet gewoon de taak van de overheid om te zorgen dat iedereen met
een voldoende lees- en schrijfniveau van school komt?

,,Natuurlijk is het belangrijk dat de overheid investeert in goed onderwijs.
Daarom heeft het platform onlangs ook een oproep gedaan aan de informateur om
dit onderwerp op de agenda te zetten. Maar alleen op de overheid wachten is niet
genoeg. Mensen kunnen ook zelf wat doen."

Wat dan?

,,Kijk goed rond in je omgeving. Zijn er mensen die vaak toevallig net hun
leesbril vergeten zijn? Heeft iemand altijd last van zijn pols als hij wat moet
schrijven? Dan is het zaak om zo'n persoon voorzichtig aan te spreken. Veel
mensen schamen zich voor hun laaggeletterdheid. Wijs ze erop dat het probleem
met een beetje inspanning goed te verhelpen is."

Is dit niet voornamelijk een integratievraagstuk?

,,Allochtonen zijn relatief oververtegenwoordigd binnen de groep
laaggeletterden, maar tweederde van de anderhalf miljoen mensen die niet goed
kunnen lezen en schrijven is autochtoon. Dus het is absoluut niet alleen een
probleem van mensen die van huis uit geen Nederlands spreken."

,,Het is voor iedereen van belang dat hij het schrift machtig is, ook voor
mensen die met hun handen werken. Onderwijs in dat soort beroepen gaat niet meer
zoals in de Middeleeuwen, waar een meester zijn gezel liet zien hoe het moest.
Tegenwoordig moet je pittige boeken  kunnen lezen."

Uw platform is zeer heterogeen van samenstelling, van hoogleraren tot een
volkszanger als Frans Bauer. Welke rol speelt hij bijvoorbeeld?

,,Nou, Frans heeft over dit onderwerp meer recht van spreken dan ik. Anders dan
in de Middeleeuwen ben ik in mijn omgeving nog nooit een laaggeletterde
tegengekomen. Zijn ouders konden niet goed lezen en schrijven. Hij vulde voor
hen de uitkeringsformulieren in en leerde zijn vader uiteindelijk lezen tijdens
zijn tournees. Frans weet dus hoe belangrijk dit initiatief is."

Bent u door uw voorzitterschap van het platform anders tegen de problematiek
gaan aankijken?

,,Ik denk dat ik oplettender ben geworden. Onlangs was ik in de supermarkt. Daar
kreeg een vakkenvuller op zijn kop van de chef omdat hij bepaalde dozen op de
verkeerde plek had neergezet. Toen dacht ik: misschien kan hij de etiketten niet
goed lezen en maakte hij daarom die fout. Als een collega van hem nou datzelfde
vermoeden heeft, dan kan hij bij ons op de website kijken hoe hij dat probleem
bespreekbaar kan maken en oplossen."

Canonieke professor

Frits van Oostrom (1953) bestudeert de middeleeuwse Nederlandse letterkunde. In
1995 won hij met Maerlants wereld de AKO Literatuurprijs. Hij was van 2005 tot
2008 president van de Koninklijke Nederlandse Akademie van Wetenschappen. Hij
was voorzitter van de commissie die in 2006 de canon van de Nederlandse
geschiedenis presenteerde.

LOAD-DATE: September 6, 2010

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                              74 of 174 DOCUMENTS



                                NRC Handelsblad

                            6 september 2010 maandag

Wie populisme niet snapt, verliest het debat;
Principiële verontwaardiging als reactie op nieuwrechts is voorspelbaar en
futiel

BYLINE: Bas Heijne

SECTION: OPINIE; Blz. 7

LENGTH: 2124 woorden

SAMENVATTING

Hoe blind kun je zijn? Overal ter wereld reageren weldenkenden vol afkeer en
ontzetting op nieuwrechts populisme. Dat heeft geen zin, betoogt Bas Heijne.

VOLLEDIGE TEKST:

Kijk terug op het nieuws van de afgelopen tijd en je ontdekt een verontrustend
patroon. In Washington vond op 28 augustus een demonstratie plaats van
honderdduizend ontevreden Amerikaanse burgers, georganiseerd door de
volksrechtse televisiepresentator Glenn Beck. Het motto luidde Restoring Honor.
Beck is een van de aanjagers van een beweging die zich fel tegen het politieke
establishment keert, in het bijzonder tegen de Amerikaanse president Barack
Obama en de progressieve elite.

Zijn critici beschouwden dag en plaats van de demonstratie als een provocatie:
dezelfde namelijk als waarop dominee Martin Luther King zijn beroemde I have a
dream-speech hield, een mijlpaal in de burgerrechtenbeweging. Weldenkend Amerika
reageerde met hoon en afgrijzen op het feit dat deze beweging zich zonder
blikken of blozen de progressieve symbolen van de natie toe-eigent (in haar
speech beriep volksheldin Sarah Palin zich naast dominee King ook op Abraham
Lincoln) - een beweging die wordt gezien als asociaal, anti-immigratie,
anti-abortus, anti-milieu en zich voortdurend moet verdedigen tegen overtuigende
aantijgingen van racisme.

Beck, die zichzelf entertainer noemt, wordt door critici aan één stuk door op
absurditeiten en inconsequenties in zijn opruiende monologen gewezen - zonder
veel resultaat. Zijn aanhang en die van de verwante Tea Party-beweging groeit
met de dag.

In Frankrijk spraken de kopstukken van de Parti Socialiste op hun congres
schande van president Sarkozy, die onlangs een groep Roma de grens liet
overzetten en in een toespraak na rellen in Grenoble een verband legde tussen
criminaliteit en immigranten. Twee van zijn politieke kompanen opperden ongeveer
tegelijkertijd dat immigranten hun staatsburgerschap ontnomen moest kunnen
worden wanneer ze een zware misdaad pleegden. Ook vonden ze dat ouders van
allochtone jongeren verantwoordelijk gesteld moesten kunnen worden voor de
misdaden van hun kinderen.

De toespraak van Sarkozy, zo werd op het congres van de oppositie verkondigd,
was een president van de Republiek ,,onwaardig". Er vielen woorden als
,,onverantwoordelijk" en ,,weerzinwekkend". Een woordvoerder van de partij liet
weten dat er wat hem betreft geen verschil is tussen de Franse regeringspartij
en het extreemrechtse Front National.

In Duitsland heeft de Bundesbank het ontslag aangevraagd voor bestuurder Thilo
Sarrazin (SPD) omdat hij een boek heeft geschreven met de onheilspellende titel
Deutschland schafft sich ab. Daarin beschrijft hij met losse hand de neergang
van Duitsland, natuurlijk vooral dankzij de onverwerkte immigratie van
buitenlanders. Joden delen een gen dat intelligentie doorgeeft, beweert hij,
maar domheid is ook erfelijk, en daarom komen Turken maatschappelijk niet verder
dan het verkopen van groente en fruit. En de islam verhindert integratie.

Bondskanselier Angela Merkel noemde uitspraken van Sarrazin ,,onaanvaardbaar".
Sarrazin, die eerder beweerde dat Turkije Duitsland wilde veroveren ,,door
steeds meer hoofddoekmeisjes te produceren", ontkent dat hij een rechts-populist
is. Hij durft alleen  ,,onaangename antwoorden" te geven op heikele kwesties.

En in Nederland - in Nederland werd het CDA verscheurd door de gedachte aan een
kabinet met 'gedoogsteun' van de Partij voor de Vrijheid van Geert Wilders.
Vooraanstaande CDA'ers, die afhankelijk van het oordeel over hun optreden
afwisselend 'prominenten' en 'mastodonten' werden genoemd, lieten aanvankelijk
niet van zich horen. Pas toen duidelijk werd dat er een kabinet zou komen
waarbij Wilders de rol van onafhankelijke buitenstaander zonder
verantwoordelijkheid kon spelen, kwam er een stroom openbare brieven en
opiniestukken los. Pragmatisme - het land moet bestuurd worden - maakte plaats
voor principes. Nu de formatie is afgeblazen, heerst alom ,,opluchting'', alsof
een schande is voorkomen, een groot gevaar afgewend.

Wat is het patroon? Overal om je heen, in de VS, in Frankrijk, in Duitsland en
in Nederland, zie je politieke uitzinnigheden, brutale uitspraken en opgeklopte
verontwaardiging, meestal vanaf de zijlijn - Sarkozy behoort weliswaar tot het
politieke establishment, maar hij is niet vergeten dat hij politiek is
doorgebroken toen hij allochtone jongeren in de voorsteden tuig durfde te
noemen. Ze gaan meestal over de ondermijning van de natie door immigratie,
overlast door criminele allochtone jongeren en de dreiging van de islam - en de
jammerlijke ontkenning van die hete hangijzers door de gevestigde politiek. De
regerende klasse is arrogant, kijkt neer op de gewone man, toont zich blind voor
de kwalijke gevolgen massa-immigratie en de annexatiedrift van de islam waarvan
de gewone man in zijn achterstandsbuurt dagelijks getuige is.

Zo voorspelbaar als de retoriek van populistisch rechts inmiddels is, zo
nietszeggend is de principiële verontwaardiging waarmee wordt gereageerd. Het
blijft bij fatsoenlijke dooddoeners. In de VS wordt schande gesproken van Becks
en Palins brutale annexatie van de kernwaarden van Amerika.  Sarkozy's
onderscheid tussen echte Fransen en niet-echte Fransen wordt afgedaan met een
simpel ,,weerzinwekkend''. Het Duitse politieke establishment gruwt van de
incorrecte botheid van Sarrazin. En in Nederland wordt keer op keer fijntjes
vastgesteld dat Wilders voor zichzelf de vrijheid opeist die hij anderen wil
afnemen - of het fascisme wordt er weer eens bij gehaald. Vanuit de gevestigde
politiek in Nederland - zie de opstandige CDA'ers - klinkt steeds opnieuw dat
Wilders een grote groep Nederlanders uitsluit, dat hij mensen tegen elkaar
opzet, en dat zijn voorstellen niet verenigbaar zijn met de rechtsstaat.

Keer op keer komen de tegenstanders van het nieuwrechtse populisme aanzetten met
dezelfde gedempte kreten van ontzetting en afkeer. Men haalt abstracte principes
als gelijkheid en solidariteit van stal, en brengt ontzet de rechtsstaat in
stelling - met weinig of geen effect.

Want steeds opnieuw blijkt uit opiniepolls dat veel kiezers het met de heftige
uitspraken eens zijn. Die uitspraken gaan namelijk altijd over concrete gevallen
- zo niet uit eigen ervaring, dan wel via media, waar incidenten met een
bepaalde weerklank (zoals overlast van Marokkaanse jongens) uitvergroot worden.

Die uitvergroting is meestal selectief, de woordkeus altijd hyperbolisch
('straatterroristen'), de problemen dikwijls virtueel (de angst voor de islam is
het grootst in regio's waar nauwelijks moslims wonen). Maar waar het om gaat is
dat er consequent gesproken wordt in een taal die aanvallend en dramatisch is en
die dichtbij de alledaagse herkenbaarheid lijkt te staan. En dat de reacties
passief en reagerend zijn, en zich vrijwel altijd beroepen op principes en
beginselen die boven de werkelijkheid zweven.

Hoe blind kun je zijn? Tegen die onwerkelijke abstracties van de weldenkenden
keert het populisme zich nu juist, daarom is het niet effectief ze aan te roepen
ter bestrijding ervan. De rechtsstaat is voor de meeste mensen geen argument
meer, in hun ogen wordt dat woord alleen maar gebruikt om problemen te kunnen
negeren. Wie in zijn omgeving een toename van het aantal hoofddoeken signaleert,
zal eerder geneigd zijn te vallen voor de retoriek van Wilders (de islam moet
bestreden worden, zoals we het communisme en het fascisme hebben bestreden) dan
dat hij zich spontaan het gelijk-heidsbeginsel voor de geest haalt. Wie dat niet
snapt, heeft het debat bij voorbaat al verloren.

Je kunt het bijna niet geloven, maar de formatie van een nieuw Nederlands
kabinet is gesneuveld op de vraag of de islam een geloof is of een ideologie.
Iedereen met ogen in zijn hoofd kan zien dat het een geloof is, dat in de
hoofden van radicalen weliswaar tot een hatelijke ideologie is geperverteerd -
maar voor een steeds groter wordende groep niet meer is dan een lifestyle.
Kortom, de ene moslim is de andere niet. Waarom kan geen politicus het opbrengen
dat vast te stellen? Waarom vlucht men in loze verontwaardiging over
,,uitsluiten'' en ,,groepen tegen elkaar opzetten'', in plaats van de koe bij de
horens te vatten?

Het is een generatieconflict, wordt steeds weer gezegd over de pijnlijke
splitsing binnen het CDA. In het Nederlands Dagblad legde Jeroen van Velzen,
voorzitter van het CDJA, de kloof uit als het verschil tussen fraaie principes
en de harde werkelijkheid: ,,De CDA-politici van weleer gaan nog steeds uit van
een groot politiek midden, terwijl de jongeren zien dat dat midden is uitgehold.
Wij zijn politiek bewust geworden in een tijd dat Fortuyn opkwam. Een groot deel
van de CDJA'ers is student. Zij wonen vooral in de minder luxe wijken in de
grote steden en zien welke problemen er zijn met integratie. Voor de prominenten
die zich zo afzetten tegen Wilders geldt dat veelal niet."

Het is maar de vraag of het drama dat zich op dit moment binnen het CDA
voltrekt, werkelijk gaat tussen de grijze villabewoners uit de partij en de
jonge ervaringsdeskundigen. Mij lijkt er eerder sprake van een cultuurkloof. Die
kloof loopt veel verder dan alleen door het CDA, of door Nederland.

Aan de ene kant is er een groep die algemene principes probeert toe te passen op
een steeds ongelijksoortiger samenleving, in de overtuiging dat het hun geloof
in algemene principes is die de samenleving bij elkaar kan houden - we kunnen
alleen leven met verschillen, wanneer we accepteren dat we allemaal gelijk zijn.

Aan de andere kant bevindt zich een geïndividualiseerde generatie die de eigen
ervaring of de ervaring van anderen gebruikt om uitspraken te doen over de
samenleving. De ene groep streeft in zijn taal nadrukkelijk objectiviteit na (de
rechtsstaat, het gelijkheidsbeginsel), de andere is onbekommerd subjectief
(echte Fransen, en niet-echte Fransen), romantisch (Restoring Honor), dramatisch
(Fitna) en onheilspellend (Deutschland schafft sich ab). Het is niet moeilijk te
zien welke taal in onze mediacultuur het meeste aanspreekt. Vandaar dat ook
mensen die Wilders verafschuwen op het puntje van hun stoel zitten wanneer hij
op 11 september in New York een redevoering houdt, hoe voorspelbaar de inhoud
ook is.

Wie er tegenin wil gaan, zal een nieuwe, aansprekende taal moeten leren spreken.
Die taal moet, net als de taal van het populisme, van de dagelijkse praktijk
uitgaan, dingen bij de naam durven noemen, speels en uitdagend, zuigend en
aanvallend zijn. Minder beginselen, graag, en wat meer passie.

Le Monde: De Belgische en Nederlandse kwalen van het populisme

Twee Europese democratieën maken een crisis door zonder precedent. Drie maanden
na de verkiezingen zijn zowel Nederland als België nog altijd in afwachting van
een regering en de meest onwaarschijnlijke coalities komen in aanmerking.

In Brussel is de ellende in 2007 begonnen. De Vlaamse christen-democraat Yves
Leterme legitimeerde de boodschap van Vlaamse separatisten door zich aan hen te
verbinden. Maar, net als zijn partij, werd Leterme verslonden door de
Nieuw-Vlaamse Alliantie (N-VA), die het idee van een autonoom Vlaanderen tot
bloei bracht. De verwarring in België is nu zo groot dat het scenario van deling
niet langer irreëel is.

De Nederlandse situatie springt niet minder in het oog. Twee traditionele
partijen - de christen-democraten en de liberalen -  hebben geprobeerd om over
een duivelspact te onderhandelen met de extreemrechtse, islamofoob Geert
Wilders. In ruil voor de steun van de populisten aan hun minderheidscoalitie en
bezuinigingsplannen hebben de twee partijen zich verbonden tot een harde lijn
tegenover immigranten.

Afgezien van de onderlinge verschillen, lijden de twee noordelijke staten die
altijd werden genoemd als voorbeeld van de kunst van het compromis aan dezelfde
kwalen: de opkomst van een egoïstisch en soms anti-Europees populisme, algehele
afkeuring van politieke systemen die op hun einde lopen en versplintering van
een electoraat dat kiest volgens het systeem van evenredige vertegenwoordiging.

Lange tijd waren deze democratieën stabiel omdat de stemmen werden verdeeld
tussen drie klassieke stromingen - christen-democratisch, liberaal en
socialistisch - maar ze lieten ook protestpartijen opbloeien die het land uit
evenwicht brachten. [...]

In beide landen hebben onbelangrijke minderheidspartijen bekendheid gekregen
dankzij de onmacht van de traditionele partijen. Zij waren niet in staat om zich
met rationele argumenten te verzetten tegen populistisch getier. Dankzij de
nieuwsgierigheid van nieuwsbeluste media is het populistisch geluid versterkt en
geloofwaardig gemaakt. En dankzij electorale systemen die van parlementen
echokamers karikaturale visies op belangrijke politiek maakten.

Een onrustbarende stand van zaken.

LOAD-DATE: September 6, 2010

LANGUAGE: DUTCH; NEDERLANDS

GRAPHIC: Illustratie Ruben L. Oppenheimer

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                              75 of 174 DOCUMENTS



                                NRC Handelsblad

                           4 september 2010 zaterdag

Het gaat niet om het onthoofden van moslims;
Column

BYLINE: Bas Heijne

SECTION: OPINIE & DEBAT

LENGTH: 1095 woorden


In het nieuwe televisieseizoen, lees ik in de Volkskrant, verdwijnt het
dagelijkse actualiteitenprogramma Netwerk. Wees gerust, er komt een fris
nieuwsprogramma voor in de plaats, dat vanaf september wekelijks wordt
uitgezonden. Dat programma heet Altijd Wat.

Altijd wat. ,,We bedoelen: altijd wat om over te praten en na te denken", legt
presentatrice Ghislaine Plag uit. Want het is niet de bedoeling dat het meegaat
met de waan van de dag. ,,Het gaat ons niet om wat teletekstpagina 101 meldt."
Eindredacteur Jeroen Illy: ,,We zullen ons meer op probleemwijken en de zorg
richten dan op de economie. En dan niet: hoe wordt de crisis aangepakt, maar
wel: wat betekent de crisis voor de gewone man die failliet is gegaan. [ ] Ik
verwacht van mijn verslaggevers dat ze hun persoonlijke verwondering en zelfs
boosheid duidelijk overbrengen aan de kijkers." De nieuwsitems worden in de
studio door ,,nieuwe opiniemakers" van commentaar voorzien. ,,We zullen dus niet
Maarten van Rossem en Jort Kelder uitnodigen. Maar het zijn zeker geen
nobody's."

De redactie heeft ook een aantal vaste rubrieken bedacht. ,,In Zing, vecht,
huil, naar aanleiding van  Ramses Shaffy's lied, zullen we elke week een woord
uitlichten en daar in een filmisch portret een dilemma aan koppelen, zoals het
gevecht van een zware man tegen de levensbedreigende kilo's." Volgens de
presentatrice valt Altijd Wat niet met Netwerk te  vergelijken. ,,Wij gaan meer
de diepte in."

Dit programma zal geen lang leven beschoren zijn (,,Gisteren nog Altijd Wat
gezien?"), maar wil je de crisis in Nederland begrijpen, dan heb je aan de
uitspraken van de makers genoeg. Hier wordt de taal van het nieuwe Nederland
gesproken: overgewicht is levensbedreigend, wie gewoon een paar kilo's kwijt
wil, staat voor een dilemma, achtergrond verschaffen bij het nieuws betekent
niet langer dat je het grote verhaal achter het kleine laat zien, maar precies
andersom. We laten de oorzaken van de economische crisis niet zien, we laten
iemand die net failliet is voor de camera leeglopen. We gaan de
borreltafelcultuur die in Nederland voor analyse doorgaat te lijf - niet door de
borreltafel af te schaffen, maar door de oude pratende hoofden door nieuwe te
vervangen. ,,Zeker geen nobody's."

Door dat alles krijgt het begrip diepte ook een verrassende betekenis. Het
duurde even voordat ik Ghislaine begreep, even dacht ik dat ze gewoon uit haar
nek kletste, maar met de diepte in bedoelt ze dat je van iets abstracts - de
wereldeconomie bijvoorbeeld - iets persoonlijks maakt. Het algemene wordt
ondergeschikt gemaakt aan het particuliere, het streven naar objectiviteit
vervangen door het onbeschaamd subjectieve. Streven naar neutraliteit is uit den
boze: ,,Ik verwacht van mijn verslaggevers dat ze hun persoonlijke verwondering
en zelfs boosheid duidelijk overbrengen aan de kijkers."

Voor verre reizen is geen geld, vermeldt de Volkskrant, maar verre reizen zijn
ook helemaal niet nodig in een nieuwsrubriek als Altijd Wat. Wie de wereld
reduceert tot zijn eigen achtertuin, wie al het leed op de wereld terugbrengt
tot een worsteling met zijn eigen vetzucht, gaat immers de diepte in.

Dat is een omkering van jewelste. Dat Ghislaine niet eens lijkt te beseffen wat
ze zegt, geeft al aan dat haar manier van denken gemeengoed is geworden. We zien
onszelf niet langer in relatie tot de wereld om ons heen, we zien de wereld als
een verlengstuk van onszelf. Te lang werd van ons geëist voorbij de horizon van
onze particuliere beslommeringen te kijken, onze eigen sores weg te wuiven in
het aangezicht van de ellende op de wereld, onze persoonlijke mening
ondergeschikt te maken aan verheven abstracties als gelijkheid en
rechtvaardigheid. Voorbij. Natuurlijk heeft het in Pakistan harder geregend dan
hier afgelopen week, hoorde ik afgelopen dagen meerdere keren op televisie
verkondigen, maar wij hebben het ook zwaar gehad.

De Duitse minister van Financiën, Wolfgang Schäuble, haalde deze week uit naar
Geert Wilders en zijn PVV. In zijn kritiek klonk verbazing door. Racistische
partijen, zei hij, heb je in alle landen, maar ,,tien jaar geleden had niemand
zo'n verkiezingsuitslag in Nederland voor mogelijk gehouden". Veel meer zei hij
er niet over, maar uit zijn gebruik van woorden als racisme en xenofobie kun je
opmaken dat hij de opkomst van een populistische beweging nog in termen van
ideologie ziet, alsof de Wilders-stemmers getekend hebben voor een vastomlijnd,
donkerbruin gedachtegoed.

Dat is een denkfout die ook in Nederland nog steeds gemaakt wordt. Het
hedendaagse populisme is een reactie tegen de sleetse algemeenheden van het
verlichtingsdenken, een emotionele afkeer van bovenaf verkondigde abstracties
die alledaagse ergernissen onder het vloerkleed lijken te vegen. Algemene
principes botsten met persoonlijke beleving.

Wie dat niet begrijpt, heeft ook geen weerwoord. Het is niet toevallig de oude
generatie politici die machteloos de Grondwet en de rechtsstaat van stal haalt
in het debat met Wilders, en  die blijft hameren op grondrechten en het
gelijkheidsprincipe. Het is mooi gesproken, telkens weer, maar het heeft geen
enkel effect. Wie de politiek van een land wil begrijpen, zal zich eerst in de
cultuur moeten verdiepen.

De verschuiving van het algemene en abstracte naar het emotionele en het
persoonlijke, de verschuiving van de blik op de grote wereld naar een obsessie
met de eigen belevingswereld, was onvermijdelijk. Wanneer je mensen vijftig jaar
lang voorhoudt dat ze hun eigen wereld mogen maken, eisen ze op een gegeven
moment ook het recht op om dat doen - en dan blijkt het een leugen te zijn. Maar
die verschuiving heeft inmiddels een akelig soort narcisme gebaard, een
romantiek van het ik, een stugge onwil om nog een andere werkelijkheid dan die
van jezelf te erkennen. Dat die werkelijkheid steeds weer anders blijkt te zijn
dan je graag zou willen, is schandalig. Het is altijd wat.

In de Volkskrant  reageerde vorige week een anoniem Kamerlid van het CDA sussend
op het luiden van de noodklok door CDA-prominent en gewezen informateur Ruud
Lubbers, die voorstelde een time-out in de formatie te nemen en de mogelijkheid
van een regering zonder de PVV te onderzoeken. De bezorgdheid van de prominenten
komt voort uit onwetendheid, aldus het Kamerlid. ,,Die denken dat het daar gaat
over: 'Oké, dan onthoofden we maar tien moslims per week.' Daar gaat het
helemaal niet over."

Het gaat niet over het onthoofden van tien moslims per week. Een hele
geruststelling.

Wie denkt dat Geert Wilders het probleem is, houdt zichzelf voor de gek. We gaan
met z'n allen de diepte in.

LOAD-DATE: September 4, 2010

LANGUAGE: DUTCH; NEDERLANDS

GRAPHIC: Bas Heijne

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                              76 of 174 DOCUMENTS



                                NRC Handelsblad

                           4 september 2010 zaterdag

SECTION: OPINIE & DEBAT; Blz. 9

LENGTH: 1810 woorden

In het CDA wordt tenminste gediscussieerd

Ondanks alle opiniepeilingen  hebben CDA-prominenten het lef de fundamentele
discussie over godsdienstvrijheid en democratie te voeren. Waar menig prominente
oud-PvdA'er zich in programma's als De wereld draait door of NOVA laat verleiden
tot egotrippen, doemscenario's, populisme en strategische analyses, voert men op
dit moment binnen het CDA een discussie die ertoe doet. Vanuit trots op onze
democratische verworvenheid met betrekking tot  godsdienstvrijheid laten
vooraanstaande CDA'ers zien hoe wij vorm willen geven aan een open Nederlandse
samenleving. Er wordt duidelijk aangegeven wat wel of niet acceptabel is en
waarbij toch ruimte wordt gemaakt voor andersdenkenden. Zodat het andere geloof,
de islam, zich kan aanpassen aan een moderne democratische samenleving.

Raf Daenen

Fractievoorzitter PvdA Oirschot

In de Kamer wordt niet gebeden

Op de Opiniepagina van 27 augustus geeft Ewald Engelen zijn mening over zaken
die ver afstaan van zijn leeropdracht, de financiële geografie. Dat leidt tot
enkele curieuze uitspraken. In 1917 (kabinet-Cort van der Linden) zou grofweg
besloten zijn ,,iedere kerk gelijkelijk te subsidiëren". Verderop in het artikel
worden de liberalen in Nederland opgeroepen tot ,,stop het gebed in de Kamer" en
,,staak kerksubsidies". Echter, in de Kamer wordt niet gebeden (althans niet
officieel). En sinds het draadje dat als 'zilveren koorde' de Hervormde Kerk als
voormalige Staatskerk nog aan de Staat verbond, werd doorgesneden, ontvangt geen
enkele kerk ook maar een stuiver subsidie. Hun bestaan hangt in hoofdzaak af van
vrijwillige bijdragen van leden en sympathisanten.

A.L. de Werker

Den Haag

Publieke omroep moet wel degelijk blijven

Volgens Jan Kuitenbrouwer moet het omroepbestel op de schop (Opiniepagina, 27
augustus). Echter, het werkelijke probleem is dat er veel te veel commerciële
zenders zijn en dat die zenders vrijwel allemaal in buitenlandse handen zijn. Ik
tel nu al veertien commerciële zenders met Nederlandse programma's op mijn
kabel. Daar krijgt de overheid geen cent van, terwijl in andere landen betaald
moet worden voor een uitzendvergunning. En met die opbrengst wordt dan geheel of
gedeeltelijk de publieke omroep (zonder reclame) in stand gehouden. In Nederland
wordt niet de publieke, maar de commerciële omroep bevoorrecht. Waar de publieke
omroep zich moet houden aan  strenge programmavoorschriften, geldt dat voor de
commerciële zenders (want buitenlands) niet of veel minder.

Vergeten wordt dat de publieke omroep nog lang niet zo verzuild is als de
politiek. De publieke omroep is ook stevig verankerd in de samenleving. Hij
heeft in het algemeen ook  betere informatieve programma's en beter drama dan de
commerciële omroepen. En omdat de publieke omroep niet uitsluitend afhankelijk
is van reclame-inkomsten kan zij bijvoorbeeld ook consequent en consistent
sportevenementen volgen waar miljoenen mensen in geïnteresseerd zijn. Houd dus
de publieke omroep in stand, al was het alleen maar als tegenwicht tegen al het
commerciële geweld.

Henk Langerak

Alphen aan den Rijn

Laat kinderen vechten en in bomen klimmen

'Kinderen zijn het vallen verleerd', kopte deze krant op 31 augustus. Tja, dat
komt ervan als je 'jongensachtige' activiteiten als stoeien, ravotten en
boomklimmen in het verdomhoekje zet, ten faveure van 'meisjesachtige'
activiteiten als punniken en lezen. Tien jaar geleden zat ik als vader van een
jongetje - dat, nog voordat hij goed en wel kon lopen, al zelfstandig de trap
van een Amsterdams bovenhuis op en af kon komen - in een park te kijken hoe een
moeder haar zevenjarige zoontje een boompje van op zijn hoogst een meter of drie
uitblafte met de mededeling dat hij daar nog veel te klein voor was. Mijn
ongevraagde mededeling dat hij er met zo'n opvoedingshouding vanzelf uit zou
vallen tegen de tijd dat hij zeventien was, werd met vuurschietende ogen
beantwoord.

Natuurlijk is het verkeer in veertig jaar tijd enorm toegenomen en dreigen er
andere gevaren.  Helaas hebben we zó sterk de neiging gekregen om alle risico's
te willen uitbannen, dat we onze kinderen de basisvoorwaarden voor het leven op
deze planeet onthouden.

Want in aanraking komen met 'vieze' dingen, 'kattekwaad' uithalen, vechten, ziek
worden, vul maar in, het zijn allemaal instrumenten die we nodig hebben om te
overleven in een van nature mensonvriendelijke omgeving die deze aarde nu
eenmaal is. Dat daarbij wel eens een tand zal sneuvelen, of erger, is een risico
dat we voor lief moeten nemen. In die bewustwording ligt dan ook de werkelijke
taak voor de overheid, niet in het organiseren van valcursussen.

Luc Matter

Saint André de Cruzières (Fr.)

Grafisch werk van Villon is geraffineerd en moeilijk

Is de expositie van grafisch werk van Jacques Villon (1875-1963) in het Van Gogh
Museum een pijnlijke vergissing? Gijsbert van der Wal vindt van wel: ,,Kunst van
het soort dat in vergaderzalen en kantines hangt" (NRC Handelsblad, 24 augustus
). Vreemd. Want Villons oeuvre staat bekend als geraffineerd en moeilijk. Geen
werk waarmee je massa's trekt.

Villons abstracties geven de recensent ,,het gevoel dat hij dat vooral doet waar
een naturalistische weergave ingewikkeld wordt". Eigenaardig. Want Villon staat
te boek als virtuoos graficus. Overigens is Villon in 1963 overleden, niet in
1936.

Drs. Rik Wassenaar

Den Bosch

Beleggen in aandelen doet pensioenfondsen de das om

Willem Vermeend en Robin Linschoten (NRC,  26 augustus 2010) vinden de
waarderingsmethode van de verplichtingen van pensioenfondsen 'arbitrair' en
prefereren het oude systeem met de 'vaste' rekenrente van 4 procent.
Tegenwoordig worden de toekomstige uitkeringen verdisconteerd met de actuele
marktrente, en dat zou leiden tot een jojo-effect in de dekkingsgraad.

Echter, de nieuwe methode is niet arbitrair, maar gebaseerd op het principe dat
een dekkingsgraad van 100 procent kan worden gehandhaafd door het vermogen te
beleggen in langlopende staatsobligaties, gegeven de levensverwachting.
Bezittingen en verplichtingen zijn dan elkaars spiegelbeeld, met dezelfde
gevoeligheid voor de marktrente.

Waar komt die instabiliteit dan vandaan? Welnu, pensioenfondsen beleggen steeds
meer in aandelen om extra rendement te realiseren. Maar aandelen leveren al
jaren minder op dan staatsobligaties, die door de rentedaling vanaf 1995 sterk
in waarde zijn gestegen. Aandelen hebben de verplichtingen dus ook niet kunnen
bijhouden. Vooral daardoor kampen veel fondsen nu met een tekort.

De 4 procent van vroeger was trouwens niet vast, maar een maximum. Zo werd van
1957 tot 1969 verdisconteerd met 3,25 à 3,5 procent. Bij de invoering van de
Pensioenwet in 2007 is de bovengrens komen te vervallen. De regels zijn op dit
punt dus versoepeld.

Natuurlijk kan de rekenrente anders worden vastgesteld. Maar elke uitkomst hoger
dan de marktrente introduceert kredietrisico. Een dekkingsgraad van 100 procent
zou bijvoorbeeld kunnen betekenen dat de pensioenen kunnen worden afgedekt met
junk bonds ('rommelobligaties') in plaats van staatsobligaties. Zo'n kunstgreep
is niet zonder meer in het belang van de deelnemers.

Roland van Gaalen,

Gepensioneerd actuaris, Amsterdam

In Birma vind je nog de romantiek van de Oriënt

In deze krant van 30 augustus stond een grote foto van het imposante, nieuwe
parlementsgebouw van Birma in het nieuwe regeringscentrum Naypyidaw. Dat
vreselijke Birma, met die draconische dictatuur. Maar bij het zien van dat
gebouw weet je wel onmiddellijk dat je in het Verre Oosten bent: het is zeer
traditioneel Birmees. Hoe anders vergaat het je in het noordelijk gelegen China.
Het land dat zich in de armen van het kapitalisme heeft geworpen. Daar wordt de
architectonische dienst uitgemaakt door de Rem Koolhazen van deze wereld. Met
hun aaneenschakeling van spectaculaire wolkenkrabbers, de een nog hoger dan de
ander. Voor de aloude sprookjesachtige romantiek van de Oriënt hoef je niet meer
naar China, want die wordt daar razendsnel afgebroken ten gunste van de
commercie, Olympische Spelen, wereldtentoonstelling, Disneyland, Armani, Chanel,
Gucci en ga zo maar door. Nee, voor die romantiek moet je blijkbaar naar het
conservatieve, hardvochtige, onderdrukkende en gewelddadige Birma.

Het zou mooi zijn als Birma zich zou openstellen voor de wereld, maar zijn
traditie handhaaft. Maar of ze daarin zullen slagen? De Chinezen is het, na hun
drieduizendjarige geschiedenis van hun zeer eigen cultuur, niet gelukt.

J.D.M. de Block

Hilversum

Islamkritiek en integratie kun je niet loskoppelen

In deze krant van 31 augustus vindt Meindert Fennema Wilders' credo ,,niet voor
Ali en Fatima, maar voor Henk en Ingrid" verwerpelijk, omdat het een etnische
draai geeft aan de volgens de auteur overigens vaak terechte islamkritiek van
Wilders. Islamkritiek en integratie moet je scheiden, vindt Fennema, maar hier
slaat hij de plank finaal mis. Het zou mooi zijn, zo'n onderscheid, maar zoals
Fennema het voorstelt is het vooral gratuite retoriek. Zolang de islam wordt
beschouwd als  importreligie en de mythe van 'de' Nederlandse cultuur overeind
blijft en mensen bang worden gemaakt voor wat 'van buiten' komt, kun je niet met
droge ogen beweren dat islamkritiek en integratie niets met elkaar te maken
hebben. Dan is islamkritiek gewoon verkapte assimilatiedruk. Die principiële
gelijkschakeling van Ali en Fatima met Henk en Ingrid waar Fennema zich op
beroept, is een holle frase zolang de eersten alleen mogen meedoen als ze een
'salonfähige' islam aanhangen, een gekuiste, voor Nederland aanvaardbare vorm.
Een getemde islam. Als je Ali en Fatima principieel hetzelfde wilt behandelen
als Ingrid en Henk, dan moet je ook accepteren dat Ali of Fatima er denkbeelden
en opvattingen op na houdt die je niet onderschrijft, net als dat voor Henk en
Ingrid geldt. Dan mag je geen 'wij-zij' onderscheid maken, om dat oude cliché
maar weer eens van stal te halen. Zo'n onderscheid hoort niet in een
integratiedebat en heeft al helemaal niets te maken met de islam. Gelijkheid mag
niet betekenen dat je probeert de wereld buiten de deur te houden.

Prof. dr. Thijl Sunier

Hoogleraar islam in Europese samenlevingen aan de Vrije Universiteit in
Amsterdam

Democratie eist ruggengraat

Bastiaan Bommeljé ziet Wilders niet als oorzaak, maar als symptoom van sociale
desintegratie (Opiniepagina, 2 september). 'Wij zijn Wilders', stelt hij.
Echter, ruim 80 procent van de kiezers heeft niet op Wilders gestemd. Hoe je
democratie ook definieert, de PVV is geen democratische partij. Verder
identificeert Wilders ideologie en religie en discrimineert hij een belangrijke
minderheid van de Nederlandse bevolking. Democratie en vrijheid van godsdienst
zijn belangrijke en te beschermen verworvenheden. Het continueren van de
onderhandelingen met de PVV  is het loon voor de angst van politici met zwakke
ruggen. Democratie vraagt ruggengraat.

J. Th. Degenkamp

Oud-hoogleraar rechtswetenschap RUG.

LOAD-DATE: September 4, 2010

LANGUAGE: DUTCH; NEDERLANDS

GRAPHIC: Illustraties Cyprian Koscielniak

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                              77 of 174 DOCUMENTS



                                NRC Handelsblad

                           2 september 2010 donderdag

Voorkeur Radio, televisie en internet

SECTION: MEDIA; Blz. 19

LENGTH: 766 woorden

actualiteiten

EénVandaag. Reportage over  het zelf ombouwen van een gewone fiets tot een
elektrische fiets. Dat gaat heel eenvoudig met een  inbouwkit. Via internet zijn
er verschillende aanbieders te vinden. Uit een test van twee inbouwsets en een
kant-en-klare elektrische fiets, gedaan door de Fietsbond, blijkt dat het
zelfbouwpakket net zo deugdelijk is als de dure kant-en-klare fiets. Ook
aandacht voor het rechtsdwangmiddel beslaglegging, dat steeds vaker oneigenlijk
blijkt te worden gebruikt. De rechter gaat af opm informatie van degene die
beslag laat leggen,  de wederpartij wordt niet gehoord. Ned.1, 18.15-18.40u.

Nova/DenHaag vandaag.  Verslag van de laatste ontwikkelingen bij de
kabinetsformatie en achtergronden over het 'friendly fire'-incident waarbij twee
Nederlandse soldaten zijn omgekomen tijdens de wederopbouwmissie in Uruzgan.
Ned.2, 22.15-22.40u.

praatprogramma

Knevel & Van den Brink.  Onder de gasten de presentator van sportprogramma
Holland Sport, Wilfried de Jong. Ned.1, 22.50-23.45u.

informatief

E numbers: An Edible Adventure. Tweede deel van een serie van drie over
chemische toevoegingen aan etenswaren. Voedselexpert Stefan Gates onderzoekt
waar de chemische stoffen vandaan komen en waarom ze worden toegevoegd. In deze
aflevering keurt Gates de E-nummers die verantwoordelijk zijn voor verduurzaming
van producten - van de chemische toevoeging die een dodelijke bacterie in
varkensspek voorkomt  tot het E-nummer dat onmisbaar is voor het menselijke ras.
Hij probeert ook enkele E-nummers aan zijn lichaam te onttrekken, om daarmee een
cake te maken. BBC 2, 21.00-22.00u.

10 Ways to turn you on.  Populair-wetenschappelijk experiment. Een groepje
vrienden wordt aangesloten op apparatuur die meet hoe opgewonden ze raken en
waarvan. Omdat het lichaam eerder reageert dan de geest, ben je al opgewonden
voordat je het weet. Hebben we controle over onze fysieke opwinding? Raken
mannen echt opgewonden van een Porsche en vrouwen van homoseks? Presentatie:
Nicolette Kluijver. Ned.3, 21.00-22.00u.

In therapie. Bij therapeut Paul Westervoort zitten elke donderdag Aya en Michel
(Carice van Houten en Frederik Brom) om over hun relatie te praten.Ned.2,
22.40-23.15u.

documentaire

Holland Doc: De sneeuwman.  Documentaire van Juliet Lamont over haar vader Jimmy
Graham die een acute aanval van (vermoedelijk) paranoïde schizofrenie kreeg,
waar hij nooit meer overheen kwam. Sindsdien slijt hij zijn dagen met drank,
vage boekjes en onsamenhangend gemurmel. Lamont gaat terug in de tijd, naar de
protestbewegingen van de jaren 60, de oversteek van haar ouders naar de
hippiescene van Australië en fatale gebeurtenissen op de Zuidpool. Dat doet ze
aan de hand van archiefbeelden, korte tekenfilmpjes en stroeve gesprekken met
haar vader en de mensen uit zijn omgeving. Werd Graham gehersenspoeld door de
CIA? Speelde LSD een rol? Of deed een buitenechtelijke affaire met een vrouw,
die ongewenst zwanger werd, de stoppen doorslaan? Een duidelijk antwoord krijgt
ze niet, maar een glimp van verzoening lijkt door te breken als ze haar moeder
en broer tijdens een etentje confronteert met ex-man en vader Jimmy. Ned.2,
23.30-0.30u.

amusement

Upside down.  Gehandicapten testen confronterend maar op sympathieke manier de
reacties en het fatsoen van bekende en onbekende Nederlanders. Onder aanvoering
van Mirjam Bouwman houdt een team van vier verstandelijke gehandicapten met een
undercover camera 'gewone' Nederlanders voor de gek. Daarbij maken ze op geheel
eigen wijze,  gebruik van hun handicap. Tot welk punt accepteert het
'slachtoffer' de brutaliteit van deze jongens? Ned.3, 20.25-21.00u.

De Taalmeester.  Taalspelletje waarin bekende Nederlanders strijden om de
eretitel 'Taalmeester'. Schrijver/journalist Jan Kuitenbrouwer werkt mee als
taalspecialist. Voorafgaand aan elke uitzending kan iedereen het spel zelf
spelen via internet. Aflevering: Royaltyverslaggevers. Met  Marc van der Linden,
Jeroen Snel en Philip Dröge. Presentatie: Marit van Bohemen. Ned.2, 23.30-0.30u.

RO tv: Vanmorgen vloog ze nog.  Laatste aflevering van serie ware en onware
documentaires over de stad Rotterdam en haar inwoners, met acteurs en echte
Rotterdammers. Met Jules Deelder, Hugo Borst, Eddy Treijtel e.a.
Oud-Feyenoord-keeper Treijtel wordt achtervolgd door een spook uit het verleden.
Ooit trapte hij met de bal een meeuw uit de lucht, die daarna dood op het veld
neerplofte. Hij zingt de frustraties van zich af terwijl een groep fanatieke
Sparta-aanhangers plannen maakt voor het terugroven van een legendarische meeuw
uit het Feyenoord Museum Home of History. Ned.2, 0.30-1.00u.

LOAD-DATE: September 2, 2010

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                              78 of 174 DOCUMENTS



                                NRC Handelsblad

                            31 augustus 2010 dinsdag

Islamkritiek is nog geen etnische politiek;
Wilders  schiet gaten in progressief discours; enige antwoord is heilige
verontwaardiging

SECTION: OPINIE; Blz. 7

LENGTH: 953 woorden

SAMENVATTING

Geert Wilders geeft aan zijn islamkritiek een etnische draai, die verwerpelijk
is. Maar dat maakt niet al zijn islamkritiek onzinnig, aldus Meindert Fennema,
biograaf van Wilders.

VOLLEDIGE TEKST:

Aan de vooravond van de verkiezingen op 9 juni stonden in de Amsterdamse
stadsschouwburg van Amsterdam de Kamerleden Boris van der Ham (D66) en Martijn
van Dam (PvdA) tegenover elkaar in de boksring die in de bovenzaal opgetrokken
was. Zij zouden gaan debatteren over de vrijheid van meningsuiting. Dat
onderwerp  had natuurlijk een bijzondere urgentie in verband met het proces
tegen Wilders, die overigens schitterde door afwezigheid. Tot mijn verbazing
kondigde Van der Ham aan dat het debat tussen hem en Van Dam níét over de
vrijheid van meningsuiting zou gaan. Van Dam en hij hadden daarover namelijk
precies dezelfde mening, zei hij: zij waren allebei voor de vrijheid van
meningsuiting, behoudens natuurlijk haatzaaien. De twee Kamerleden hadden in
goed overleg besloten om te gaan debatteren over een sociaal-economisch
onderwerp en de debatleider leek zich daar in te schikken.

Verbolgen over deze gang van zaken vroeg ik Van der Ham wat hij dan vond van het
proces tegen Wilders en zei hem dat nu juist het haatzaai-artikel aanleiding had
gegeven tot jurisprudentie waar over een debat toch wel wenselijk was. Mij was
in ieder geval opgevallen dat juist D66 vaak níét opkwam voor het vrije woord
als het ging om vermeend racisme of om anti-islamstandpunten. Na afloop sprak ik
Van der Ham in de kamer waar de sprekers zich verzameld hadden nogmaals aan en
wees hem er op dat de rechterlijke macht, die in de tijd van Janmaat het
haatzaai-artikel veelvuldig had toegepast om uitspraken te verbieden die
tegenwoordig gewoon in het VVD-programma staan, meer dan proportioneel uit
D66'ers bestaat. Dat had ik niet moeten doen: Van der Ham liep rood aan van
woede en beet me toe dat ik Wildersstandpunten verkondigde en te vaak De
Telegraaf las.

Ik was mij er niet van bewust dat ik Wildersstandpunten verkondigde, ook al
onderschrijf ik een deel van zijn islamkritiek. Maar Wilders geeft aan zijn
islamkritiek een etnische draai, die ik verwerpelijk vind. 'Niet voor Ali en
Fatima, maar voor Henk en Ingrid': zo presenteerde Wilders zijn laatste
verkiezingsprogramma. En zo gaat godsdienstkritiek over in etnische politiek.
Dáárover zou de discussie moeten gaan en in dat licht is onze
anti-racisme-wetgeving volstrekt achterhaald, zoals ik heb proberen aan te tonen
in mijn Wildersbiografie die vandaag verschijnt. Maar een discussie daarover
durven politici niet te voeren.

Hoe komt het toch dat verstandige en vriendelijke politici volkomen van slag
raken als het gaat om etnische verhoudingen? Hoe komt het dat problemen die
voortvloeien uit het gedwongen samenleven van verschillende bevolkingsgroepen zo
moeilijk bespreekbaar zijn? Waarom wil niemand zich verplaatsen in een politicus
als Wilders wiens privéleven vernietigd is door radicale moslims?

In de periode dat ik de biografie van Wilders schreef, heb ik daar veel over
nagedacht. De sleutel van het raadsel lijkt mij te liggen in het antwoord dat
men geeft op de vraag wie de slachtoffers zijn van de slechtheid in de wereld.
Veel linkse intellectuelen zoeken die slechtheid in zichzelf, maar
externaliseren dat onmiddellijk weer door 'het systeem' daarvan de schuld te
geven. Het ultieme slachtoffer van dat systeem is de vreemdeling die huis en
haard heeft moeten verlaten om in het land van vestiging geconfronteerd te
worden met racisme en discriminatie. Bolkestein heeft dat ooit 'de mythe van de
Goede Vreemdeling' genoemd.

Het oude anti-kapitalisme is bij progressieve intellectuelen vervangen door
postmoderne anti-globaliseringsretoriek, maar ten diepste zijn vijand en
slachtoffer dezelfde gebleven. Men haatte Hirsi Ali omdat zij zich niet als
slachtoffer zag van het racistische Westen, maar van de barbaarse moslimcultuur
in Afrika. Dat had zij nooit mogen doen. Migranten horen boos te zijn op ons,
niet op hun ouders en grootouders.

Sommige intellectuelen proberen het verdriet van de globalisering buiten de deur
te houden door geen televisie te kijken of op het Franse platteland te gaan
wonen. Voor diezelfde intellectuelen is nationalisme ook weer taboe. Zij zijn
vóór Europa en ook vóór de multiculturele samenleving.

Tot voor kort kon men dit onsamenhangende discours in stand houden door het
problematiseren van cultuurverschillen en de eis van assimilatie buiten de wet
te verklaren, maar sinds 11 september 2001 is dat minder makkelijk geworden.

Wilders schiet nu gaten in het progressieve discours en het enige antwoord is
heilige verontwaardiging. Dat hij het opneemt voor de slachtoffers van een
godsdienst die in haar cultuur nog zoveel barbaarse trekken heeft, is
racistisch. Dat hij als rechtse politicus de vrouwen-, homo- en jodenhaat in die
cultuur aan de kaak stelt, is hypocriet. Dat hij de Koran vergelijkt met Mein
Kampf en Obama met Chamberlain, is schandelijk. Het is allemaal even
onverdraaglijk voor de progressieve Van der Ham, die deep down ook wel weet dat
hij als homo meer te vrezen heeft van de islam dan van Wilders.

Meindert Fennema (1946) studeerde sociologie in Utrecht en politicologie aan de
Universiteit van Amsterdam (UvA). Sinds eind jaren 70 en tot eind jaren 80 was
hij actief lid van de CPN. In 2002 werd hij benoemd tot hoogleraar Migratie en
etnische studies aan de UvA. Hij richt zich vooral op de politieke gevolgen van
immigratie en de politieke en civiele incorporatie van immigranten. Thans is hij
hoogleraar politieke theorie en etnische verhoudingen.

Vandaag verschijnt van zijn hand Geert Wilders Tovenaarsleerling, (Uitgeverij
Bakker) een politieke biografie van PVV-leider Wilders.

LOAD-DATE: August 31, 2010

LANGUAGE: DUTCH; NEDERLANDS

GRAPHIC: Illustratie Siegfried Woldhek

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                              79 of 174 DOCUMENTS



                                NRC Handelsblad

                            27 augustus 2010 vrijdag

Weg met die sleetse excuses;
Kunstsector door eigen toedoen kwetsbaar voor kritiek op subsidies

BYLINE: Arjo Klamer

SECTION: CULTUREEL SUPPLEMENT SELECTIE; Blz. 4

LENGTH: 1292 woorden

SAMENVATTING

De 'gewone man' komt in opstand tegen kunstsubsidie. De kunstsector moet nu écht
creatief worden.

VOLLEDIGE TEKST:

In de bezuinigingsijver die het land in haar greep houdt, staan onder meer de
subsidies voor de kunsten onder druk. Zeker de PVV maar ook de VVD heeft het op
dit relatief kleine deel van het onderwijsbudget gemunt. De reactie van de
kunstwereld is voorspelbaar. Steeds wanneer subsidiegelden aan de orde zijn
volgt een rituele dans met bezwerende formules die de kunstsubsidies heilig
maken en degenen die er maar naar durven te wijzen als filistijnen brandmerken.
Tot nu toe heeft de rituele dans wonderwel gewerkt. Daar zou wel eens
verandering in kunnen komen.

Dat de situatie anders is, heeft veel te maken met de opkomst van de PVV. Die
opkomst staat voor een opstand van de 'gewone man' die weinig opheeft met
thema's als diversiteit, globalisering, en de multiculturele samenleving, die
zich opwindt over de aantasting van allerlei zekerheden zoals de AOW en zijn
gezondheidszorg, en die uiteenspat bij de gedachte alleen al dat de elite
subsidiegelden eist voor haar speeltjes. In de al bijna twintig jaar die ik als
cultureel econoom heb besteed aan het onderwerp van de subsidiëring van de
kunsten, heb ik me steeds afgevraagd wanneer die opstand zou komen. Want in de
vele bijeenkomsten over het onderwerp die ik mocht bijwonen, bemerkte ik een
sluimerende verontwaardiging over de subsidiëring van onbegrijpelijke kunst, een
verontwaardiging die omslaat in verbijstering en woede als duidelijk werd hoe
groot die subsidie wel niet is. Dus als ,,die" mensen naar ,,dat" theater gaan,
legt de overheid het tienvoudige bij het bedrag dat ,,hullie" betalen? 300 euro
subsidie op een kaartje van 30 euro?? En als ,,ze" met ,,hun allen" in een zaal
gaan zitten om naar zo'n 'afgezaagd' stuk muziek van ,,zo'n duf" symfonieorkest
te luisteren, geeft de overheid een ton subsidie? En meer dan dat bij ,,zo'n
idiote" opera? En hij wel gewoon betalen voor zijn musical en zijn kinderen
flink dokken voor Lowlands. Weg met die subsidies!

De argumenten die de kunstlobby steevast inzet om de subsidies veilig te
stellen, lijken niet meer bestand tegen de opstand van de gewone man. Ik
onderscheid vier genres van argumenten.

De artistieke/culturele argumenten komen  erop neer dat Kunst - met een
hoofdletter K - goed is en dat Kunst moet. We hebben daarom dure programma's
nodig zodat onze kinderen leren dat Kunst goed voor ze is en de subsidies moeten
ervoor zorgen dat Kunst blijft moeten wanneer ze volwassen geworden zijn. De
gewone man ziet het anders. Waarom zou het ballet beter voor hem zijn dan,
pakweg, Riverdance? Zijn mensen die zich met Kunst bezighouden, soms beter? Wat
is er dan wel zo verheven aan die  ,,saaie en onbegrijpelijke" schilderijen?
Word je dan echt beter van die negatieve en sombere voorstellingen die voor
Kunst moeten doorgaan?  Wat een arrogantie overigens om te suggereren dat er
zoiets is als hogere cultuur.  Als de elite vindt dat haar cultuur zo hoog is,
laat ze er dan ook zelf voor betalen.  Volgende argument.

De sociale argumenten wijzen op de sociale waarden van de Kunsten. Kunst zou
mensen binden en verbinden. Daarom is het zo belangrijk dat de nieuwe
Nederlanders en kinderen uit Vogelaarwijken ermee in aanraking komen. Daarbij
zouden de Kunsten bijdragen aan ons gevoel van eigenwaarde en is Nederlandse
Kunst goed voor de Nederlandse identiteit. De gewone man kan weinig met die
argumenten. Hij ziet vooral hoe de Kunsten de tweedeling in de samenleving
versterken want ook al zou hij willen profiteren van al die subsidies, hij voelt
zich hoe dan ook niet thuis in die gesubsidieerde kunstwereld. En die
ongesubsidieerde André Rieu die overal in de wereld grote massa's vermaakt,
maakt hem trotser dan het Concertgebouworkest en het Nationale Ballet bij
elkaar.

Omdat de culturele en sociale argumenten lastig te verkopen zijn in de
confrontatie met de gewone man, grijpt de kunstlobby tegenwoordig gretig naar
economische argumenten.  Daarvan heb je oude en nieuwe. De oude economische
argumenten wijzen erop dat de markt voor Kunst niet goed werkt en dat daarom
overheidssteun onontbeerlijk is. De gewone man kan dat argument gestolen worden,
want hij zelf taalt niet naar Kunst. Dat hij er indirect wat aan zou hebben,
zoals kunsteconomen willen beweren, begrijpt hij niet. Exit oude argumenten.
Nieuwe argumenten wijzen op het belang van Kunsten voor de economie. De nieuwe
economie vraagt om creativiteit en daar is de Kunst goed voor. Daarbij trekt
Kunst toeristen. Klinkt goed. Maar het argument is riskant. Want als er verdiend
wordt aan de Kunsten, zijn ze blijkbaar niet weerloos, zoals de elite beweert.
Laat het argument doorwerken op de gewone man en hij kan zelf bedenken dat niet
hij maar de bedrijven die aan de Kunsten verdienen, ervoor moeten betalen. Of de
toeristen.

Ten slotte zijn er nog de praktische argumenten zoals dat het maar om 1 procent
van de rijksbegroting gaat, en dat het snijden in subsidies enorm veel gedoe
geeft en veel schade aanbrengt. Maar dat alles laat de gewone man koud.

Het moge duidelijk zijn, in dit klimaat zijn de subsidies voor de kunsten niet
veilig. Daarbij komt dat de culturele sector deels door eigen toedoen kwetsbaar
is geworden. Want het valt niet te ontkennen dat er van alles en nog wat niet
klopt zoals het nu gaat. Het aanbod van kunstenaars en gezelschappen is
bijvoorbeeld veel te groot; theaters kunnen het aanbod niet aan. Gezelschappen
die zichzelf proberen te bedruipen krijgen vrijwel geen kans in de oneerlijke
concurrentie met gesubsidieerde gezelschappen. Veel gesubsidieerde organisaties
werken inefficiënt, en sommige theaters hebben gewoon te veel geld om veel te
veel reclame te kunnen maken. Te veel van het aanbod wordt aanbodgestuurd en
houdt weinig rekening met het publiek. Te veel voorstellingen en voorzieningen
zijn gewoon te goedkoop. De inzet van provinciegelden is moeilijk te verkopen
als lokale en nationale overheden zich al met de kunsten belasten. En creatieve
instellingen zijn opmerkelijk conservatief wanneer het gaat om de financiering
van hun creativiteit. Mede door hun gebrek aan verbeelding blijft de bereidheid
van vermogende Nederlanders om aan de Kunsten te doneren laag.

Het goede van deze situatie is dat het dwingt tot een fundamenteel doordenken
van het hoe en waarom van de subsidiëring van de kunsten. Stel als we een streep
door alle subsidies zouden trekken. Zouden de Kunsten dan verdwijnen? Natuurlijk
niet. Dan zullen wat wij economen de optie- en bestaanswaarden van de Kunsten
noemen duidelijk worden. Te veel mensen hebben graag de optie naar het museum te
gaan, ook al gaan ze niet, of hechten waarde aan het bestaan van een museum ook
al komen ze er nooit.  Door de vanzelfsprekendheid van de kunstsubsidies raken
mensen het gevoel van de waarde van de Kunsten kwijt.

Het experiment geeft te denken. Hoe kunnen mensen en dus ook de gewone man, het
gevoel voor de waarde van de kunsten krijgen of terugkrijgen? Is het denkbaar
dat kunstenaars en culturele organisaties zich nadrukkelijker manifesteren in
het dagelijks leven? Dat ze bewuster bezig zijn met wat mensen kan beroeren en
inspireren? Zijn er kansen voor kunstenaars in een economie die om creativiteit
schreeuwt?

En wat die zogenaamde moeilijke Kunst betreft, een beschaafde wereld heeft die
Kunst nodig, net als ze serieuze wetenschap nodig heeft: als bron voor kennis en
creativiteit. Organiseer en financier haar in een academische setting, zoals dat
in de VS gebeurt.

Kortom, wanneer de druk groot is, wordt alles vloeibaar. Het is hoog tijd voor
de culturele sector om sleetse excuses los te laten, en creatief en innovatief
te worden in het realiseren van de waarden die de Kunsten hoe dan ook hebben.

LOAD-DATE: August 27, 2010

LANGUAGE: DUTCH; NEDERLANDS

GRAPHIC: Illustratie Bas van der Schot

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                              80 of 174 DOCUMENTS



                                NRC Handelsblad

                           26 augustus 2010 donderdag

Even aanleggen en stad krijgt half miljoen;
Cruiseschepen zijn al lang niet meer voor de elite en  leveren steden veel geld
op

BYLINE: Mirjam Keunen

SECTION: BINNENLAND; Blz. 2

LENGTH: 1035 woorden

SAMENVATTING

Wereldwijd zijn er 336 cruiseschepen. De rederijen hebben de Nederlandse steden
ontdekt. Amsterdam verwacht volgend jaar 118 schepen. Ook in Rotterdam worden
records gebroken.

VOLLEDIGE TEKST:

,,Een tussendoortje", noemt Rainier Klootwijk de Middellandse Zeecruise die hij
deze zomer met zijn vrouw maakte. In het najaar wacht het echte werk. Dan vaart
hij van de Amerikaanse westkust, via Panama, naar Baltimore aan de oostkust van
de Verenigde Staten. Afgelopen winter verkende hij vanaf een luxe schip de kust
van Antarctica.

In zijn jonge jaren ging Klootwijk met een tentje naar de Veluwe of met een oude
Eend naar Spanje. Maar als senior maakt de voormalige medewerker van de
Holland-Amerika Lijn vier cruises per jaar. Dat begon als sentimental journey.
Hij werkte tussen 1960 en 1968 op de trans-Atlantische lijndienst Rotterdam-New
York. Nu geeft hij als vrijwilliger rondleidingen op de Rotterdam, het
voormalige passagiersschip waarop hij ooit voer en dat nu in Katendrecht
(Rotterdam) dienst doet als museum annex hotel/congrescentrum.

In de jaren zestig werden de schepen die lijndiensten onderhielden tijdens de
wintermaanden vaak gebruikt voor lange cruises. Ze voeren bijvoorbeeld in
tachtig dagen rond de wereld. Klootwijk bediende dan in het restaurant de
Amerikaanse gepensioneerde elite. Veertig jaar later laat hij zich bedienen.

Wel mist hij de romantiek van een prachtig vormgegeven schip als de Rotterdam,
gebouwd in de jaren vijftig. Onvergelijkbaar, zegt hij,  met zo'n nieuw
cruiseschip als de Norwegian Epic, dat eruitziet als een drijvend flatgebouw.

De cruisesector is veranderd. Met een plaid op een dekstoel aan boord zitten was
vroeger vermaak. Nu kun je aan boord schaatsen, bowlen en indoor klimmen. ,,Jan
met de pet gaat aan boord", zegt Klootwijk. ,,En er wordt een hoeveelheid
cruiseschepen gemaakt alsof het om Volkswagens gaat."

Wereldwijd zijn er 336 cruiseschepen. 31 zijn in bestelling. Deze ochtend meert
de MSC Opera af aan de kade van de Passenger Terminal Amsterdam, achter het
Centraal Station. Het 256 meter lange schip lijkt op een drijvend resort. Het
heeft negenhonderd hutten, diverse zwembaden en tien dekken, met namen als
Tosca, La Traviata of Aida.

De passagiersterminal is een soort minivliegveld aan het water. De parkeervakken
voor touringcars worden bij aankomst van een schip als bagageterminal gebruikt.
Niet lang na het afmeren staan er vijfduizend koffers van passagiers die naar
huis terugkeren. Enkele uren later vertrekt de MSC Opera met tweeduizend nieuwe
gasten.

Het Amsterdamse Havenbedrijf onderzoekt of in Amsterdam een tweede
cruiseterminal nodig is. Volgend jaar doen naar verwachting 118 cruiseschepen de
hoofdstad aan, met 230.000 passagiers.

,,We voorzien de komende jaren meer groei", zegt Dick de Graaff, commercieel
manager van Passenger Terminal Amsterdam. ,,Nu moeten we cruiseschepen al
verwijzen naar een alternatieve kade, ver buiten het centrum. Als je een rederij
drie keer laat uitwijken, dan ben je je klant kwijt."

Hij verwacht meer drukte omdat er een nieuw Europees cruisegebied aan de
Atlantische kust wordt ontwikkeld.  Dat toeristische vaargebied beslaat
zeventien havens, van Hamburg tot Lissabon.

Cruises zijn volgens De Graaff een groeiende vakantietak. ,,Tussen 1980 en 2005
groeide de branche per jaar 6 à 7 procent. Dat was vooral aan Europa te danken.
Met name Engelsen en Duitsers zijn veel gaan cruisen."

Cruises werden in de Verenigde Staten onder een breed publiek populair in de
jaren zeventig en tachtig, mede dankzij de zoete tv-serie The Love Boat
(1977-1986) die werd opgenomen op de Pacific Princess. ,,Dankzij die Amerikaanse
serie werd cruisen populair bij het brede Amerikaanse publiek", zegt De Graaff.
Tot twintig jaar geleden waren het vooral oudere  Amerikanen die op een schip
vakantie vierden in het Caraïbisch gebied. Nu mikken de rederijen op Europa en
zijn er reizen voor doelgroepen: van in cultuur geïnteresseerde senioren tot
jonge danceliefhebbers. In Amsterdam was in 2004 ruim 40 procent van de
cruisepassagiers Amerikaan, nu schommelt dat percentage rond de 15. Dit jaar
komt bijna eenderde van de passagiers uit Duitsland.

Vanaf de Wilhelminapier in Rotterdam vertrokken in de negentiende eeuw
tienduizenden landverhuizers naar de Verenigde Staten. In de jaren 70 verdween
de Holland-Amerika Lijn (HAL), omdat vliegen goedkoper en sneller was. Inmiddels
meren aan de Cruise Terminal op de Wilhelminapier weer grote passagiersschepen
aan voor cruises.

Volgend jaar komt er bij de voormalige aankomst- en vertrekhal van de HAL een
recordaantal van 29 cruiseschepen. ,,Dat levert de stad en de regio 500.000 euro
per schip op", zegt Mai Elmar, directeur van Cruise Port Rotterdam. ,,Daar zit
alles in: van haven- en kadegeld tot bushuur en levering van levensmiddelen aan
boord." Een gemiddeld cruiseschip zorgt voor 35 tot 45 touringcars vol toeristen
naar Amsterdam, Delft of Kinderdijk.

Rotterdam probeert zich sinds 2003 op te kaart te zetten als cruisehaven met een
historische terminal. Het kost volgens Elmar vijf tot zeven jaar voordat een
rederij van haven verandert. ,,Je moet een lange adem hebben om naamsbekendheid
op te bouwen", zegt ze.

Zeeland doet een poging. In Vlissingen meerde vorige maand cruiseschip
Prinsendam af. Als het aan Zeeland Cruise Port ligt, komt er een vaste terminal
in Vlissingen of Terneuzen waar jaarlijks 25 tot 50 grote schepen moeten
aanleggen. Dit voorjaar is een intentieverklaring met rederij HAL getekend.
,,Maar te veel cruisehavens in een land waar je maximaal vier uur moet rijden
van de ene naar de andere kant is economisch onverantwoord", zegt Elmar.

De toevloed van cruiseschepen heeft geleid tot een nieuwe vrijetijdsbesteding:
'cruisespotten'. Elmar krijgt wel eens een telefoontje van een zeevaartfan die
langs de route woont om te horen hoe laat een bepaald cruiseschip in Rotterdam
arriveert. ,,Hij hangt dan de vlag van de rederij aan zijn balkon."

Nederlanders brengen veel tijd door op het water, voor de lol of voor het werk.
NRC Handelsblad gaat aan boord en belicht in een aantal artikelen het land vanaf
het water. Van mijnenjagen op zee tot spelevaren in de grachten. Vandaag:
cruiseschepen doen steeds vaker Nederland aan.

LOAD-DATE: August 26, 2010

LANGUAGE: DUTCH; NEDERLANDS

GRAPHIC: Een cruiseschip vaart over het IJ. Op de achtergrond het Centraal
Station. Het Havenbedrijf bekijkt of er in Amsterdam een tweede cruiseterminal
kan komen.
Foto Rien Zilvold

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                              81 of 174 DOCUMENTS



                                NRC Handelsblad

                            23 augustus 2010 maandag

Help Pakistan, maar niet de regering;
EU moet zich niet op sleeptouw door VS laten nemen bij steun aan regime

SECTION: OPINIE; Blz. 7

LENGTH: 1567 woorden

SAMENVATTING

Door de ramp ontstaat een wedloop in noodhulp tussen de Talibaan en de VS.
Amerika kiest hierbij de verkeerde weg door de regering te steunen, meent Jan
Breman.

VOLLEDIGE TEKST:

Het vaststellen van de omvang van de ramp die Pakistan heeft getroffen, is nog
in volle gang. Het onheil begon ruim drie weken geleden in het noorden van het
land, maar van dag tot dag hebben we de verplaatsing van de watervloed naar het
zuiden kunnen volgen. Op het ogenblik dat ik dit schrijf maken inwoners van de
miljoenenstad Hyderabad in de provincie Sindh zich op hun huis te verlaten uit
angst dat een nabijgelegen stuwdam het begeeft. Het hele stroomgebied van de
Indus staat onder water, het hart van de natie.

Op het eerste gezicht leek het een natuurramp. De moesson wordt altijd
gekenmerkt door zware regens. Maar de hoeveelheden die dit jaar vielen, waren
buitensporig. Dat zou het gevolg zijn van een klimaatsverandering. Maar die
uitleg schiet tekort, evenals de constatering dat door ontbossing het water in
korte tijd naar de dalen raast. Want de overstroming die nu het centrale
laagland teistert, waar het grootste deel van de bevolking woont, komt vooral
door ondeugdelijk waterbeheer.

Weggedrukt uit veiliger woonplaatsen die al overbezet zijn, hebben mensen zich
gevestigd in laaggelegen gebieden. Dit had niet gemogen, maar is wel gebeurd.
Wezenlijker nog is het gemis aan onderhoud van dijken, dammen, stuwmeren en
overloopbekkens.

Het geweld waarmee de privatisering in Pakistan heeft huisgehouden, heeft als
gevolg gehad dat van publieke instellingen geen sprake meer is. Ambtelijke
diensten worden sinds jaar en dag gewoon voor eigen gewin te gelde gemaakt. Het
waterbeheer in Pakistan is uitgeleverd aan wat de vrije markt ervoor biedt. Zo
kon het doorsteken van een dijk afgekocht worden, ook dijken van overloopbekkens
die daarvoor bedoeld waren.

Het overgrote deel van het land is in handen van een kleine minderheid van
grondeigenaars. Sommigen daarvan leven in puissante rijkdom. Zo'n viervijfde van
de plattelandbewoners heeft geen enkel bezit, zij zijn als kleine pachters of
landarbeiders dienstbaar aan de landheren. Het voortbestaan van deze armen wordt
door de uitwerking van de ramp niet voor even, maar voorgoed bedreigd. In
normale tijden  kunnen deze onbedeelden al geen aanspraak maken op bescherming
van de overheid. Kan het daarom verwondering wekken dat officiële instanties in
deze crisis verstek laten gaan?

We horen over vier miljoen daklozen en een dubbel aantal daarvan dat hulp
dringend nodig heeft: veilig voedsel en drinkwater, onderdak en gezondheidszorg.
Die aantallen zijn een groteske onderschatting van de chronische ellende waarin
meer dan de helft van de bevolking, met een omvang van ruim 180 miljoen,
verkeert. De beelden van de overstroming gaan steevast vergezeld van de
mededeling dat de slachtoffers al hun bezittingen zijn kwijtgeraakt. Maar velen
van hen hadden al niets voor het water hen wegspoelde. De ellende die we nu zien
was er al en is niet de uitwerking van de ramp. Beschamend was het bezoek van
premier Gilani aan een noodkamp dat nooit heeft bestaan. Het bivak is een paar
uur voor zijn komst ingericht en na de fotosessie weer opgebroken.

Pakistan heeft een staatsapparaat dat zienderogen faalt. De macht berust bij een
kleine bevoorrechte klasse die zichzelf bedient. Dit gevestigde belang heeft
zich de afgelopen decennia hardnekkig verzet tegen voorziening in de
basisbehoeften van de bevolking. Toegeven aan het verlangen naar een menswaardig
bestaan zou immers landhervorming, werkverschaffing, volkswoningbouw, publieke
gezondheidszorg en onderwijs hebben vereist.

Onder de militaire dictatuur, maar ook erna, bleef de politieke wil afwezig om
de samenleving in een democratische richting te sturen. President Zardari heeft
elke geloofwaardigheid verloren. Zijn voorlopig aanblijven is niet ingegeven
door hoop op verbetering, maar komt voort uit het ontbreken van een beter
alternatief. Waarom zou de gewone man nog langer gehoorzaamheid en trouw
verschuldigd zijn aan een staat die niets voor hem doet?

De politiek waarmee Pakistan is behept, heeft de doorbraak naar een
civiel-seculiere maatschappij geblokkeerd. Met steun uit het staatsapparaat
hebben vrijwilligersorganisaties die op religieuze leest zijn geschoeid, zich
het sterkst kunnen ontplooien. De islam als volksgodsdienst die lang dominant is
geweest, heeft in de afgelopen decennia terrein moeten prijsgeven aan uit het
buitenland afkomstige stromingen van fundamentalistische snit, zoals de
Talibaan. Die bewegingen hebben een dubbele agenda: het gewelddadig bestrijden
van de vijand - dat zijn allen die de ultraorthodoxe geloofsopvatting niet
delen, of dat nu in eigen huis, India of Afghanistan is -  en daarnaast het doen
van goede werken zoals het bieden van onderwijs met schoolmaaltijden aan
kinderen en gratis gezondheidszorg voor behoeftigen. De eerste hulp bij de
huidige ramp wordt vaak geboden door deze fundamentalistische bewegingen.

De autoriteiten hebben hierop ingespeeld door het buitenland om hulp te vragen
om te voorkomen dat de bevolking de Talibaan als de barmhartige redders gaat
zien. President Zardari sprak van 'negatieve krachten' die zich over ouderloos
geworden baby's ontfermen, hen in kampen onderbrengen om ze tot de terroristen
van morgen te trainen.

Die boodschap is aangekomen. De Amerikanen hebben de noodhulp die zij eerder
toezegden, aanmerkelijk verhoogd. Dit is gebeurd op voorspraak van senator
Kerry, die zich bij zijn bezoek  vorige week aan de getroffen gebieden beducht
toonde voor de werving van jihadisten ten gevolge van de crisis.

De angst dat de ramp in politieke instabiliteit omslaat, is begrijpelijk, maar
het motief voor humanitaire bijstand zou toch niet bezorgdheid mogen zijn voor
de terreinwinst die de tegenstander boekt. Zo'n toonzetting geeft voedsel aan
een publieke opinie die vermoedt dat de gulle gever erop uit is de
anti-Amerikaanse stemming onder de bevolking in pro-Amerikaanse richting om te
buigen. Of dit zal lukken, lijkt twijfelachtig gezien de woedende reacties op
bijvoorbeeld het bericht dat het vliegveld van Jacobabad in het zuiden van het
land niet gebruikt kan worden om mensen te redden of voedsel af te werpen. Deze
luchtmachtbasis is namelijk in Amerikaanse handen en wordt gebruikt om operaties
boven Afghanistan uit te voeren en om onbemande vliegtuigen te lanceren voor
aanvallen op Talibaan-haarden in het grensgebied. Die vluchten gaan gewoon door.
Heel wat Pakistanen zien hierin het bewijs geen baas meer in eigen land te zijn.
In hun gedachtegang heeft het staatsapparaat - overheid en leger - zich verhuurd
aan Amerika om een oorlog te voeren die niet in het landsbelang is.

Wat tot dusverre tot Amerikaanse inmenging beperkt is gebleven, staat op het
punt tot een grotere coalitie uit te groeien. De NAVO houdt zich gereed om
mankracht en materieel in het rampgebied in te zetten. Naar verluidt zal de
Europese Unie toegeven aan de druk tot grootschalige hulpverlening; 140 miljoen
euro zouden al zijn toegezegd. Dit alles om de dreigende opmars van de Talibaan
te bezweren? Wat nu wordt gedaan, maakt een overhaaste en weinig doordachte
indruk. Het is een voortgaan op een geopolitiek traject in de regio dat
contraproductief is gebleken.

Om de bevolking van Pakistan voor de goede zaak te winnen is een verdrag
gesloten waarbij Amerika zich verplicht Pakistan in de komende vijf jaar 7,5
miljard dollar te betalen, jaarlijks 1,5 miljard. De tegenprestatie is niet tot
in detail uitgespeld, althans niet openlijk, maar komt neer op het gezamenlijk
bestrijden van de vijand alsmede het gedogen van de Amerikaanse aanwezigheid op
het grondgebied van Pakistan.

Maar - om het zacht uit te drukken - er is geen aanwijzing dat dit voornemen de
instemming heeft van de bevolking van Pakistan. Het niet geringe toegezegde
bedrag aan ontwikkelingshulp moet, zo heeft Hillary Clinton laten weten, primair
gebruikt worden ter stimulering van volkswelvaart en gemeenschapsopbouw. Nu al
staat vast dat dit loze beloften zijn, want leger en politiek hebben andere
prioriteiten. Gilani heeft ronduit toegegeven dat het staatsapparaat van hoog
tot laag voos is. Maar zijn voorstel  om de verdeling van de buitenlandse giften
die gaan binnenstromen, toe te vertrouwen aan een onafhankelijke raad, met leden
die als onkreukbaar gelden, heeft al direct tot grote ruzie geleid. De strijd om
de volksgunst van Pakistan lijkt al op voorhand weinig kans van slagen te
hebben.

De vrees dat de noodhulp niet de mensen bereikt voor wie het bestemd is, mag
geen reden zijn om er maar vanaf te zien. Distributie langs overheidsinstanties
is niet raadzaam. Civiele organisaties zoals het Rode Kruis en de Rode Halve
Maan liggen meer voor de hand. Ook medefinancieringsorganisaties die ter plaatse
aanwezig zijn, hebben hun eigen netwerk.

Wat daarbij niet uit het oog mag worden verloren, is dat er al grote aantallen
vrijwilligers kleinschalig en op eigen initiatief bezig zijn om zonder
bijkomende bedoelingen van hun medemenselijkheid te getuigen. Zij doen dit met
weinig middelen en onder uiterst moeilijke omstandigheden. Royale hulp van
buitenaf stelt hen in staat daarmee door te gaan.

Het uitspreken van wantrouwen jegens de politieke leiders van Pakistan dient
samen te gaan met het tonen van betrokkenheid bij de bevolking.

Beschamend was het bezoek van premier Gilani aan een noodkamp dat nooit bestond

LOAD-DATE: August 23, 2010

LANGUAGE: DUTCH; NEDERLANDS

GRAPHIC: Illustratie Bas van der Schot

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                              82 of 174 DOCUMENTS



                                NRC Handelsblad

                            17 augustus 2010 dinsdag

Een ministerie van Veiligheid is onzalig;
Het strafrecht mag niet nog verder in politiek vaarwater komen

BYLINE: Frank Kuitenbrouwer

SECTION: OPINIE; Blz. 7

LENGTH: 954 woorden

SAMENVATTING

In de rechtsstaat gaat het om méér dan veiligheid: burgers moeten beschermd
worden tegen de overheid. Politie overhevelen naar Justitie is niet raadzaam,
aldus Frank Kuitenbrouwer.

VOLLEDIGE TEKST:

Waarover praat het nieuwe 'justitieclubje' van de Kamerleden Teeven (VVD), Van
Haersma Buma (CDA) en Brinkman (PVV)? Tien tegen één dat een nieuw ministerie
van Veiligheid op hun boodschappenlijstje staat. Dat kan op verschillende
manieren: samenvoeging of overkoepeling van de huidige departementen van
Binnenlandse Zaken en Justitie, of alleen het overhevelen van de politie naar
Justitie. Het streven naar een efficiënter 'kernkabinet' bestond al langer.
Daar komt nu bij dat een minderheidskabinet  minder ministersposten nodig heeft
om te verdelen.

Een groot ministerie van Veiligheid vormt een krachtig signaal. Dat dreigt
echter de kern van de zaak te overstemmen. De verdediging van de rechtsstaat is
niet hetzelfde als veiligheid. Dat ene ministerie is dan ook ,,het verkeerde
antwoord op een verkeerde vraag", zoals oud-topman van het Openbaar Ministerie
De Wijkerslooth het uitdrukte in zijn Leidse oratie van 2005. Een onzalige
gedachte.

Het lijkt handig een eind te maken aan de spreekwoordelijke stammenstrijd tussen
Justitie en Binnenlandse Zaken over de politie. Deze heeft ongetwijfeld
hinderlijke kanten. Maar achter het onderlinge gehakketak schuilt een spanning
van fundamenteel belang tussen de strafrechtelijke handhaving van de rechtsorde
(officier van justitie) en de bestuurlijke (burgemeester). Dit soort kwesties
verdient op landelijk niveau openlijk op tafel te komen en niet te worden
weggemoffeld in de interne machinaties van een superministerie.

De bestrijding van terrorisme is een sterk argument voor eenheid van beleid.
Maar het ministerie van Veiligheid gaat ook over de aanpak van alledaagse
misdaad en overlast. Nu al is er een olievlekwerking van de uitzonderlijke
overheidsbevoegdheden tegen terrorisme naar georganiseerde zware criminaliteit,
waar ze niet voor bedoeld waren, en naar de gewone burger, waarvoor ze helemaal
niet bedoeld horen te zijn.

Het is voor een minister van Veiligheid moeilijk om zonodig 'nee' te zeggen. Het
strafrecht dreigt alleen maar verder in politiek vaarwater te komen. Zeker met
de inbreng van de PVV, die al een initiatief wetsvoorstel op haar naam heeft
staan over verplichte minimumstraffen en verhoging van strafmaxima, oplopend tot
250 procent. ,,Onverantwoord", aldus de strafrechtsgeleerde Groenhuijsen in
Delikt en Delinkwent van februari. ,,Het komt neer op een verbod na te denken
bij het opleggen van straf." En dan heeft hij het nog niet over de afbreuk die
dit plan doet aan de onafhankelijkheid van de rechterlijke macht.

De kwetsbaarheid voor politieke druk van het OM dat soms gevoelige beslissingen
moet nemen over het al dan niet instellen van strafvervolgingen, neemt in de
nieuwe opzet alleen maar toe. Een andere complicatie: onder een ministerie van
Veiligheid valt ook de AIVD. ,,Dat kan echt niet", zei de vorige minister van
Binnenlandse Zaken Guusje ter Horst tegen de Volkskrant. ,,Degene die de scepter
zwaait over de opsporing, kan onmogelijk beschikken over alle informatie die de
inlichtingendienst verzamelt. Het is onbegrijpelijk dat niemand daarover valt."

Zij vindt dat de AIVD dan ergens anders heen moet, naar Algemene Zaken, direct
naar de minister-president. Maar dat lost het probleem voor het OM niet op.

Trouwens, wat is veiligheid? Die bevorder je ook - misschien wel beter - door
een goed jeugdbeleid, dat steeds maar uitblijft. Maar dat wil toch niet zeggen
dat de ministers van Onderwijs en voor Jeugd en Gezin nu maar in het
Veiligheidsministerie moeten worden getrokken. Op de keper beschouwd geldt dat
ook voor Landbouw (gevaarlijke diervirussen), Verkeer (gevaarlijke transporten)
of VROM (gevaarlijk vuurwerk). Dat is natuurlijk niet de bedoeling van het
nieuwe kernkabinet. Maar zo'n superministerie draagt wel bij aan onrealistische
verwachtingen bij de burgers.

Het gaat ook tegen de trend in. Zie Groot-Brittannië, dat altijd heeft
vastgehouden aan een overkoepelend Home Office, zij het met een aparte Lord
Chancellor voor de rechterlijke macht, wiens functie terugging tot de
Normandische verovering in 1066. Dat bleek uiteindelijk toch niet voldoende. In
2007 stelde het Verenigd Koninkrijk een afzonderlijk ministerie van Justitie in.
In de staten van continentaal Europa is dat ook de regel. Een minister van
Justitie heeft binnen de regering een aparte (gewetens)functie, zoals ook blijkt
uit de naamgeving: Garde des Sceaux in Frankrijk en in de VS: Attorney General.
Wat ze er van maken is een tweede, maar de boodschap is duidelijk: de
rechtsstaat is méér dan veiligheid. Niet voor niets is het voorstel veiligheid
als zelfstandig grondrecht op de nemen in onze Grondwet een zachte dood
gestorven. De Grondwet is er juist om de rechten en vrijheden van de individuele
burger te beschermen tegen de overheid. Ook als deze voldoet aan zijn
elementaire plicht op te komen voor de interne veiligheid van het land. Het is
onvoldoende om te verwijzen naar de rechterlijke macht als tegenwicht. De
regering heeft een zelfstandige opdracht vorm te geven aan de rechtsstaat. Dat
moet ook tot uitdrukking worden gebracht in de organisatie van het kabinet.

Fusie van ministeries

Onderhandelaars van VVD, CDA en PVV sturen aan op vermindering van het aantal
ministeries, zo meldde dagblad Trouw afgelopen vrijdag. Betrokkenen benadrukken
dat in onderhandelingen niets vaststaat, maar deze fusies worden als
mogelijkheden genoemd:

Economische Zaken en Landbouw samen in een ministerie voor 'Bedrijvigheid'.

Verkeer en Waterstaat samen met VROM.

Overheveling van politie van Binnenlandse Zaken naar Justitie.

LOAD-DATE: August 17, 2010

LANGUAGE: DUTCH; NEDERLANDS

GRAPHIC: Illustratie Ruben L. Oppenheimer

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                              83 of 174 DOCUMENTS



                                NRC Handelsblad

                            17 augustus 2010 dinsdag

Het kleinere broertje van Dirk Scheringa;
Vitesse-voorzitter Schouten lijkt in veel opzichten op voormalig eigenaar van
DSB en AZ

BYLINE: Philip de Witt Wijnen

SECTION: VOORPAGINA; Blz. 1

LENGTH: 625 woorden

SAMENVATTING

Maasbert Schouten, tot gisteren eigenaar van voetbalclub Vitesse, lijkt op Dirk
Scheringa. Selfmade, ambitieus en met een tikkeltje grootheidswaan.

VOLLEDIGE TEKST:

Zelf verfoeit hij het imago en de bijnaam, maar Maasbert Schouten is
onmiskenbaar het spreekwoordelijke  kleinere broertje van Dirk Scheringa. Beiden
selfmade, op kleine schaal begonnen en later heel groot geworden in de
financiële dienstverlening. Beiden onderuit gegaan door de kredietcrisis van
2008 en beiden als bestuurder behept met een zekere grootheidswaan bij een
provinciale voetbalclub.

Dirk Scheringa's bedrijf heette DSB, zijn club was AZ. Schouten is de man achter
Afab en zijn voetbalspeeltje heet Vitesse. Gisteren kondigde de
Vitesse-voorzitter de verkoop aan van zijn club aan de Georgische zakenman Merab
Jordania. De eerste Nederlandse profclub in buitenlandse handen.

Schouten was in alles wel een maatje kleiner dan Scheringa. DSB haalde in zijn
hoogtijdagen omzetten van ruim 220 miljoen euro; Afab minder dan de helft
daarvan. De begroting van AZ steeg richting de 40 miljoen, die van Vitesse kwam
nooit boven de 14 miljoen.

De grootste overeenkomst tussen de twee betreft hun handel, hun speelveld en hun
brandende ambitie. Net als Scheringa begon Maas Egbert Schouten (Voorst, 1971)
op een  kamertje. Dat van hem bevond zich  in Amsterdam-West waar hij na een
hbo-studie Marketing zijn intrek had genomen, om voor verzekeraar Aegon polissen
te verkopen. De motivatie was om 50.000 gulden terug te betalen aan zijn vader
(destijds directeur bij een Gelderse Rabobank), die hij had geleend om te
speculeren op de beurs.

Zijn drive (zes dagen per week, twaalf uur per dag het telefoonboek afbellen) en
zijn succes brachten Schouten ertoe in 1993 zijn dienstverlening te
professionaliseren met de oprichting van een heuse bv: het Amsterdams Financieel
Advies Bureau, kortweg  Afab. Naast de bemiddeling bij verzekeringen,
spaarproducten en pensioenen ging Schouten zich  toeleggen op datgene waar
Scheringa ook furore mee maakte: consumptieve kredietverlening, ten behoeve van
de gewone burger die met een mager huishoudbudget toch een caravan, nieuwe
keuken of breedbeeldtelevisie wil kopen.

Die activiteit vergde  vooral schreeuwerige marketinginspanningen: adverteren in
bladen als Tros Kompas en prominente aanwezigheid in volkssport nummer 1,
voetbal. Schouten adopteerde de Arnhemse voetbalclub Vitesse. Eerst als
(shirt)sponsor. Vanaf eind 2008 als lid van de raad van commissarissen, sinds
december vorig jaar als voorzitter. Gisteren bleek hij   volledig eigenaar van
de club te zijn.

Net als Scheringa schermde Maasbert Schouten al jaren met een beursgang van zijn
bedrijf, maar die werd in april 2008 plots afgeblazen. Ook een aanvraag voor een
bankvergunning liep mis. De kredietcrisis had zand in de gelduitleenmachine van
Afab gestrooid.

In juni 2008 moest Schouten 20 miljoen euro bijstorten om de balans op orde te
houden. Ruim een jaar later, nadat DSB Bank was gevallen, sprong een consortium
van zes banken bij om Afab van de ondergang te redden. Schouten stapte op als
bestuursvoorzitter, maar bleef lid van de directie. Voormalig Achmea-directeur
Martin Dupon nam als commissaris het heft in handen. Afab kreeg het ook aan de
stok met toezichthouder AFM, die een boete oplegde wegens het onzorgvuldig aan
de man brengen van risicovolle beleggingsverzekeringen.  Afgelopen maart trad
Schouten definitief terug bij Afab.

In één ding heeft Schouten Scheringa vooralsnog verslagen: zijn bedrijf leeft
nog. En hij heeft zijn ambitie niet verloren, getuige het slot van de
bedrijfshistorie op de website van Afab. ,,Tenslotte heeft Maasbert Schouten nog
altijd de droom om met zijn Afab naar de beurs te gaan."

Vitesse: pagina 9

Commentaar: pagina 7

LOAD-DATE: August 17, 2010

LANGUAGE: DUTCH; NEDERLANDS

GRAPHIC: Vol trots stelde  Vitesse-voorzitter Maasbert Schouten (rechts)
gisteren de nieuwe eigenaar van de Arnhemse club voor, de Georgische zakenman
Merab Jordania.
Foto Pics United

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                              84 of 174 DOCUMENTS



                                NRC Handelsblad

                           14 augustus 2010 zaterdag

wetenschap brieven

SECTION: WETENSCHAP

LENGTH: 340 woorden

Meelwormreep

Een bescheiden aanvulling op het informatieve artikel over het eten van insecten
(Wetenschap, 7 aug). Niet alleen worden insecten gevangen in tijden van
schaarste, er bestaat ook een grootstedelijke, seizoensgebonden variant. Die heb
ik gedurende een meerjarig verblijf in Bangkok (Thailand) vaak gezien.

In de regentijd, wanneer klokslag 4 uur 's middags een tropische regenbui
losbarst, kunnen de afvoerputten dit geweld niet aan en stromen over. De gewone
man profiteert daarvan en waadt door zijn overstroomde straat naar de
dichtstbijzijnde put. Gewapend met een zeefje of netje vangt hij de kakkerlakken
en andere insecten die in de riolering leven. De oogst gaat ongetwijfeld in de
pan.

Mevrouw Rueb

Voorburg

Kinderopvang

Kinderopvang (NRC Handelsblad van 2 en 3 augustus)  houdt  ook mij al lang
bezig.

In de bijna tien jaar dat ik als docent geschiedenis in het middelbaar onderwijs
werk,  heb ik het niveau van leerlingen zowel wat algemene ontwikkeling als wat
gedrag betreft per jaar zien dalen tot het nu praktisch onwerkbaar  is geworden.
Ik wijt vooral het laatste aan de  kinderopvang.  Aan het gedrag merk ik of een
leerling vooral thuis is opgegroeid of vooral in de opvang.  Zelfs als de
kwaliteit van de opvang goed is, wordt  daar anders met de kinderen omgegaan dan
thuis, waardoor hun gedrag zich anders ontwikkelt. Thuis voedt men anders op,
leert een kind zichzelf te beheersen,  zichzelf te vermaken, maar krijgt het ook
bijzondere aandacht. Kinderen die in de klas constant aandacht vragen, zich
gedragen of ze de enige zijn,  veel te "weerbaar" zijn,  en weinig of geen
concentratie opbrengen, hebben paradoxaal genoeg veel tijd in de opvang
doorgebracht. Navraag bij een aantal van mijn (brugklas)leerlingen bevestigde
dit. Paradoxaal, omdat juist kinderopvang  kinderen socialer zou maken.

Dat kinderen geen negatieve invloeden ondervinden van (veelvuldig) verblijf in
de kinderopvang blijkt hoogstens uit  zeer beperkt onderzoek.   Ik snap dat mijn
conclusie momenteel zeer onwelkom is.

Bregje de Wit

Gouda

LOAD-DATE: August 14, 2010

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                              85 of 174 DOCUMENTS



                                NRC Handelsblad

                           14 augustus 2010 zaterdag

Niet het brood, wel de spelen;
Lux

BYLINE: Roel Janssen

SECTION: ECONOMIE; Blz. 15

LENGTH: 429 woorden


Eerst hadden we de bankencrisis. Toen kwam de pensioencrisis. En nu is er de
voetbalcrisis.

In een ongebruikelijke vlaag van openhartigheid heeft de KNVB onthuld dat van de
36 clubs in het nationale betaald voetbal er 13 financieel zo belabberd
voorstaan dat ze onder curatele geplaatst worden. Nog eens 19 andere clubs
balanceren op de rand van de afgrond en slechts vier clubs zijn financieel
gezond.

In het gewone bedrijfsleven zou het faillissementen regenen.

Maar dit is geen gewone bedrijfstak. Exorbitante spelerssalarissen,
transferpremies, prestigieuze stadions, patserige bestuurders, nauwe banden met
sponsors, kleffe verhoudingen met lokale politici, sportbobo's en
tv-commentatoren: in het voetbalbedrijf gelden eigen wetten en regels. Het is
onaantastbaarder dan de bankensector.

Maar de crisis maakt de bal plat. Er moet gesaneerd worden en er is geld nodig.
En dan wordt de politieke reactie van de komende rechts-populistische
constellatie waar Nederland op afstevent, interessant.

Niet de invulling van 18 miljard bezuinigingen, maar de vraag of de bal blijft
rollen, wordt de lakmoestest voor de kleur van het gedoogkabinet.

Populisme zet zich af tegen vette salarissen, privileges voor bestuurders,
fiscale douceurtjes voor de rijken.  Het bindt de strijd aan met belachelijke
subsidies voor links hobbyisme en politiek handjeklap in achterkamertjes.

Vallen subsidies voor voetbalclubs onder rechts hobbyisme? Gaat het toekomstige
kabinet toestaan dat Nederlandse voetbalclubs verkocht worden aan buitenlandse
weldoeners?

De halve Engelse Premier League is in handen van Russische tycoons en er is
sprake van dat Liverpool verkocht wordt aan de Chinezen. Leg dat maar eens uit
in Venlo  aan Henk en Ingrid, trouwe fans van de plaatselijke voetbalclub, die
het niet zo op de globalisering begrepen hebben.

Straks staan de aanhangers van Feyenoord, AZ, Ajax, PSV en FC Twente te
demonstreren voor de redding van hun clubs op het Binnenhof. Ondertussen wikt
het kabinet in de Trêveszaal over de kandidatuur van Nederland voor het WK in
2018.

Terwijl het mes gaat in de sociale zekerheid en de zorg, en de automobilisten
dagelijks in de file staan, krijgen de Blatter Boys een exclusieve vrije baan op
de snelwegen, verdwijnen de WK-winsten van de FIFA naar belastingparadijs
Zwitserland en zijn kleine kroegbazen - net als bij het rookverbod - de pineut.

Voetbal is van het volk en van Jack van Gelder bij de publieke omroep. Daar
durven Wilders, Rutte en Verhagen het nooit tegen op te nemen. Failliete clubs
en de FIFA bepalen de uitslag van de volgende verkiezing.

LOAD-DATE: August 14, 2010

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                              86 of 174 DOCUMENTS



                                NRC Handelsblad

                           11 augustus 2010 woensdag

Wat telt zwaarder voor de PVV: hoofddoekjes of de huren?;
Met bezuinigingen in zorg en sociale zekerheid moet Wilders' partij
sociaal-economische agenda overboord zetten

BYLINE: Jeroen Wester

SECTION: BINNENLAND; Blz. 3

LENGTH: 964 woorden

SAMENVATTING

De PVV heeft heel wat aan haar kiezers uit te leggen, als zij tijdens de
formatie instemt met miljardenbezuinigingen.

VOLLEDIGE TEKST:

In het debat over een rechts minderheidskabinet ging het de laatste weken vooral
over de uiteenlopende visies op de islam. Kun je wel regeren met gedoogsteun van
een partij die nieuwe moskeeën, de Koran of islamitische scholen wil verbieden,
die voorstander is van etnische registratie en van een belasting op hoofddoekjes
- alleen voor moslims?

Maar er bestaat nog een ander, niet onbelangrijk, verschil tussen de coalitie
van VVD en CDA enerzijds en de PVV als gedogende steunpilaar anderzijds: het
financieel-economische beleid. Gisteren werden de onderhandelaars over een
rechts minderheidskabinet juist op dit terrein door specialisten bijgepraat over
de actuele financiële situatie.

De komende weken zijn cruciaal voor met name de PVV. Want er mag discussie zijn
of het CDA wel kan samenwerken met de PVV, er is ook de vraag tegen welke prijs
de Partij voor de Vrijheid wil gedogen.

Na het inslikken van Geert Wilders' 'breekpunt' om de AOW-leeftijd niet naar 67
te verhogen, lijkt de PVV aan de vooravond van een lange reeks van compromissen
te staan. Dat juist de PVV op financieel gebied veel water bij de wijn zal
moeten doen, is nu al zeker, gezien het streven van de betrokkenen in de
formatiebesprekingen om de uitgaven van de overheid de komende kabinetsperiode
met 18 miljard euro per jaar te verlagen.

Uit de verkiezingsprogramma's die het Centraal Planbureau (CPB) eerder dit jaar
analyseerde, blijkt dat de PVV, met de SP, de overheidsfinanciën op lange
termijn, het zogeheten houdbaarheidstekort, het minst wil verbeteren
(respectievelijk 17 en 16 miljard per jaar). Alle andere partijen die nu in de
Tweede Kamer zitten en hun plannen aan het CPB voorlegden, mikken op
verbeteringen van dat tekort met 30 tot 40 miljard euro per jaar.

Dat PVV en SP in verhouding zo weinig bezuinigen, komt doordat zij minder dan
andere partijen voor hervormingen met een structureel karakter kiezen. Dat heeft
wel een prijs: bij uitgaven die sneller groeien dan de Nederlandse economie
(zoals in de zorg), loopt het begrotingstekort op. Dat houdt in dat toekomstige
generaties betalen voor de verworvenheden van vandaag en dat uiteindelijk
belastingverhogingen nodig zijn om de tekorten in te tomen. Juist VVD en CDA
hechten aan gezonde overheidsfinanciën en een begrotingsevenwicht. Zij vonden
dat voormalig minister Bos (Financiën, PvdA) al vaak te veel wilde uitgeven en
te weinig wilde bezuinigen. De internationaal gezien strenge en sobere
begrotingssystematiek van Nederland is voor VVD en CDA van groot belang. Volgens
sommigen heeft de VVD er zelfs de verkiezingen mee gewonnen.

Bezuinigen op de rijksambtenaren of op provincies, op Brusselse afdrachten of op
openbaar vervoer zal voor een eventueel rechts minderheidskabinet straks niet
het probleem zijn. En het ligt voor de hand dat woningbezitters niet hoeven
vrezen voor beperking van hun hypotheekrenteaftrek. Maar de meningsverschillen
zijn groot bij de zorg, de sociale zekerheid en de huursector, daar waar de
geldstromen groot en breed zijn. In tegenstelling tot de PVV willen VVD en CDA
hier miljarden bezuinigen. In de zorg en sociale zekerheid beogen VVD en CDA 8
tot 12 miljard euro per jaar meer te bezuinigen dan de PVV, zo blijkt uit hun
verkiezingsprogramma's. Dus zal de PVV straks toch meer marktwerking gedogen in
de zorgsector? Of politieke steun geven aan minder vergoedingen bij de
zorgverzekering, met hogere eigen risico's en/of stijgende zorgpremies? Dat zal
een moeilijke boodschap zijn voor bijvoorbeeld alle Limburgers die van CDA of SP
naar de PVV overstapten.

En gaat de WW straks toch van 38 naar 12 maanden, zoals de PVV niet wil maar
haar gesprekspartners wel? En wordt de hoogte van de uitkeringen toch
losgekoppeld van de ontwikkeling van de lonen, een maatregel die de laagste
inkomens treft maar macro-economisch en budgettair grote winsten oplevert? Dat
mag de PVV dan gaan uitleggen aan de Henken en Ingrids van Nederland.

De PVV wil de huren niet sneller laten stijgen dan de inflatie. Van het CDA
mogen die tarieven gemiddeld 5 procent extra stijgen de komende vier jaar. De
VVD is zelfs voor 10 procent hogere tarieven tot 2015, bovenop de gebruikelijk
paar procent verhoging per jaar. Juist met zulke maatregelen zijn de
overheidsfinanciën snel te verbeteren, al zal het pijn doen bij 'de gewone
burger' van wie de PVV zich graag als spreekbuis opwerpt.

Heeft de PVV überhaupt wel wat te winnen met een gedoogvariant als zij zo veel
moet gaan uitleggen aan de kiezers? Wegen de aangekondigde 'harde afspraken over
immigratie, integratie en asiel, veiligheid en betere ouderenzorg' wel op tegen
het overboord zetten van haar sociaal-economische agenda? Dat is nu de hamvraag,
want de ambitie de overheidsfinanciën te verbeteren, is niet te realiseren via
snijden in kunstsubsidies of uitgaven aan inburgeringscursussen.

Daar komt bij dat het Centraal Planbureau eerder dit jaar geen tijd had om
sommige effecten van bezuinigingen door te rekenen, zoals de vraaguitval, de
krimpende economie en de oplopende werkloosheid als gevolg van
overheidssaneringen. Dat zal het CPB straks wel in ogenschouw nemen als het het
regeerakkoord op zijn financieel-economische merites moet beoordelen. Gevolg: er
zal fors meer dan 18 miljard bezuinigd moet worden om bepaalde doelstellingen te
halen, al was het maar door de afspraak met Brussel dat het begrotingstekort in
2013 minder moet zijn dan 3 procent van het bruto binnenlands product.

De zorgen binnen het CDA over samenwerking met de PVV zijn nu actueel. Maar het
hoeft niet verwonderlijk te zijn als het enthousiasme voor een gedoogde
minderheidsvariant mettertijd juist binnen de PVV-fractie afneemt.

LOAD-DATE: August 11, 2010

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                              87 of 174 DOCUMENTS



                                NRC Handelsblad

                             17 juli 2010 zaterdag

'Wacht maar af';
interview Emile Roemer

BYLINE: tekst Pieter van Os beeld Roger Cremers

SECTION: WEEKBLAD INTERVIEW

LENGTH: 1817 woorden

SAMENVATTING

Emile Roemer (47) loopt zich warm voor een felle oppositierol. De SP-leider over
'de Roemer-norm' en opkomen voor de gewone man. 'De pest is: PvdA'ers menen niet
wat ze zeggen.'

VOLLEDIGE TEKST:

Hij zit deze dagen te wachten op iets waarvan hij weet dat het niet meer komt.
Want of de onderhandelingen voor Paars Plus nu slagen, of dat een nieuwe
formatiepoging nodig blijkt, de kans dat de SP daarbij nog een rol van betekenis
zal spelen is nihil. De relatief grote middenpartij die het dichtst bij de
socialisten staat, de PvdA, heeft geen zin in ze. Dat betekent: wéér in de
oppositie.

Pijnlijk, omdat de partij eerder concludeerde dat een groot aantal kiezers was
afgehaakt uit teleurstelling dat de SP de grote verkiezingswinst van 2006 niet
had weten om te zetten in regeringsverantwoordelijkheid. En ook teleurstellend
omdat in de laatste dagen voor de verkiezingen het lot de partij eindelijk weer
goedgezind leek. Onder de kersverse leiding van de Brabander Emile Roemer steeg
de partij van acht zetels in de peilingen naar vijftien bij de verkiezingen. En
anders dan zijn voorganger Agnes Kant kwam hij goed uit de verf bij publieke
optredens, met zijn ontspannen, olijke verschijning, zijn zachte g en zijn
gewoonte in heldere, korte zinnen te spreken.  ,,U kunt mij veel verwijten", zei
hij voor miljoenen televisiekijkers, ,,maar niet dat ik te vroeg heb gepiekt."
Het 'Roemer-effect' was geboren: één grap, vier zetels winst.

Maar wie zich na die paar geestige opmerkingen in twee verkiezingsdebatten
verheugt op meer daverende retoriek, zou wel eens bedrogen kunnen uitkomen.
Roemer is boodschapvast en goed in oneliners, maar een groot verteller is hij
niet. Kleurrijke politici praten graag in anekdotes over zichzelf en hun werk en
creëren al denkend nieuwe ideeën. Roemer niet. Hij is zelfverzekerd, ervaart
zijn leiderschap als vanzelfsprekend, maar wijdt liever niet uit over zichzelf,
zijn eigen verdiensten - nogal ongewoon in Den Haag - en hij praat al helemaal
niet met verwondering over zijn nieuwe rol als publiek persoon. Hij heeft ,,er
gewoon zin in", is onverwoestbaar optimistisch en komt altijd snel weer uit bij
de kwesties die hij zelf heeft besloten te bespreken. ,,Dat verhaal van winnaars
die meer rechten hebben in de formatie, dat is vreselijke flauwekul", zegt hij.
,,Iedere stem telt toch? Als je die redenering volgt, wat Tjeenk Willink en
Cohen doen, dan is een stem op de SP minder waard dan een op GroenLinks of D66."

Roemer spreekt alleen met passie als het de eigen partij betreft. Dan is hij
niet de goedmoedige Brabander die met bijna kinderlijk enthousiasme de Tour de
France volgt, maar komt hij op stoom, gevoed door de eigen verontwaardiging.
,,De PvdA rekruteert uit de verkeerde kringen. Steeds vaker zijn het de
werknemersvertegenwoordigers uit de raden van commissarissen van grote bedrijven
die een mooie functie krijgen, terwijl dat soort typen allang niet meer weten
wat er op de werkvloer speelt! Wat PvdA'ers zeggen voelen ze niet in hun hart!"

Al heeft hij een volstrekt andere stijl dan Kant, in dit soort boosheid lijkt
hij op haar. Dat past ook bij de SP. Niet voor niets kreeg Kant, ondanks
teleurstellende gemeenteraadsverkiezingen, weinig kritiek uit eigen gelederen.
Ze besloot zelf op te stappen. De aandacht voor haar publieke optreden, meende
ze, stond een effectieve campagne voor de verkiezingen in de weg.

Er is één groot verschil. Roemer lijkt niet van zijn stuk te brengen. Ook deze
week niet.  Terwijl te verwachten was dat hij schuimbekkend de PvdA tot in
lengte van jaren zou vervloeken, zegt hij in eerste instantie dat hij niet weet
waarom de sociaal-democraten de SP links laten liggen in deze formatie. ,,Ik zie
hun angst voor samenwerking wel, maar snappen doe ik het niet."

U heeft daar toch wel gedachten over? Al was het maar omdat een mens enig
houvast zoek bij tegenslag.

,,De pest is: PvdA'ers menen niet wat ze zeggen. Ze hebben een links programma
geschreven om kiezers bij ons weg te halen. Na de verkiezingen bleek
ogenblikkelijk dat ze dat niet willen uitvoeren. De stembussen waren nog niet
dichtgeplakt of ze zaten al bij de VVD op schoot. Hun campagnetaal was slechts
voor de bühne."

De bühne van de PvdA is dus linkser dan de partijtop?

,,Ja, en dat is jaren geleden al gebeurd, toen ze het gevoel met de straat zijn
kwijtgeraakt. Dat klinkt misschien afgezaagd, maar hé, ik kan er niets aan doen
dat het telkens weer blijkt. In de jaren negentig bekeerden PvdA'ers zich tot de
'Derde Weg', tot de overtuiging dat de vrije markt een mooi middel is om
sociaal-democratische doelstellingen te bereiken. Vorig jaar hebben ze met enige
bombarie afstand genomen van die ridicule gedachte, maar in werkelijkheid is
niets veranderd. Vandaar dat de partij zich na de verkiezingen direct als één
blok heeft opgesteld met het steeds liberaler wordende GroenLinks en met D66,
een in sociaal-economisch opzicht ronduit rechtse partij."

Heel vervelend, maar wat doe je eraan?

,,Zelf groter worden is al een begin. Dan kunnen anderen minder makkelijk om je
heen."

Maar hoe? Met welke koers?

,,Met dezelfde koers, maar meer tamboererend op het eigen gelijk. Neem de
privatiseerziekte. Remi Poppe en Jan Marijnissen waarschuwden in de jaren
negentig al voortdurend voor de gevolgen. En neem de verkoop en splitsing van
ABN Amro. Wij waren destijds de enigen die vonden dat de politiek in actie moest
komen. Nu vindt ieder weldenkend mens dat. We hebben voortdurend gelijk, maar
het krijgen is nog een probleem."

Dit is Roemers opdracht aan de eigen mensen:  het eigen gelijk beter uitventen.
Het bleek al snel na zijn komst. Na het eerste Kamerdebat waarin Roemer als
fractievoorzitter had opgetreden, belde een SP-Kamerlid naar de redactie. Of wij
bij de krant wel hadden opgemerkt dat de Kamer een 'Roemer-norm' had ingesteld?
Roemer  had een motie ingediend die ministeries verplicht niet meer dan 10
procent van hun budget te besteden aan externe adviseurs. Tot dan toe was dat 14
procent.

De motie kreeg Kamerbrede steun. Saillant werd het toen het demissionaire
kabinet vervolgens weigerde de Kameropdracht uit te voeren. De SP dreigde daarop
met een spoeddebat, waarna het kabinet alsnog overstag ging. Het zal de
staatskas ongeveer een miljard schelen. Roemer: ,,En dan zegt iedereen dat wij
niet kunnen bezuinigen. Onzin. Alleen: wij maken andere keuzes dan de rest."

Het ergert hem  al jaren dat ministeries steeds meer diensten uitbesteden. Een
pervers effect van de flexibilisering, noemt hij het. ,,Het stelt ministeries in
staat slechts boekhoudkundig te bezuinigen. De nieuwe kosten drukken dan
simpelweg op andere posten, als 'speciale projecten' ofzo."

Zijn verontwaardiging richt zich deze week  op de dreigende sluiting van de
onderzoeksafdeling van medicijnenfabriek MSD, voorheen Organon. 2.100 mensen
moeten weg, en dat ook nog eens in het achterland van de SP, in Oss, de woonstad
van Jan Marijnissen, de man die de SP groot maakte en waarmee Roemer nog
wekelijks contact heeft.

En alleen de SP windt zich daarover op?

,,Ja, en dat is toch onbegrijpelijk? Vooral omdat het hier om de innovatietak
van het bedrijf gaat. Als het nu zou gaan om de wasknijperproductie die verhuist
naar China, dan kan ik me met enige moeite nog voorstellen dat de helft van
Nederland zegt: ja, zo gaat dat met ongeschoolde arbeid in de globalisering, dat
gaat waar het goedkoper is.  Maar het treft hier de kenniseconomie, waar juist
rechts zo hoog van opgeeft.  En waarom sluit de afdeling? Voor  de
winstmaximalisatie van een paar aandeelhouders in de VS.  Die lui kochten het
op, roofden het leeg en sluiten nu de boel.

,,Het erge is, in eerste instantie had de PvdA laten weten ons niet te willen te
steunen in ons verzoek de Kamer van reces terug te halen om over Organon te
debatteren.  Dat is toch schán-dá-lig?! Hier verdwijnen 2.100 banen met grote
betekenis voor de hele regio rond Oss en de Nederlandse economie, maar politici
liggen liever op het strand van de Costa del Sol!"

Een paar uur later wil Roemer iets corrigeren. Na een persoonlijke oproep van
Roemer aan Job Cohen, wil de PvdA toch meedoen. ,,Tegelijk blijft de vraag
waarom wij altijd aan de bel moeten trekken."

Blij met die koerswijziging van de PvdA, of gefrustreerd dat jullie kwesties op
de politieke agenda zetten, terwijl anderen de show stelen of de credits
claimen?

,,Beide. Je ziet erin wat onze rol is, en wat het nog kan zijn. Twintig jaar
geleden zou iedereen op zijn achterste benen staan als alle middenpartijen zich
achter een liberale consensus hadden geschaard. Wij zijn nodig om dit soort
kwesties op de kaart te zetten. Vervolgens moeten we nog beter laten zien dat
wij als enigen het voor gewone mensen opnemen. En dat gaat lukken, wacht maar.
Of kijk naar Boxmeer, de stad waar ik wethouder was.  De PvdA had daar een
gigantische invloed. Met 4 van de 15 zetels. Daar bleef na onze komst niets van
over. En ook toen betekende progressief niets anders dan liberaal. Of erger:
neoliberaal. Onder de elite bestaat daar nog wel waardering voor, maar niet
onder de mensen. Ik zeg het je: met zo'n verbond met D66 en GroenLinks komt de
PvdA nog van een koude kermis thuis."

Maar voorlopig bent u niet aan zet.

,,Klopt. Daarom heb ik de vorige informateur, Herman Tjeenk Willink, ook een
brief gestuurd. Als hij mij niet uitnodigt, nodig ik hem uit. Ik vroeg hem:
waarom niet doorpraten met meer partijen? Vijftien zetels voor de SP is nog
altijd een half keer meer dan GroenLinks en D66. Hij begreep me wel. Want dat
verhaal van die winnaars is een drogredenering om de middenpartijen de hand
boven het hoofd te houden en de partijen die de spijker op de kop durven slaan,
buiten de deur te houden. De twee informateurs die hem opvolgden spraken ook
over herstel van  vertrouwen in de politiek. Dat vond ik irritanter. Ze
bedoelden natuurlijk gewoon: het vertrouwen in de middenpartijen, want daar
schort het aan. En als dat nu maar herstelt, zo lijkt de gedachte, zullen
kiezers hun steun niet meer verlenen aan partijen die minder schipperen dan zij,
die helder zijn zoals wij."

Heeft u spijt dat de SP in de laatste jaren  afscheid heeft genomen van enkele
'moeilijke' standpunten, zoals het afschaffen van de NAVO en de monarchie? Dat
was toch bedoeld om regeringsfähiger te zijn, terwijl nu opnieuw de oppositie
wacht.

,,Integendeel. Je moet altijd oppassen dat standpunten geen dogma's worden. Neem
het koningshuis. Als wij Nederland opnieuw mogen inrichten, zouden wij niet voor
een republiek kiezen. Maar die hebben we nu, en we lijden er niet dagelijks
onder. Dus om voor ons belangrijke standpunten te verwezenlijken, strijden wij
niet permanent voor de afschaffing van de monarchie. Wat schieten de ontslagen
medewerkers van Organon daar nu mee op? Of de postbodes? Ik zeg: Pick your
fights. En dat zal ik doen, ook in de oppositie."

'Bij Organon verdwijnen  banen, maar politici liggen liever op het strand van de
Costa del Sol'

LOAD-DATE: July 23, 2010

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                              88 of 174 DOCUMENTS



                                NRC Handelsblad

                             10 juli 2010 zaterdag

'Hervorm huurmarkt én hypotheekrenteaftrek'

BYLINE: Hans Buddingh'; Oscar Vermeer

SECTION: ECONOMIE; Blz. 18

LENGTH: 1771 woorden

SAMENVATTING

De afstand tussen de beschermde huurmarkt en de vrije koopmarkt moet kleiner
worden, stelt Marc Calon, vertegenwoordiger van de woningcorporaties. Anders
komt ook de sociale volkshuisvesting in gevaar. ,,Partijen moeten uit hun
ideologische loopgraven komen."

VOLLEDIGE TEKST:

Voorzitter Marc Calon van corporatiekoepel Aedes heeft een alarmerende boodschap
voor 'Den Haag', waar informateurs Rosenthal en Wallage nijver sleutelen aan
Paars Plus. Als politici geen akkoord sluiten over hervorming van de woningmarkt
(lees: huurliberalisatie en beperking van hypotheekrenteaftrek), dan komt de
corporatiesector, en dus de volkshuisvesting, in gevaar, stelt Calon. Simpelweg
door een gebrek aan investeringsmiddelen in deze tijden van crisis. ,,Partijen
moeten uit hun ideologische loopgraven komen", waarschuwt de vertegenwoordiger
van de corporaties.

Toen Calon ruim een jaar geleden aantrad als voorzitter van Aedes leken
woningcorporaties nog maar weinig goed te kunnen doen bij publiek en politiek.
Zijn voorganger Willem van  Leeuwen oogstte een storm van kritiek wegens een
vertrekpremie van een miljoen euro. Er waren bestuurders verdacht van corruptie
en wanbeleid. De Tweede Kamer hield het ene na het andere spoeddebat. Calon zelf
leek te worden meegesleept toen discussie ontstond over zijn beloning van
200.000 euro voor een driedaagse werkweek. De Groningse oud-gedeputeerde en (nog
steeds) boer begreep het signaal: hij trad in dienst voor 150.000 euro.

Sinds die hectische periode is er volgens Calon bij de corporaties veel
veranderd.  Ze stemmen nu in met kabinetsvoorstellen voor veel strakker
onafhankelijk toezicht. En het is uit met (te) ruime salarissen. Uit onderzoek
van Aedes bleek dat ruim een kwart van de corporatiedirecteuren zich niet hield
aan de eigen 'Izeboud-norm' van maximaal 232.000 euro.  Calon: ,,Toen heb  ik
gezegd: we zijn volstrekt ongeloofwaardig. We kijken naar de normen en die
worden gewoon wet." Begin vorige maand spraken corporatiedirecteuren af dat zij
vanaf 1 juli niet meer dan de Balkenendenorm (bijna 190.000 euro) verdienen.
Alleen in speciale gevallen - na toestemming van een onafhankelijke commissie -
kan worden afgeweken.

De bedreiging van een negatieve publieke opinie mag goeddeels zijn afgewend, er
is nu een grotere bedreiging:  het slechte economische klimaat. Volgens Calon
staat zelfs het voortbestaan van corporaties op het spel.

Dat klinkt ernstig. Hoe bedoelt u?

,,Het bouwen van woningen voor mensen met een kleine portemonnee is per
definitie onrendabel, maar we konden het altijd betalen. Daar zijn drie redenen
voor: de waarde van ons vastgoed steeg sneller dan gedacht, het lenen van geld
was goedkoop en we konden huizen verkopen en met die cash ons bedrijf runnen."

Die situatie verandert?

,,De waardestijging van het vastgoed zal niet meer worden wat het geweest is. De
laatste twee jaar is de waarde zelfs gedaald. Kijk naar het lenen van geld: de
rente staat historisch laag en kan dus alleen maar hoger worden. En de verkoop
van woningen: ook dat feest is voorbij. Steeds meer mensen zijn werkloos.
Niemand weet of hij zijn baan houdt. "

Dat lijkt een hopeloze situatie.

,,Zolang onze huren niet méér mogen stijgen dan de inflatie, gaat de omvang van
de sector vroeg of laat omlaag. Als je geen ruimte geeft aan hogere huren, breng
je het voortbestaan van de sociale huisvesting in gevaar. Het businessmodel zit
niet goed in elkaar, het gaat fout. Dus je moet ingrijpen."

Pleit u voor het vrij laten van de huren?

,,Er moet een zekere mate van huurliberalisatie komen, zij het begrensd, zodat
er meer geld binnenkomt. Daarnaast moeten de kosten bij corporaties enorm
omlaag. Hand in eigen boezem."

Wat bedoelt u met een zekere mate van huurliberalisatie?

,,Corporaties gaan voortaan verplicht de maximaal redelijke huur vragen. Dat
verschilt per gebied. De waarde van een huis heeft op dit moment geen invloed op
de hoogte van de huur. Een woning met een bepaalde omvang doet dezelfde huur in
Oude Pekela als in Amsterdam. Dat is toch idioot? In de nieuwe situatie zal de
huur in Oude Pekela gaan dalen en die in Amsterdam juist  stijgen. Daar kan
alleen van worden afgeweken als met de lokale overheid is afgesproken dat dat
voor een bepaalde doelgroep of wijk niet hoeft."

De VVD zal blij met u zijn. Die partij wil dolgraag de huurmarkt aanpakken.

,,Je moet niet alleen de huren aanpakken, zoals rechts wil, of alleen de
koopmarkt, zoals links wil. Links moet niet zeggen 'blijf van de huren af en
gooi de hypotheekrenteaftrek maar over de schutting' en rechts moet niet zeggen
'blijf van de hypotheekrente af en gooi de huur maar volledig vrij'. Beide zijn
dom. Als je de woningmarkt in evenwicht wilt brengen, moet je zowel huur als
koop aanpakken. Je hebt tussen de tien en twintig jaar nodig om het systeem in
evenwicht te brengen. Maar je moet wel nú beginnen."

Leidt dat tot een betere woningmarkt?

,,Het leidt tot een situatie waarin je aan de bovenkant van de huurmarkt hogere
huren krijgt, en aan de onderkant van de koopmarkt lagere koopprijzen. Dan heb
je de situatie die je wilt hebben: een huurder kan goedkoop huren, duur huren,
goedkoop kopen of duur kopen. Het gat tussen huur en koop is gedicht. De eis van
Brussel dat corporaties om redenen van eerlijke mededinging 90 procent van hun
woningen moeten toewijzen aan inkomens tot 33.000 euro is dan ook geen probleem
meer. Er is dan genoeg huur- en koopaanbod voor de lagere middeninkomens."

De politiek laat haar oog al vallen op extra huuropbrengsten van, volgens
sommigen, 2 miljard euro bovenop de huidige 11,5 miljard. Hoe reëel is dat?

,,Als je 1 procent huurstijging boven inflatie doet, doe je er achttien  jaar
over om aan ruim 2 miljard bezuinigingen te komen. Of je moet 18 procent
verhogen in één jaar, maar dat kan jan met de pet niet betalen. Politiek wordt
dat niet gedragen, ook bij de VVD niet. Er wordt geschat dat je jaarlijks dus
maar 200 tot 300 miljoen extra huur kunt binnenhalen. Theoretisch kun je er veel
meer geld uit halen, zeggen deskundigen en het Centraal Planbureau. Dat is dikke
theoretische kletspraat.  Waarom vragen commerciële partijen dan  maar 83
procent van de maximaal redelijk huur? Ik weet het antwoord wel. Dat kunnen en
willen die mensen niet betalen. De hoeveelheid oninbare huur neemt alleen maar
toe."

Tot welk aanbod aan de politiek zijn de corporaties dan bereid?

,,Het geld dat vrijkomt uit hogere huren en de kostenreductie in onze
bedrijfsvoering willen we in de volkshuisvesting steken. Geld afpakken van de
sector is gewoon diefstal. Daarnaast: dan implodeert het systeem, dan gaat het
failliet. Daar wordt te weinig over gesproken. Als je een heffing doet van 500
miljoen op jaarbasis, dan daalt je rentedekkingsgraad en ben je niet meer te
financieren. Dan lopen je investeringen in de hele sector in een jaar tijd terug
van 9,5 miljard naar 1 miljard. Tel uit je verlies. We moeten met het gezicht
naar het kabinet staan. Wij willen taken overnemen op het gebied van
volkshuisvesting waar anders rijksgeld in zou moeten. "

Zoals?

,,Extra wijkaanpak, zoals in de veertig Vogelaarwijken, moet gewoon doorgaan. Er
zijn nog veel meer wijken. Ook extra verduurzaming van de woningvoorraad, want
dat is goed voor de huurders - woonlasten blijven gelijk of worden lager. Ook
ouderen- en studentenhuisvesting, maatschappelijk vastgoed, wat we nu ook doen,
scholen en ziekenhuizen bouwen. Wij kunnen met een lager rendement genoegen
nemen. Waarom? Het is het basisprincipe van de landbouwcoöperatie. Het is
vermogen in de dode hand. Economen zeggen: maak het liquide en haal hogere
rendementen. Maar dat leidt ertoe dat je je basisdoel niet nastreeft. Ik
bestrijd dus elke politicus of planbureaudirecteur die zegt dat vermogen in de
dode hand slecht is. Doel is een fatsoenlijke en sociale volkshuisvesting, niet
snel cashen."

VVD-leider Rutte, mogelijk de nieuwe premier, zegt  af te willen van subsidies
voor wijkaanpak.

,,Mijn eerste reactie is, meneer Rutte, weet u hoeveel er aan die wijkaanpak
wordt besteed? Van de 9,5 miljard aan investeringen door corporaties gaat 300
miljoen naar sociale activiteiten. En weet u wat het effect daarvan is? Dat is
hartstikke goed. Dat blijkt uit evaluaties. Mijn kritiek is dan ook: je moet
rationeel naar het systeem kijken en minder ideologisch. Constateer dan dat het
Nederlandse volkshuisvestingssysteem voor weinig geld heel erg veel oplevert,
namelijk niet-gesegregeerde wijken - in vergelijking met elk land dat zich qua
ontwikkeling kan meten met Nederland doen we het hartstikke goed. We creëren een
relatief goeie woonomgeving voor weinig geld. En in vergelijking met alle andere
toeslagen is de huurtoeslag heel effectief en doelmatig, dat is  door het Rijk
vastgesteld."

Volgens velen kan de corporatiesector met z'n 2,4 miljoen sociale huurwoningen
een stuk kleiner. De directeur van de Rotterdamse corporatie Woonbron zei de
helft kleiner, de opbrengst kan dan in de staatskas. Wat vindt u?

,,Als de woningmarkt volledig is hervormd, kan de corporatiesector kleiner, dat
klopt. Maar niet nu dus. De woningmarkt moet eerst worden ontstopt. En de
opbrengst moet aan volkshuisvesting worden besteed, want het vermogen is daar
opgebouwd. Maar nu meteen een miljoen woningen verkopen is complete kolder.  Als
je een normaal functionerende woningmarkt hebt, zitten commerciële verhuurders
in het hoge segment, waarom zou een woningcorporatie daar dan moeten zitten?
Dan kun je bijvoorbeeld  ook pensioenfondsen erin betrekken. Je hebt dan contant
geld om te investeren in woningbouw, en door prijsconcurrentie zal de markt de
sector tuchtigen."

Dan kan volgens Calon eindelijk ook 'scheefwonen' - hoge- en middeninkomens die
blijven wonen in corporatiewoningen die zijn bedoeld voor lage inkomens -
worden aangepakt, omdat alternatieven beschikbaar zijn. Hij bepleit dan ook een
langjarig 'transitiepact' voor de hele woningmarkt. ,,En als u me vraagt of dat
er zal komen? Het is onontkoombaar."

Boer en bestuurder

Marc Calon (1959) is sinds april 2009 voorzitter van Aedes, de vereniging van
woningcorporaties. De geboren Zeeuws-Vlaming studeerde aan de Universiteit van
Wageningen en is sinds 1983 akkerbouwer in het Groningse Zuurdijk. Van 1999 tot
2009 was hij voor de PvdA gedeputeerde in de provincie Groningen voor
ruimtelijke ordening en financiën. In die functie overleefde hij een motie van
wantrouwen over het mislukte woonproject Blauwestad. De SP'er die de motie
indiende noemde hem tegelijk een  ,,kundig" bestuurder. Calon is behalve
Aedes-voorzitter ook lid van de Ledenraad van verzekeringsmaatschappij Achmea en
buitengewoon ambtenaar van de burgerlijke stand in Slochteren.

LOAD-DATE: July 10, 2010

LANGUAGE: DUTCH; NEDERLANDS

GRAPHIC: ,,Als je geen ruimte geeft aan hogere huren, breng je het voortbestaan
van de sociale huisvesting in gevaar." Commerciële verhuur in Rotterdam.
Foto Peter Hilz

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                              89 of 174 DOCUMENTS



                                NRC Handelsblad

                              7 juli 2010 woensdag

Aldus

BYLINE: Jan Blokker

SECTION: BINNENLAND; Blz. 3

LENGTH: 329 woorden


,,Uit Parijs of Londen kun je best vijf jaar wegblijven en dan ligt alles er nog
wel ongeveer net zo bij als de vorige keer. Berlijn moet je bijhouden." de
Volkskrant, 8 juli 1995

,,Ik hou niet van T-shirts (behalve misschien van die ene Amerikaanse die ik een
jaar of vijftien geleden in New York bijna gekocht had, en waarop simpel gedrukt
stond: One nuclear bomb can ruin your whole day), maar voor deze zwicht ik; in
ieder geval in Jakarta wil ik desnoods één ochtend gezien worden met 50 JAAR
REPUBLIK INDONESIA op mijn borst." de Volkskrant, 18 juli 1995

,,Vanaf het moment dat we hadden gekozen voor een beroepsleger ben ik er een
voorstander van geweest dat de militair zich in alle opzichten, en zeker in
uiterlijk, zo scherp mogelijk zou onderscheiden van de gewone burger - dus
altijd in uniform, kop kaal of gemillimeterd, ringetjes uit de oren, spelden uit
de tepel, sleutelhangertjes uit de voorhuid." de Volkskrant, 6 augustus 1996

,,Als er nou één Nederlander is die ik een flinke loopbaanonderbreking gun, dan
is het Enneüs Heerma wel." de Volkskrant, 1 februari 1997

,,Zo zitten wij met Suriname. Iedere keer als ik wil zeggen dat het daar een
bananenrepubliek is, dat Bouterse niet deugt, dat Boerenveen indertijd al
verdacht werd van cocaïnehandel en dat Seedorf een strafschop heeft gemist, moet
ik mezelf halverwege onderbreken, en het verweer van mijn alter ego dat hij daar
niets koloniaals laat staan racistisch mee bedoelt, ernstig wantrouwen: ik ken
de pappenheimers in mijn verdorven ziel." de Volkskrant, 14 oktober 1997

,,In tijden niet zo'n aandrift gehad om de auto te pakken en op en neer naar
Marseille te scheuren als toen ik Pronk en Remkes op een tandem het Binnenhof op
zag trappen." de Volkskrant, 23 september 2000

,,Heeft u voor de aardigheid al eens geteld hoeveel totaal overbodige
krullenjongens, gasten, reservepresentatoren, hangouderen en werkschuwe chefs
daarginds [bij de publieke omroep, red.] rondschooieren?" nrc.next, 16 juni 2010

LOAD-DATE: July 7, 2010

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                              90 of 174 DOCUMENTS



                                NRC Handelsblad

                              28 juni 2010 maandag

Een aimabele carrièrepoliticus met bindingsangst;
Mark Rutte profileert zich rechts en werkt met onverstoorbaar optimisme aan een
toekomst als liberaal premier

BYLINE: Huib Modderkolk  en; Pieter van Os

SECTION: BINNENLAND; Blz. 2

LENGTH: 2112 woorden

SAMENVATTING

Regeert VVD-leider Mark Rutte echt liever 'over rechts', met de PVV, dan met
generatiegenoten in Paars Plus? Vrienden en vertrouwelingen over zijn politieke
ontwikkeling.

VOLLEDIGE TEKST:

Zie hem nog staan, in de speciaal voor de gelegenheid opgezette strandtent: met
beide duimen in de lucht en zonder de gelegenheid iets te zeggen. De zaal
VVD'ers weigert op te houden zijn naam te scanderen: ,,Mar-ruk, Mar-ruk!"

Mark Rutte leidde zijn partij naar een verkiezingsoverwinning, op naar het
premierschap. De aanvankelijke euforie is na dit weekeinde echter voorbij.
Natuurlijk, de VVD is voor het eerst in de geschiedenis de grootste, maar zoals
de nieuwe informateur Herman Tjeenk Willink niet naliet te zeggen: in het
huidige politieke landschap kun je al de grootste zijn met een vijfde van de
stemmen. En dat garandeert weinig.

En dus groeit de onzekerheid binnen de VVD. Hoe reageert Mark Rutte? Binnen zijn
partij was hij sinds enige tijd onomstreden als leider, mede dankzij die
verkiezingsoverwinning. Maar nu?

Hij houdt voorlopig de kaarten tegen de borst. Dat is in lijn met wat vrienden
en vertrouwelingen van hem zeggen: Rutte is een afwachtend bestuurder, een
ontzettend aardige man, maar geen diepzinnig denker. Een fijne vriend, gezellig
en altijd optimistisch. Een echte carrièrepoliticus ook. Maar of hij premier kan
zijn?

Hij is pas 43, en toch gaat Ruttes politieke carrière al ver terug. Als
zeventienjarige meldde hij zich bij de VVD, een jaar eerder bij de liberale
jongeren. Hij was zelfs drie jaar lang voorzitter van de JOVD, een intensieve
baan. Niet voor niets zegt toenmalig medebestuurslid, vriend en
televisiepersoonlijkheid Jort Kelder ook nu nog: ,,Wie de JOVD kan voorzitten,
kan ook het land besturen. We spraken daarom ook wel over het eerste
kabinet-Rutte."

Zijn vader Izaäk kwam in 1958 zonder baan terug uit Indonesië, maakte carrière
in het bedrijfsleven en was, zoals zoon Mark later vertelde, een ,,echte Den
Uyl-hater". Marks omgeving was daarvan vergeven. Tachtig procent van zijn
klasgenoten op het keurige Maerlantlyceum in Den Haag nam zich voor later VVD te
stemmen.

Na zijn studie geschiedenis werd Rutte personeelsmanager bij Unilever. Rond zijn
45ste, zo was zijn plan, zou hij de overstap naar de politiek maken. Maar al in
juni 2002 - hij was 35 - kreeg hij een telefoontje van VVD-leider Zalm:
staatssecretaris van Sociale Zaken, later van Onderwijs.

Hij was een joviale verschijning, geliefd onder zijn collega's van Paars en
geprezen om zijn dossierkennis. Alles leek vanzelf te gaan maar dat is schijn,
meent zijn omgeving. ,,Hij is een keiharde werker", zegt Ton Elias, Tweede
Kamerlid voor de VVD. ,,Stuur je hem zondagochtend om acht uur een sms, dan
krijg je er direct een terug."

Elias brengt in herinnering hoe Rutte bij de Algemene Beschouwingen van twee
jaar terug met bijna 40 graden koorts het debat voerde. ,,Zonder te zeuren over
zijn ontstoken kaak."

Rutte, die ook in deze formatieweken iedere vrijdag les geeft op een vmbo in de
Haagse Schilderswijk, is in menig opzicht de hardwerkende Nederlander voor wie
hij zegt op te komen. Tegelijk leggen vertrouwelingen graag uit dat hij de
gangbare culturele preoccupaties van die VVD-ijkpersoon niet deelt. Hij leest de
klassiekers uit de wereldliteratuur - onlangs citeerde hij in een debat nog uit
Die Buddenbrooks van Thomas Mann, uit het hoofd en in het Duits. Hij vindt
samenwonen met een vrouw ,,een te grote concessie". In 2004 zei hij daarover:
,,Je past je je hele leven al aan van alles aan. Als dat privé ook moet, is dat
wel een heel groot offer". En, veelzeggender, toen politiek assistent Bas van 't
Wout hem eens vertelde dat hij ging verhuizen naar het eiland IJburg bij
Amsterdam, sarde Rutte hem daarmee. Van 't Wout: ,,Mark is een romanticus. Hij
kon zich niet voorstellen dat ik naar zo'n burgerlijke vinexwijk ging. Jij woont
in Almere, pestte hij mij dan." Maar in dat soort vinexlocaties woont wel die
hardwerkende Nederlander van wie Rutte hoopt dat hij VVD stemt. ,,Een politiek
leider kan natuurlijk prima functioneren als hij niet één op één samenvalt met
zijn electoraat", zegt een andere vertrouweling. ,,Maar vreemd is het wel."

Hij is vooral een bestuurder, zeggen vrienden en medebestuurders uit zijn
JOVD-tijd. En een goede ook. Vriend Alex van Reeuwijk ontmoette hem toen hij
begin twintig was. ,,Direct viel op hoe volwassen hij al was." Kelder: ,,We
noemden hem mister Tefal: alles glijdt van hem af." Hij heeft geduld met
dissidenten en weet goed om te gaan met spanningen binnen een groep. Hij is
toegankelijk, zoekt voortdurend mensen op voor 'input' en toont daarbij een zwak
voor excentriekelingen. Kelder: ,,Zonder gezin heb je veel tijd om te praten.
Hij valt op oude VVD'ers, negentiende-eeuwse, pijprokende denkers, types als
Molly Geertsema en Henk Vonhoff. Met hen kon hij in zijn JOVD-tijd al uren
spreken."

Sommigen zien in al dat praten een zekere karakterloosheid: Rutte zou dikwijls
de mening geven van de laatste persoon die hij heeft gesproken. Zijn politieke
drijfveer is ,,ergernis" aan de pretentie van de overheid als ,,grote
geluksmachine". Geen politieke vergezichten. Ook de antwoorden die hij geeft op
vragen over zijn vrijgezellenbestaan duiden daarop: bindingsangst, voor mensen
én ideeën. ,,Dat hij ideologisch moeilijk te plaatsen is, komt doordat ideeën
bij hem in dienst staan van resultaat", zegt iemand die dicht bij hem staat:
,,Hij heeft weinig vijanden. Dat is zijn kracht én zijn zwakte. Het prototype
personeelsmanager: hij geeft iedereen een goed gevoel, maar hij kan niet de
directeur zijn."

Elias is het er niet mee eens. ,,De vraag voor een portret als dit is
natuurlijk: waar wijkt het publieke beeld echt af van hoe hij werkelijk is? Wel,
hij is veel harder dan iedereen denkt. Dat merk je tijdens fractievergaderingen.
Daarin kan hij lomp afkappen. Als hij eenmaal zegt 'zo doen we het', dan moet je
niet meer zeuren."

Als hij al ideologisch wordt geduid, dan vaak als sociaal-liberaal. Dat is
begrijpelijk: onder zijn voorzitterschap bepleitte de JOVD meer samenwerking met
de PvdA, in 1990 zelfs voor samengaan met D66 en instelling van een basisinkomen
voor iedereen, een GroenLinks-idee. Als staatssecretaris pleitte Rutte
vervolgens voor ,,een andere uitstraling" van de partij. Het VVD-merk was sleets
geworden, riep te veel associaties op met parelkettingdragende dames. Bovendien
moest de partij zich breder profileren, op meer dan veiligheid, immigratiebeleid
en financiën.

In de strijd om het lijsttrekkerschap met Verdonk, twee jaar later, krijgt Rutte
het voor de kiezen: hij is links en 'soft'. Partijprominent Frans Weisglas
noemde Rutte destijds ,,toch te veel het broertje van Wouter Bos".

Melanie Schultz, generatiegenoot die toen ook staatssecretaris was, legt uit dat
het Rutte hoogstens te doen was om de emancipatie van ,,mensen die het niet al
gemaakt hebben", ook belangrijk voor een liberaal. In het beginselprogramma dat
Rutte twee jaar geleden schreef, sprak hij opnieuw van ,,de verheffing van de
onderklasse". Op een partijcongres dwongen VVD-leden hem die woorden aan te
passen, maar hij gebruikt ze nog altijd in interviews. Oud-Kamerlid Arend-Jan
Boekestijn: ,,Het gaat Rutte erom dat de VVD een volkspartij is." Of, zoals
partijvoorzitter Ivo Opstelten zegt: een volkspartij met een dikke streep onder
volks.

Rutte is inmiddels wel klaar met zijn vroegere linkse imago, net als zijn
collega's en fractiegenoten. Boekestijn: ,,Hij pleit consequent voor meer
asfalt, viert de vrijheid van meningsuiting en heeft mij altijd gesteund in mijn
eenzame strijd tegen de ontwikkelingshulp; wat is daar nu links aan?"

Inderdaad profileert Rutte zich minder breed dan voorheen. Dat komt ook door de
strategen in zijn buurt. Die hamerden erop dat te veel ideeën afleiden. Houd het
simpel: meer asfalt, minder criminaliteit, lagere belastingen. Rutte heeft
geluisterd. Een initiatief als GroenRechts zet hij niet door. Hij houdt een
'rechtse' koers, precies zoals partijvoorzitter Opstelten bepleit. Bovendien had
Rutte met zijn linksige imago slechts een nipte overwinning op rivale Verdonk
gehaald. Sterker, op de avond van de verkiezingsuitslag had hij het geloof zelf
laten varen. Van 't Wout: ,,De overwinning was een grote verrassing." Het
verschil in optreden, die avond in het Amsterdamse Okura-hotel, was groot:
Verdonks campagneteam had flessen champagne meegenomen, ze was permanent omgeven
door cameraploegen en ze had haar eigen visagiste. Rutte had een beetje schmink
gekregen van de vriendin van zijn politiek assistent en stond bij de
luidruchtige entree van Verdonk alleen achterin de zaal.

De lijsttrekkersverkiezing verdeelde de partij. Rutte was dan wel officieel de
politiek leider, Verdonk genoot veel steun en was populairder bij het
VVD-electoraat. Tijdens de jaarlijkse wintersportvakantie met vrienden kwam het
'probleem-Verdonk' ter sprake. Vriend Alex van Reeuwijk: ,,Mik dat mens er nou
gewoon uit, was ons advies. Maar Marks reactie was: jongens, wat jullie
krachtdadig vinden, is niet verstandig. Ik moet voorkomen dat de partij
scheurt." En dus wachtte hij tot de steun voor Verdonk afnam, sprak hij vaak met
VVD-leden in het land en zette hij zijn rivale pas uit de partij toen een
scheuring niet meer dreigde. Tegelijkertijd koos hij ervoor de openlijke
confrontatie met Wilders te mijden. Tegen fractiegenoten die daar vraagtekens
bij stelden, zei hij steevast: met morele verontwaardiging maak je hem alleen
maar groot.

Een afwachtend bestuurder, dat was hij in zijn JOVD-tijd ook al. En buitengewoon
aimabel. Jort Kelder vergelijkt hem met Cohen. ,,Hij geeft mensen de ruimte zich
te ontplooien, is coulant naar dissidenten en houdt niet van ruzies." Het
verklaart wellicht de lof van Boekestijn. Ooit beschuldigde hij Rutte van een
,,schokkend" gebrek aan politieke ideeën. ,,Ik heb veel fouten gemaakt, maar hij
heeft mij altijd gesteund. Heel bijzonder." Zelfs politieke tegenstanders roemen
zijn enthousiasme en optimisme. Om dat optimisme te verklaren, haalde Rutte eens
wetenschapsfilosoof Karl Popper aan - ,,optimisme is een morele plicht" - juist
omdat een goede afloop niet vanzelfsprekend is.

Het moet gezegd, hij bleef ook optimistisch toen de VVD in de peilingen naar
vijftien zetels zakte. Zelfs Kelder somberde publiekelijk over zijn politieke
toekomst. En wat deed Rutte? Die voorspelde in een interview dat de partij snel
weer in de lift zou zitten. Hij was er ,,heilig van overtuigd".

Tegelijk voorspelde hij toen al een zware economische crisis. In de Nederlandse
politiek was hij de eerste. In menig opzicht werd die voorspelling zijn redding,
in combinatie met het imago van zijn partij op het gebied van de
overheidsfinanciën. Hij won er de verkiezingen mee. En nog steeds heeft de man
die eigenlijk pianist had willen worden, een grote kans op het premierschap.

Vrienden hebben moeite met dat idee. Van Reeuwijk: ,,Een vriend zie je niet snel
als premier, dan denk je toch eerder aan staatsmannen als Wim Kok." Een ander:
,,Mark is de ideale tweede man." Maar hij heeft het in zich die rol te
vervullen, denken zij. Slechter dan Balkenende kan eigenlijk niet, lachen
sommigen. Bovendien: hij is in staat te groeien in zijn rol.

Kelder: ,,Ik zie hem wel naast Barack Obama staan, ze zijn even groot. Alleen
moet Mark opletten dat hij overeind blijft staan. Hij is wat onhandig." Kelder
vertelt hoe Rutte bij zijn beëdiging als staatssecretaris de koningin bijna had
getackeld toen hij struikelde over het tapijt op weg naar het bordes. Kelder:
,,Mark regelt altijd alles tot in de puntjes, maar het kan net die ene drempel
zijn die hem vervolgens opbreekt."

Rutte als eerste liberale premier sinds de invoering van het algemeen kiesrecht
voor mannen - dat er kwam met de hulp van de liberalen. En ja, ook de eerste
vrijgezel die dat ambt vervult. ,,Maar het bekende beeld van een seksloze
sukkel, dat klopt niet", zegt een VVD-Kamerlid. ,,Hadden we maar een echte
schandaalpers", verzucht hij, ,,dan had iedereen foto's van hem gezien in
allerlei strandtenten met mooie mokkels."

'Als Rutte zegt ,,zo doen we het", moet je niet meer zeuren'

Kamerlid Ton Elias (VVD)

'Mark Rutte is coulant en houdt niet van permanente ruzies'

Vriend Jort Kelder

Loopbaan in de VVD

Mark Rutte is op 14 februari 1967 geboren in Den Haag.

1988-1991 voorzitter JOVD, de liberale jongerenorganisatie

1992 studie geschiedenis afgerond, Universiteit Leiden

1992-2002 diverse humanresourcesfuncties bij Unilever

1993-1997 hoofdbestuur VVD

2002-2004 staatssecretaris van Sociale Zaken en Werkgelegenheid

2004-2006 staatssecretaris van Onderwijs

2006-heden fractievoorzitter en politiek leider van de VVD

Mark Rutte woont alleen en heeft geen kinderen.

LOAD-DATE: June 28, 2010

LANGUAGE: DUTCH; NEDERLANDS

GRAPHIC: VVD-leider Mark Rutte (43), mogelijk de eerste liberale premier sinds
Pieter Cort van der Linden (1913-'18).
Foto NRC Handelsblad, Leo van Velzen

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                              91 of 174 DOCUMENTS



                                NRC Handelsblad

                             19 juni 2010 zaterdag

SECTION: WETENSCHAP

LENGTH: 1686 woorden


Bij de voorplaat

De wetenschapsbijlage bracht zaterdag een paginagrote foto van een zweefvlieg.
Wat mij verontwaardigde is dat deze 'fotograaf' insecten doodt om alleen maar
een foto van te maken! Wat geeft dit voor signaal naar andere fotografen? Als
een diertje teveel beweegt of niet meewerkt, vries het daar maar dood??? En dat
voor een foto...

De heer Arts

Boxmeer

Op zoek naar een vijand

Op zoek naar een vijand is een correcte titel voor het verhaal over de
ontwikkeling van biologische bestrijding en andere pesticiden reducerende
methoden.De vijand in kwestie is het conglomeraat van belangengroepen rond de
land- en tuinbouw, het ministerie van LNV en het CDA. Reeds in de jaren 60 tot
de jaren 90 hadden de standsorganisaties van diverse, vaak religieuze, signatuur
een dikke vinger in de pap bij LNV dat gewoonlijk werd bestuurd door CDA
ministers. Evenals Joop van Lenteren hebben ikzelf en mijn collega's op het
Instituut voor Plantenziektenkundig Onderzoek (IPO) te Wageningen mogen
ondervinden hoe onderzoek dat tot doel had het gebruik van pesticiden te
reduceren ambtelijk werd gesaboteerd door bovengenoemd conglomeraat. Het
ministerie van LNV behartigde deelbelangen van de landbouwlobby ten koste van
het algemeen belang en het milieu. Voor de agrochemie was (en is ?) onderzoek
naar alternatieven voor pesticiden een bedreiging die via het ambtelijk apparaat
onschadelijk werd gemaakt. In het bovengenoemde artikel staat in een kader dat
LNV, heel vroom, veel geld besteedt aan pesticiden reducerend onderzoek. Het
verwijst in vage en algemene termen naar de betrokken benaderingen in 'Telen met
toekomst'. Niet vermeld wordt dat methoden zoals genetische bestrijding
(uievlieg), geleide bestrijding (op basis van veldbemonstering), akkerranden,
tussenteelten, gebruiken van parasieten en predatoren, toepassen van
insectendodende schimmels en nematoden e. d. al 20 tot 30 jaar geleden zijn
ontwikkeld. Dat kost nauwelijks geld meer. Ik ben benieuwd waaraan de miljoenen
werkelijk worden uitgegeven. Het oude liedje wordt nog steeds gezongen: vooral
geen verplichtingen opleggen aan de telers ten bate van het milieu. Alles
vrijwillig, dus ook het spuiten van pesticiden gaat gewoon door. Daar wordt wel
voor gezorgd door de industrie. Het wordt tijd dat dit ministerie wordt
opgeheven en de minister zijn/haar verantwoordelijkheid neemt voor het algemeen
belang.

Dr.Ir. Jan Theunissen

voormalig onderzoeker van het

(opgeheven) IPO.

De divan of het mailtje

Met enige verbazing las ik in het wetenschapskatern het interview met Pim
Cuijpers, hoogleraar klinische psychologie aan de  VU. Met verbazing omdat de
vragen in dit interview 30 jaar geleden ook al werden gesteld en ook de
antwoorden waren dezelfde; we weten nog steeds niet of psychotherapie wel werkt.
Voor deze blijvende stand van zaken zijn meerdere oorzaken  aan te wijzen. Zo is
'psychotherapie' geen éénduidig begrip. Er  zijn therapieën die een
reconstructie van de persoonlijkheid nastreven; andere die symptoomverlichting
als doel hebben, weer  anderen werken volgens het adagium van de drie W's: Waar
is  Wat Werkt. Het zal duidelijk zijn dat geen enkel onderzoeksdesign deze
diversiteit in doelstelling aan kan. Maar van veel meer  belang voor het
uitblijven van een antwoord op de vraag of psychotherapie wel werkt is de
exclusieve aandacht voor de methode van onderzoek ten detrimente van
theorievorming. Pim  Cuijpers, gespecialiseerd in meta-analyses en gecontroleerd
onderzoek naar de effectiviteit van psychotherapie, is hiervan een  goed
voorbeeld. Dat is hem uiteraard niet aan te rekenen, het is  tenslotte zijn
leeropdracht. Vanuit zijn specialisatie zal de oplossing echter niet komen ook
al maken we de steekproeven nog  zo groot. Wat ontbreekt is een theoretische
onderbouwing van  datgene wat we doen in een therapie. Het is modern om dit niet
interessant te vinden, Waar is immers Wat Werkt. Maar mijns  inziens kan de
impasse in het effectiviteitsonderzoek alleen  worden doorbroken als er meer
theorie gestuurd onderzoek  komt.

Drs. S de Jong

Zuidlaren

Warme zeereptielen uit dinotijd

In het stuk 'Zeereptielen uit dinotijd waren warmer dan het oceaanwater om hen
heen' schrijft Michiel van Nieuwstadt: 'Zeereptielen zoals plesiosaurussen
(zeeleeuwen met lange nekken)'. Dit kan hij niet bedoelen. Hij meent
waarschijnlijk  (....) uitziend als zeeleeuwen. Wat betreft de grootte van de
zeereptielen in relatie tot hun lichaamstemperatuur is het misschien interessant
te vermelden dat de grote haaiensoorten dit verschijnsel ook kennen. Hun brein
wordt op constante temperatuur gehouden door als warmtewisselaar werkende
trossen bloedvaten bij de hersenen.

Roelof Kauffmann

Amsterdam.

Hersenonderzoeker bij toeval

In het interessante interview met hersenonderzoeker Dick Swaab, viel me één,
bijna terloops gemaakte uitspraak op. Op de vraag van interviewster Margriet van
der Heijden: 'Juist u weet goed hoe het brein stuk kan gaan tijdens de ouderdom;
is dat beangstigend?', antwoordt Swaab haar: 'Nee, want ik stap eruit als ik het
pad van alzheimer opga.'Slechts weinig 'gewone' mensen kunnen delen in Swaabs
zekerheid op dit punt omdat zij afhankelijk zijn van de euthanasiebereidheid van
artsen. Swaab kan vanuit zijn functie over de benodigde middelen beschikken en
zich verzekeren van collega's van wie hij weet dat ze willen helpen. Zonder
opzet legt hij hier de vinger op een rechtsongelijkheid tussen een bevoorrechte
elite en het gewone volk. Een onrecht dat met name in stand wordt gehouden door
zich christelijk noemende bestuurders. Het is een groot goed dat deze
behoudzuchtige categorie politici bij de afgelopen verkiezingen een fatale klap
heeft moeten incasseren.

Gé Tol

Deventer

Hersenonderzoeker bij toeval 2

Swaabs uitspraak dat psychiatrische stoornissen -waaronder depressies- wel
gedempt, maar niet genezen kunnen worden (wetenschapsbijlage 12 juni), kan door
depressieve lezers die toch al geneigd zullen zijn hun toestand somber in te
schatten, makkelijk verkeerd uitgelegd worden.Immers, het is de áánleg voor
depressie die niet genezen kan worden, de depressie zelf gelukkig wel. De meeste
mensen die  depressief zijn herstellen van hun depressie, soms spontaan, soms
met 'pillen of praten' , dat wil zeggen d.m.v. farmacotherapie of
psychotherapie. Verder speelt, anders dan Swaab suggereert, bij het ontstaan van
een depressie naast genetische aanleg niet alleen prenatale stress of stress in
de eerste levensjaren een  rol. Ook stress in het volwassen leven kan er wel
degelijk aan bijdragen dat iemand depressief wordt.  Zo blijkt de kans om
depressief te worden veel groter voor vrouwen die door hun partner mishandeld
worden dan voor andere vrouwen. Belangrijk is dat dit verband blijft bestaan als
gecorrigeerd wordt voor het feit dat vrouwen die al depressief zíjn vaker in een
gewelddadige relatie terecht komen (Ehrensaft 2006). Kortom,mensen met een
depressieve aanleg komen weliswaar vaker in een stressvolle situatie terecht,
maar onafhankelijk daarvan kan stress, ook op volwassen leeftijd, toch ook echt
bijdragen aan het ontstaan van een depressie. Dat is  goed nieuws in de zin dat
een mens nu eenmaal  geen invloed  heeft op zijn of haar  genetische aanleg,
maar gelukkig wel een beetje invloed heeft op de stress die hij/ zij ervaart.
Mensen kunnen leren om de door hen ervaren stress te verminderen d.m.v.
meditatie of cognitieve therapie. Sommige stress zoals kan zelfs voorkomen
worden, bijvoorbeeld door  in relatietherapie te leren op een prettiger manier
met elkaar om te gaan. Het leven van mensen met een depressieve aanleg is niet
makkelijk, maar de vooruitzichten zijn toch net wat minder somber dan Swaab
suggereert.

Pauline Beusekamp

Nijmegen

Rijk en arm mengen niet 2

In de discussiebijdrage van Jos Gadet (dienst RO Amsterdam) over het niet
"mengen" van rijk en arm in buurten komt aan het eind de aap uit de mouw: "maar
sommige wijken kunnen wel degelijk door ruimtelijke ingrepen worden wakker
gekust", schrijft hij bedriegelijk poëtisch. Bedriegelijk, want het onthult
tegelijkertijd de verslaafdheid van de RO-diensten aan slopen en bouwen als
oplossing van sociale vraagstukken. Zo worden ze hier in Delft ook nog steeds
opgeleid: met architectuur de maatschappij veranderen. Zoals juristen maar al te
vaak alleen in nieuwe regeltjes kunnen denken, zo denken architecten en
stedebouwkundigen in steen. Bestuurders volgen dat graag, want waar gebouwd
wordt kan men het glas heffen met ontwikkelaars, en aan het eind van de
smeerboel kan er een lint worden geknipt.Cruciaal is dat gemeentelijke diensten
van ruimtelijke ordening machtige vastgoedmachines zijn geworden, eigenlijk al
vanaf de start van de VINEX-bouwgolf midden jaren '90, en al helemaal met de
effectuering van de "ontwikkelingsplanologie" van de nota Ruimte (2005). Deze
gemankeerde versie van planologie is er een van steen, staal en vooral schuld
maken. Het is gedaan met bestemmingen met een zekere vrijblijvendheid, nee, de
schop moet meteen in de grond, en zo konden bouwers, bankiers en
stadsbestuurders in luttele jaren de hypotheekschuld opjagen naar de omvang die
deze linke soep nu heeft. Dat was de huizenzeepbel, waarvan ook de grote steden
met hoge grondprijzen en onverantwoorde sloopvergunningen schaamteloos hebben
geprofiteerd.Ik weet uit eigen waarneming dat bij de gemeenten in de
randstedelijke zuidvleugel deze verslaving aan bouwputten, ondanks de
kredietcrisis, nog niet voorbij is. Den Haag, Delft en Rotterdam proberen zich
met het leegschudden van hun vastgoedreserves en geholpen door een
subsidie-infuus van de rijksoverheid (en natuurlijk de crisis- en herstelwet)
uit de puree van al ingeboekte opbrengsten uit vastgoedposities te bouwen. In de
NRC van 16 juni stond een verslag van de wilde plannen van de Rotterdamse
wethouder Karakus (niet toevallig een makelaar) dat dit goed illustreert. Met
behulp van datzelfde subsidie-infuus wil hij Rotterdam er weer bovenop slopen en
bouwen. Hij zit nu zelf met zijn vingers bij de subsidiekranen, en wij houden
ons hart goed vast. Ook voor de probleemwijken van Jos Gadet.

Jacques Schievink

wetenschappelijk uitgever, Delft

LOAD-DATE: June 19, 2010

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                              92 of 174 DOCUMENTS



                                NRC Handelsblad

                             19 juni 2010 zaterdag

Scheiding der geesten

BYLINE: Dirk Vlasblom

SECTION: WETENSCHAP

LENGTH: 2857 woorden

SAMENVATTING

Er groeit een akelige kloof tussen de gewone man en de doctorandus. Zij wonen in
andere wijken, spreken een andere taal en stemmen op andere partijen. Het
diploma drijft een wig in de Nederlandse samenleving. Dirk Vlasblom

VOLLEDIGE TEKST:

Eenakters voor twee heren, dat waren het. De afgelopen jaren werden ze
regelmatig opgevoerd in de Tweede Kamer terwijl Nederland meekeek en er het
zijne van dacht. Als Geert Wilders aan het woord was, interrumpeerde Alexander
Pechtold, en omgekeerd. Wilders attaqueerde het kabinet in onversneden, nog net
niet schunnige volkstaal, en Pechtold onderbrak hem met keurige kwinkslagen vol
beschaafde verontwaardiging. Om beurten applaudisseerde een ander stukje
Nederland: Almere en Wageningen, Rotterdam en Utrecht, Limburg en Leiden. Die
verdeelde publieksgunst werd vorige week verzilverd: de partijen van beide heren
werden ongeveer drie keer zo groot.

Sociale wetenschappers zijn het erover eens dat er zich een nieuwe tweedeling
aftekent in West-Europa. Lange tijd kon je Europeanen qua politieke opvattingen
en stemgedrag op twee manieren indelen: op religieuze gronden in confessioneel
en seculier, en op sociaal-economische gronden in voor- en tegenstanders van
inkomensherverdeling. Sinds het einde van de twintigste eeuw loopt er nóg een
scheidslijn door Europa, en dat is een culturele. Afhankelijk van de definitie
plaatst die libertijns tegenover autoritair, kosmopolitisch tegenover
nationalistisch. Deze culturele scheidslijn komt steeds meer in de plaats van
de, vervagende, tegenstelling tussen religieus en seculier. In het nieuwe
politieke vertoog spelen thema's als immigratie en nationale identiteit een
belangrijke rol.

VERVREEMD


Aan welke kant van deze lijn mensen zich opstellen, is afhankelijk van wat
sociologen 'cultureel kapitaal' noemen, opleiding zeg maar. Ideologieën hebben
niet meer de bindende werking van vroeger (zie kader) en de nieuwe tegenstelling
wordt scherper. Hoog en laag opgeleid raken zozeer van elkaar vervreemd dat je
kunt spreken van een sociale schifting.

De jongste verkiezingsuitslag laat een middelpuntvliedend patroon zien. Het
Christen Democratisch Appèl, dat zichzelf aanprees als de partij van 'de gulden
middenweg', werd gehalveerd. De Volkspartij voor Vrijheid en Democratie, die
campagne had ge   voerd voor harde ingrepen in de immigratie en de
verzorgingsstaat, kreeg er 9 zetels bij. En de Partij voor de Vrijheid van Geert
Wilders, die verzet tegen 'massa-immigratie' paarde aan verdediging van zorg en
ouderdomspensioen , werd met 24 zetels de derde partij van het land. De Partij
van de Arbeid verloor 3 zetels; twee sociaal-liberale partijen, D66 en
GroenLinks, wonnen er samen 10. Die uitslag was deels een stemmingsbeeld,
gekleurd door de sympathieën en aversies van het moment, deels de afspiegeling
van een trend: de toenemende vervreemding tussen hoog en laag geschoolde
Nederlanders.

NATIONALISME

Wetenschappers zijn het er niet over eens in hoeverre deze schifting valt af te
lezen uit de verkiezingsuitslag. Mark Bovens, hoogleraar bestuurskunde aan de
Universiteit Utrecht, is verrast door het gewicht dat de culturele tegenstelling
- hij spreekt van 'kosmopolitisme' vs. 'nationalisme' -  in de schaal legde bij
deze verkiezingen. "Door de economische crisis en de teneur van de campagne
dacht ik dat de oude sociaal-economische tegenstelling juist weer belangrijker
zou worden. Langs die lijn heeft de VVD wel wat gewonnen door te pleiten voor
ingrepen in de sociale zekerheid, maar de PvdA heeft daar niet van geprofiteerd.
Met uitzondering van de VVD zitten alle winnaars aan weerszijden van de nieuwe
culture scheidslijn: aan de ene kant de PVV, aan de andere kant GroenLinks en
D66."

Bovens ziet die culturele breuklijn als de belangrijkste verklaring voor de
aanwas van de PVV. "En die tegenstelling hangt nauw samen met het
opleidingsniveau. Het is ook een tegenstelling tussen winnaars en verliezers van
de globalisering. Aan de winnende kant staan hoog opgeleide burgers, die zich
als een vis in het water voelen in de kenniseconomie, die hun talen spreken,
voor internationale bedrijven werken, die zelf in het buitenland hebben
gestudeerd en wier kinderen dankzij de EU over de grenzen heen kunnen gaan. Die
kosmopolitisch ingestelde burgers zijn academisch geschoold en wonen in en om
universiteitssteden, de centra van de kenniseconomie: Amsterdam, Wageningen,
Utrecht, Leiden, Groningen. En daar zijn D66 en GroenLinks heel groot.

SLAAPSTEDEN

"Aan de andere kant van die tegenstelling wint de PVV vooral in die streken en
steden waar sprake is van economische krimp: Zeeuws-Vlaanderen, Limburg,
Oost-Groningen en de slaapsteden. Dat zijn vooral gebieden die worden bevolkt
door laag opgeleide burgers. Wilders trekt de stem van de kleine man, die lager
tot middelbaar is opgeleid - mulo, vmbo,hooguit mbo. Vorig jaar bij de Europese
verkiezingen stemde een derde van de mensen met een lbo-opleiding op Wilders,
terwijl van hen nog geen 2 procent voor GroenLinks koos. Omgekeerd stemde 45
procent van alle academici óf op GroenLinks óf op D66. Maar 3 procent van alle
academici stemde toen op Wilders. Spiegelbeeldig stemgedrag. Wilders heeft
vooral aanhang onder de kleine middenstand, kleine ondernemers, zzp'ers,
bouwvakkers, metselaars, postbodes. Sectoren die niet internationaal
georiënteerd zijn en waar werkgelegenheid weglekt naar andere delen van Europa
of nog verder. Waar immigratie, uit Polen, uit Bulgarije,  economisch bedreigend
is, omdat het de lonen drukt, maar ook sociaal bedreigend, omdat in die wijken
en verenigingen de lasten van de immigratie worden opgevangen. Kosmopolieten
hebben daar alleen de voordelen van. Zij krijgen goedkopere schilders en hoeven
op hun scholen en hockeyclubs niet de socialisatie te verzorgen van de
nieuwkomers."

Wouter van der Brug, hoogleraar politieke wetenschappen aan de Universiteit van
Amsterdam, is sceptisch: "Sociologisch gezien is er inderdaad sprake van
ontmenging. Er zijn steeds minder maatschappelijke organisaties, zoals vroeger
de katholieke zuil en de sociaal-democratie, die mensen uit verschillende lagen
van de bevolking wisten te binden en waar hoger en lager opgeleiden elkaar
ontmoetten. Alleen helpt dit gegeven nauwelijks bij de verklaring van het
kiesgedrag. Achtergrondkenmerken van kiezers als inkomen en opleiding zeggen
heel weinig over hun partijvoorkeuren. Eigenlijk kun je alleen zeggen dat mensen
met de hoogste opleidingen - hbo of universiteit - sterk zijn
ondervertegenwoordigd bij de PVV-stemmers en dat er onder hen disproportioneel
veel stemmers op GroenLinks of D66 zijn. Dat is is een vorm van polarisering,
zeker, maar dan heb je het maar over enkele partijen. Kijk je naar het
electoraat als geheel, dan zijn de laag en middelbaar opgeleiden heel
gelijkmatig verdeeld over de partijen. Politieke partijen slagen er niet meer in
om stabiele groepen kiezers aan zich te binden. Dat kun je ook zien als
emancipatie: de kiezer kiest echt en laat zich niet meer voorschrijven op wie
hij zijn stem moet uitbrengen."

Maar zou je de jongste halvering van het CDA niet kunnen  uitleggen als
ontmenging? Die partij weet hoog en laag opgeleiden kennelijk niet meer bij
elkaar te houden, want uit kiezersonderzoek blijkt een overloop van CDA naar
PVV, vooral in het katholieke zuiden.

Van der Brug: "Het CDA heeft sinds 2006 de boel inhoudelijk niet meer op orde en
dat wreekt zich nu. Balkenende begon zijn premierschap met hervorming van de
verzorgingsstaat. In 2006 heeft hij een enorme draai gemaakt; hij zou zorgen dat
er stabiliteit kwam, dat er juist niet zoveel zou veranderen. Sindsdien is
volstrekt onduidelijk wat de CDA-visie is op de toekomst van de
verzorgingsstaat. En dat geldt ook voor de partijopvattingen over migratie,
sinds Fortuyn een politiek hoofdthema.  Er is een hele grote groep burgers in
Nederland die beducht is voor immigratie en die ook bang is voor welke
hervorming van de verzorgingsstaat dan ook. Juist op die twee punten biedt het
CDA te weinig perspectief."

ANGSTEN

"In de achterban van het CDA", zegt Van der Brug, "zijn veel mensen die hechten
aan traditie, het behoud van Nederland zoals het was. En onder hen zijn veel
kiezers die richting PVV neigen. Dit soort angsten leven niet alleen bij mensen
die in grote steden wonen en dagelijks te maken hebben met groepen migranten. In
kleinere plaatsjes worden mensen via de media geconfronteerd met negatieve
excessen en zij hebben niet de normale, positieve ervaringen van mensen die in
steden wonen."

Bovens ziet de halvering van het CDA wel degelijk als een schifting van hoog en
laag opgeleiden. "De oude volkspartijen PvdA en CDA, en tot voor kort ook de
VVD, hadden geen verhaal over die culturele tegenstelling. De PvdA wist zich
geen raad met kwesties als integratie en immigratie. Die partij is verdeeld in
een hoog opgeleid kader, dat kosmopolitisch en libertair is, en een traditionele
achterban die tegen multiculturaliteit en integratie is. De VVD is op die
kwestie gescheurd, de PVV is daarop afgesplitst. En het CDA heeft altijd zijn
mond gehouden. Ook die partij zit klem tussen een deel van het kader en het
partijbestuur dat hoog is opgeleid, tegen het VNO-CNW aan zit en voor een open
grens en een open economie is, en een deels traditionele achterban die op dat
punt grote bedenkingen heeft.  Die laatste is nu overgelopen naar de  PVV, denk
ik."

Het CDA raakt die laag opgeleiden des te makkelijker kwijt, zegt Bovens, omdat
de confessionele boodschap niet langer bindt. "De loyale confessionele kiezer
zit in het verzorgingshuis. Die is 70, 80, 90. Omdat de pastoor het zei, stemden
deze mensen CDA. De generaties daaronder hebben niet langer die traditionele
binding. Die zie je alleen nog bij de SGP. Laatst las ik dat  het CDA tussen de
7 en 10 zetels heeft die je kunt beschouwen als de vaste kern. De zetels
daarboven komen van mensen die ook andere partijen in hun keuzeset hebben, zoals
politicologen dat noemen."

Volgens Van der Brug heeft de PvdA nog een groep trouwe kiezers onder nieuwe
Nederlanders. "Die partij slaagt er in ieder geval in om grote groepen
allochtonen aan zich te binden. Die zeggen: de PvdA is mijn partij, die komt op
voor ons. Dat is het grootste succes van de PvdA."

STEMMOTIEVEN

De Rotterdamse cultuursociologen Dick Houtman en Peter Achterberg publiceerden
twee jaar geleden het boek Farewell to the Leftist Working Class. Aan de hand
van onderzoek uit West-Europa en de Verenigde Staten over stemgedrag,
stemmotieven en prioriteiten van kiezers formuleerden ze een culturele theorie
van de politiek. Die komt hierop neer: naarmate een samenleving meer belang
hecht aan culturele thema's gaan laagopgeleiden rechtser stemmen, onafhankelijk
van hun beroep of inkomen ('klasse'). Ze schreven ook dat rechtse populisten het
tij mee hebben als culturele kwesties op de voorgrond staan en tegenwind
ondervinden in tijden van economische crisis, want dat verdwijnen culturele
thema's naar de achtergrond.

Maar nu is het crisis en de PVV wint.  Houtman: "Ja, maar kijk eens wat er is
gebeurd. Sinds een jaar is Wilders in economische kwesties steeds meer naar
links gekropen. En dan werkt een economische crisis eerder in je voordeel. Hij
is welbewust gaan schuiven, waardoor zijn partij nu alles heeft wat laag
opgeleide Nederlanders willen: economisch links en cultureel rechts."

Houtman en Achterberg schrijven de keuze voor rechts populisme niet zozeer toe
aan inkomen of werkzekerheid, maar aan opleiding. Houtman: "Opleiding bepaalt
hoe je in het leven staat. Leefstijlen, politieke opvattingen: hoog en laag
opgeleiden verschillen gewoon van elkaar. Wie trouwt met wie? Onderzoek laat
zien dat in het huwgedrag bijna alle scheidslijnen  wegvallen - vroeger trouwde
protestant alleen met protestant en katholiek met katholiek; nu niet meer. Maar
er is er één die steeds sterker wordt: verschil in opleidingsniveau. Lager
opgeleiden identificeren zich niet met hoger opgeleiden, en omgekeerd. Ze
spreken een andere taal en vinden andere dingen belangrijk."

Mark Bovens onderzocht met Anchrit Wille de positie van hoger opgeleiden in de
Nederlandse politiek en spreekt van een 'diplomademocratie'. "Alle politieke
gremia en het kader van politieke partijen worden beheerst door hoger
opgeleiden; zo sterk dat lager opgeleiden zich niet meer vertegenwoordigd
voelen. Dat zie je ook in de vertrouwenscijfers. Die zijn door de bank genomen
helemaal niet zo gek in Nederland, maar lager opgeleiden hebben systematisch
veel minder vertrouwen in de politiek en de politieke instellingen. Wilders
speelt daar heel handig op in door een tegenstelling neer te zetten tussen 'de
linkse elite' in Den Haag en 'de gewone mensen in het land'. Klassieke
populistische retoriek, maar heel effectief."

Als opleidingsniveau zo'n belangrijke rol speelt bij het stemgedrag, dan stelt
het aantal laag opgeleiden grenzen aan de groei van de PVV.

Peter Achterberg:  "Ik denk dat je er met een zetel of 30 wel bent; veel groter
zal die partij niet worden. Maar er is ook zoiets als diploma-inflatie. Mensen
halen nu makkelijker een academische graad dan in de jaren zeventig. Ook onder
hoger opgeleiden ontstaat een schifting. Economische richtingen, zoals
bedrijfskunde, vind je vooral in kringen rond populistisch rechts, waar je ook
makelaars en nieuw geld aantreft. Sociologie en humaniora zijn meer het domein
van GroenLinks. Vastgoedhandelaren lezen geen boeken en gaan niet naar musea.
Sociaal-culturele specialisten hebben meer cultureel kapitaal en ontwikkelen
zich, politiek gezien, heel anders."

Ook Bovens ziet een plafond aan het groeipotentieel van de PVV. "In andere
Europese landen halen deze partijen tot 20 procent van de stemmen. Het Vlaams
belang kreeg op zijn hoogtepunt 25 procent in Antwerpen en is nu op zijn retour.
Bij de laatste verkiezingen zijn er in België ook gematigde populisten
opgekomen, zoals Dedecker en Bart de Wever. Maar vergis je niet, ongeveer 30
procent  van de Nederlandse kiezers is hoog opgeleid, 40 middelbaar en 30
procent laag. Zo bezien is er nog wel ruimte voor groei. Ik schat dat het
electoraat voor deze nationalistische bewegingen maximaal 20 procent is."

Bovens denkt dat een regering zonder PVV de opmaat is voor een volgende
verkiezingsoverwinning van Wilders. "Als er straks een breed samengesteld
kabinet komt, dan moet de oppositie komen van de flanken, óf van de SP ('te
rechts') óf van Wilders ('achterkamertjes', 'thee drinken'). Dan herhaalt zich
het scenario van Paars 2: kiezers kunnen het kabinet alleen wegsturen door
radicaal te stemmen, links of rechts. En dan kan de PVV nog wel groeien naar 30
zetels."

Je opleiding bepaalt hoe je in het leven staat

De laatste loyale kiezer zit in het verzorgingshuis

Hoger opgeleiden beheersen de politieke partijen

ideologie is ook maar een fase

Nemen bij de Nederlandse burgers persoonlijke meningen steeds meer de plaats in
van ideologische overtuigingen? En is dat niet een handicap voor het politieke
bestel? Politicoloog Philip van Praag,  universitair hoofddocent aan de
Universiteit van Amsterdam:  "Het ideologisch denken is zonder meer afgenomen.
Er zijn nog wel fragmenten: het links/rechts denken bestaat nog wel, en het
onderscheid progressief/conservatief ook."

Hoe komt dat?

"Tja, zijn de ideologieën geërodeerd omdat ze te weinig werden onderhouden, of
omdat er geen draagvlak meer voor was? Het is een kip-of-eidiscussie. In
Nederland is het begonnen met D66 die de term pragmatisch denken introduceerde,
als tegenhanger van het ideologisch denken van de oude verzuilde partijen. Maar
toch, als je ideologie opvat als een beeld van een rechtvaardige of ideale
samenleving, dan spelen dat soort ideeën in onuitgewerkte vorm nog wel een rol,
bij de SP net zo goed als bij de PVV of bij GroenLinks. Maar in
getuigenispartijen en ideologische beginselpartijen herkennen de burgers zich
nauwelijks nog. De burgers kiezen op onderwerpen, al is het aantal partijen
waartussen ze twijfelen beperkt."

Is dat kiezen op een onderwerp niet een groot probleem voor een democratie?

"Ach, je kunt ook zeggen dat die periode waarin de partijen zo gericht waren op
een ideologie ook maar een fase is geweest in de ontwikkeling van de
parlementaire democratie. Die ideologische fase is pas aan het eind van de
negentiende eeuw aangebroken, bij het ontstaan van de massapartijen, de
sociaal-democratie en vooral de christen-democratie. En dat is in het laatste
kwart van de twintigste eeuw onder enorme druk komen te staan.

"Al die kiezers bijvoorbeeld die nu in het zuiden massaal PVV hebben gestemd,
stemden daarvoor SP, en in 1977 hebben ze massaal Den Uyl gesteund.
Waarschijnlijk omdat ze nooit op ideologische gronden de KVP hebben gesteund,
maar onder de dwang van de  kerk.

"Het is niet zo dat een democratie alleen kan functioneren als er
beginselpartijen zijn. Wel wordt de steun voor partijen natuurlijk vluchtiger
als die niet meer op een ideologie, maar op veel losser georganiseerde
standpunten is gebaseerd. Onder bepaalde omstandigheden kunnen die partijen heel
veel steun krijgen, maar na twee jaar zijn de de burgers met andere problemen
bezig, en zien ze een heel andere partij of politicus zitten."

Warna Oosterbaan

LOAD-DATE: June 19, 2010

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                              93 of 174 DOCUMENTS



                                NRC Handelsblad

                             19 juni 2010 zaterdag

Geen talent voor volgzaamheid;
Schrijver botste hard met kerkJosé Saramago (1922-2010), schrijver en
Nobelprijswinnaar

BYLINE: Ger Groot

SECTION: VOORPAGINA; Blz. 1

LENGTH: 1013 woorden

SAMENVATTING

De Portugese schrijver José Saramago kwam uit een straatarm daglonersgezin; een
afkomst die zijn oeuvre mede heeft bepaald.

VOLLEDIGE TEKST:

De Portugese schrijver en Nobelprijswinnaar José Saramago, die gisteren op
87-jarige leeftijd overleed, heeft de kenmerkende stijl van zijn dialogen bij
toeval gevonden.

Zo'n twintig bladzijden was hij al gevorderd in de roman Opgestaan van de grond,
die hem eind jaren zeventig in Portugal zijn eerste literaire roem zou
opleveren, toen hij besefte niet verder te kunnen. Ten einde raad draaide hij
een vel papier in de typemachine en begon in het wilde weg te schrijven: een
dialoog zonder onderbreking of regelscheiding, waarin feiten, commentaar en
laconieke bijgedachten onontwarbaar door elkaar lopen. Plotseling kreeg het boek
vaart en een eigen toon. Die toon en stijl heeft Saramago daarna niet meer
losgelaten.

Een volgzaam mens is Saramago nooit geweest en zijn communistische overtuiging
heeft hij nooit verloochend. In Opgestaan van de grond, waarin Saramago het lot
beschrijft van de arme plattelandsbevolking waaruit hij zelf afkomstig was, is
ze nog op een wat traditionele manier aanwezig. Gaandeweg kreeg de fantasie,
soms met een magisch-realistisch randje, meer greep op zijn romans. Als een bom
sloeg in 1995 zijn roman De stad der blinden in: een allegorisch verhaal over de
menselijke hang naar het kwade en de mogelijkheid van verlossing door het goede.

Drie jaar na het verschijnen van De stad der blinden werd hem de Nobelprijs voor
de Literatuur toegekend. Toen Opgestaan van de grond verscheen was Saramago al
58 jaar oud. Nog twee jaar ouder was hij toen hij met zijn roman Memoriaal van
het klooster internationaal de aandacht op zich vestigde. Daarna ging het snel.

De Nobelprijs was een bijna sprookjesachtige bekroning van de literaire loopbaan
van een man die in 1922 geboren werd in een straatarm daglonersgezin op het
Portugese platteland. Als gevolg van een ambtelijke vergissing werd hij niet
onder zijn familienaam Sousa in de burgerlijke stand ingeschreven, maar onder de
naam Saramago: de bijnaam van zijn vader.

Al snel verhuisde het gezin naar Lissabon, waar de economische omstandigheden er
niet beter op werden. Slechts een paar jaar kon de goed lerende Saramago naar
het lyceum. Daarna zagen ouders zich gedwongen hem over te plaatsen naar de
gratis ambachtsschool. Na de afronding daarvan kwam hij via twaalf ambachten en
dertien ongelukken als drukker in de krantenwereld terecht. Daar maakte hij
kennis met de toen nog illegale communistische partij, waarbij hij zich in 1969
aansloot.

Gaandeweg begon Saramago zelf artikelen te schrijven, werd literair criticus en
politiek commentator, bestuurslid van de Portugese Schrijversbond en na de
Anjerrevolutie adjunct-hoofdredacteur van de Diário de Notícias. Lang bleef hij
dat niet. In de politieke strijd die kort na de revolutie uitbrak tussen
socialisten en communisten, dolf de communist Saramago al na zes maanden het
onderspit. Hij besloot zich voortaan aan het schrijverschap te wijden: een
gewaagde stap voor een man die nog maar één novelle op zijn naam had staan - en
deze ook nog eens sinds lang als jeugdzonde verloochend had.

In Memoriaal van het klooster beschijft hij hoe een Portugese koning een
megalomaan klooster laat bouwen, waarvoor de bevolking de lasten en de arbeid
moet opbrengen. Maar daarnaast laat Saramago ook een liefdesgeschiedenis
opbloeien tussen de met bovennormale gaven begiftigde Blimunda en de
fantasievolle Baltasar, die hij in het begin van de achttiende eeuw het eerste
vliegtuig laat bouwen.

Scherp kwam Saramago in botsing met de katholieke kerk, toen hij in 1991 zijn
eigen ironische versie van het evangelie publiceerde: Het evangelie van Jezus
Christus. Opnieuw koos hij partij voor de nuchterheid van het gewone volk, dat
met de hoogdravendheid van de machthebbers niets van doen heeft, en beschreef
hij op hilarische wijze hoe een nogal naïeve Jezus als een schaakstuk wordt
gebruikt door een cynische God die nauwelijks van de duivel te onderscheiden is.
Onder druk van de kerk trok de Portugese regering het boek, voorgedragen voor de
kort daarvoor ingestelde Europese Aristeion-prijs, als inzending terug. Uit
protest verliet Saramago het land om zich te vestigen op het Spaanse eiland
Lanzarote, waar hij vrijwel tot aan zijn dood gewoond heeft.

Saramago schreef een vijftiental romans, waarvan alleen de allervroegste niet in
het Nederlands zijn vertaald. Ze zijn doortrokken van bekommernis om gewone,
onaanzienlijke mensen van wie uiteindelijk het welzijn van de wereld afhangt.
Scherp contrasteert Saramago hen met het cynisme van de machthebbers, die hij
steevast in de meest bijtende bewoordingen beschrijft. Om dit humanisme werd hij
door het Nobelprijscomité bekroond, maar het leverde hem ook een trouw
lezerspubliek op dat in zijn romans een grote morele kracht onderkende.

Tot het werk van Saramago dat nog steeds beschikbaar is in Nederlandse vertaling
behoort onder meer De tocht van de olifant, Alle namen, De stad der blinden en
Het verzuim van de dood.

Zijn beste boeken schreef Saramago in de jaren tachtig en negentig van de vorige
eeuw. Naast een grote sociale bewogenheid sprak er uit zijn romans ook een
heftig wantrouwen jegens de moderne cultuur die in zijn ogen het gevoel voor het
ware en echte was kwijtgeraakt en alles ondergeschikt had gemaakt aan de
commercie. In Het schijnbestaan greep hij terug op de 'mythe van de grot' van
Plato, om duidelijk te maken dat de westerse mensheid in een valse wereld
terecht is gekomen en haar ogen opnieuw moet leren openen voor wat in het leven
werkelijk van waarde is.

In Het stenen vlot (dat in 2002 door George Sluizer verfilmd zou worden) had
Saramago zich eerder al afgekeerd van wat hij als de verwording van Europa
beschouwde. In die roman laat hij het Iberisch schiereiland afdrijven naar het
zuiden, vanwaar hij de redding van de menselijke geest verwachtte. Ook daarin
werd zijn pessimistische visie op de hedendaagse mens in evenwicht gehouden door
zijn overtuiging dat redding mogelijk was, zij het ternauwernood.

LOAD-DATE: June 19, 2010

LANGUAGE: DUTCH; NEDERLANDS

GRAPHIC: José Saramago
Foto AFP

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                              94 of 174 DOCUMENTS



                                NRC Handelsblad

                             19 juni 2010 zaterdag

Politici schiepen een kloof tussen henzelf en de politiek

BYLINE: Dick Houtman en; Peter Achterberg

SECTION: OPINIE & DEBAT

LENGTH: 1628 woorden

SAMENVATTING

Dankzij de politisering van de kloof tussen burger en politiek hebben 'Henk en
Ingrid' een stem gekregen en roept de beroepspoliticus om het hardst dat wat er
op het Binnenhof gebeurt eigenlijk helemáál niet zo belangrijk is.

VOLLEDIGE TEKST:

Tien jaar geleden bestond de niet in politiek geïnteresseerde laagopgeleide
burger eigenlijk alleen  in de statistieken van politicologen over politiek
cynisme of dalende opkomsten bij verkiezingen,  maar inmiddels is hij politiek
wakker gekust. Hoe ingrijpend hij de Nederlandse politieke verhoudingen
inmiddels heeft veranderd, wordt nog eens onderstreept door de monsterscore van
Wilders' PVV bij de Tweede Kamerverkiezingen. Rita Verdonk gooide in het
voorjaar van 2008 in de peilingen al even hoge ogen en de PVV-score is ook
vergelijkbaar met de 26 zetels die de LPF in 2002 wist te incasseren. Het
kabinet-Balkenende I, waartoe de LPF destijds toetrad, viel echter reeds drie
maanden na zijn beëdiging en de partij zelf werd zes jaar na haar oprichting ook
alweer opgeheven. En zoals Wilders inmiddels Verdonk heeft teruggestuurd naar
de politieke coulissen, behoeft het evenmin te verbazen wanneer de PVV binnen
een paar jaar ook zelf weer moet plaatsmaken voor een rechts-populistische
nieuwkomer.

Men moet zich dan ook niet blindstaren op de PVV, want het succes van Wilders'
partij is welbeschouwd slechts een oppervlakkige manifestatie van een meer
fundamentele verandering die begon  met de politieke aardverschuiving waardoor
Nederland in 2002 werd getroffen. Destijds toonden de meeste politici zich
minder ingenomen met de mooie verkiezingsopkomst dan verontrust over de vele
nieuwe kiezers die op de 'verkeerde' partij hadden gestemd. Sindsdien is de
kloof tussen burger en politiek zélf een politieke kwestie geworden.

Het eerste gevolg daarvan is natuurlijk de  nieuwrechtse politiek, die niet
christelijk is en evenmin de economische belangen van de hogere middenklasse
behartigt, maar stem geeft aan het culturele onbehagen en de vervreemding van
het laagopgeleide deel der natie. Deze politiek ontmaskert de sociologische
mythe als zou er een soort vanzelfsprekende of natuurlijke verbinding bestaan
tussen de maatschappelijke onderlaag en linkse politieke partijen. Net zoals
GroenLinks bij uitstek een partij is voor hoogopgeleiden, is de PVV dat immers
voor laagopgeleiden. Dergelijke nieuwlinkse en nieuwrechtse partijen
onderscheiden zich van oudlinkse en oudrechtse via stellingnamen inzake
culturele kwesties (vrijheid en onvrijheid, multiculturalisme en immigratie,
misdaad en veiligheid, nationalisme en internationalisme). Net zoals GroenLinks
is voortgekomen uit (onder meer) de oudlinkse CPN, zijn ToN en PVV afsplitsingen
van de oudrechtse VVD. Het nieuwrechtse populisme heeft zich inmiddels stevig in
de Nederlandse politiek genesteld en het ziet er niet naar uit dat het snel weer
zal verdwijnen.

Natuurlijk behelst dit nieuwrechtse populisme een afkeer van 'het vreemde' en
het 'niet-eigene' en een nostalgisch verlangen naar het Nederland van weleer -
het Nederland zoals destijds verbeeld door Swiebertje en tegenwoordig door Toen
was geluk heel gewoon. En natuurlijk was er de afgelopen jaren veel gedoe over
radicale moslims en vrouwonvriendelijke imams; over hoofddoekjes, boerka's en
boerkini's; over immigratie, integratie en inburgering. Maar ook dat andere
kenmerk van het populisme, het volkse protest tegen politieke en bureaucratische
elites, is de afgelopen jaren bij de PVV steeds zichtbaarder geworden. In plaats
van krachtdadig op te treden tegen de problemen waarmee 'hard werkende burgers'
dagelijks kampen, zouden politici en ambtenaren hun tijd  verdoen met eindeloze
vergaderingen over bijzaken en een onophoudelijke stroom uit de werkelijkheid
losgezongen nota's, notities, rapporten en toekomstscenario's produceren - of,
erger nog: laten produceren door externe adviesbureaus of
onderzoeksinstellingen. Omdat een en ander bovendien wordt gefinancierd met
'onze' belastingcenten, zo luidt de populistische slotsom, is hier in feite
sprake van uitbuiting van 'gewone' en 'hard werkende' Nederlanders door Haagse
'zakkenvullers', die alleen maar geïnteresseerd zijn in hun eigen portemonnee,
hun eigen loopbaan en hun eigen 'linkse hobby's'. In dit populistische vertoog,
dat vooral aantrekkelijk blijkt voor lageropgeleiden, is de parasitaire
boevenrol van het kapitaal uit het socialistische verhaal  overgenomen door
politieke, bestuurlijke en ambtelijke elites.

Een tweede gevolg van de politisering van de kloof tussen burger en politiek
hangt hier nauw mee samen. Politici voelen zich van de weeromstuit steeds meer
genoodzaakt om afstand te nemen van wat in minder dan tien jaar tijd 'de Haagse
kaasstolp' is gaan heten. Zij geven daarmee de boodschap af dat wat in Den Haag
gebeurt eigenlijk helemaal niet belangrijk is - dat het gaat om 'de echte
problemen': de problemen van 'de mensen in de samenleving' of 'de mensen in de
oude wijken'. Zo baarde het kakelverse kabinet-Balkenende IV in het voorjaar van
2007 opzien met zijn voornemen om eerst maar eens honderd dagen 'in gesprek te
gaan met de samenleving'. ,,Zo'n bus heeft grote voordelen", legde Erik van
Bruggen, bedenker van de in dit verband georganiseerde bustournee, desgevraagd
uit aan deze krant: ,,Die komt ergens aan, rijdt door het land - allemaal
mediagenieke momenten die zo het journaal halen. En je kunt er als politicus je
boodschap mee onderstrepen dat je de kiezer serieus neemt." En inderdaad:
dankzij Van Bruggen kon heel Nederland honderd dagen lang via oude en nieuwe
media meegenieten van de avonturen die Balkenendes kabinetsploeg in het land
beleefde. Minister André Rouvoet verscheen zelfs enthousiast jumpend met Haagse
kinderen op de televisie.

In juni 2007, na afloop van de honderddaagse ontdekkingsreis door 'de
samenleving', bleek bijna iedere pagina van het glossy beleidsprogramma 'Samen
werken, samen leven' een foto-met-tekstballon-van-doodgewone-Nederlander te
bevatten. Waar het de Europese eenwording betreft, verwoorden deze
buikspreekpoppen keurig het kabinetsstandpunt, maar waar het gaat om
welzijnsbeleid, gezondheidszorg of onderwijs, terreinen waar burger en overheid
elkaar dagelijks treffen, zeggen ze iets heel anders. Daar schetsen ze een soms
scherpe tegenstelling tussen een bureaucratische beleidsolifant en een breekbare
maatschappelijke porseleinkast vol alledaagse wijsheid. llya Soffer krijgt van
het kabinet bijvoorbeeld ruim baan om te mopperen over kastjes en muren in de
zorg en Rob de Lugt mag zijn hart luchten over de jeugdzorg: ,,Ze zeggen wel dat
de wachtlijsten zijn weggewerkt, maar dat valt vaak vies tegen. Mijn eigen
dochter is gedragsgehandicapt, dus ik weet waar ik het over heb." Het is slechts
een variatie op het terugkerende thema van een onvoldoende presterende en
bureaucratische overheid waartegen verzorgers en verzorgden op tragische wijze
het onderspit delven. In het slothoofdstuk van het document,  dat de
veelzeggende titel 'Overheid en dienstbare publieke sector' draagt, mag mevrouw
Wassenaar het allemaal nog eens samenvatten. Het lijkt een belofte van
beterschap van het kabinet: ,,Ik vind dat de overheid echt moet luisteren naar
burgers. De punten uit de dialoog moeten daadwerkelijk gebruikt worden." Voordat
het goed en wel van start was gegaan,  had het kabinet-Balkenende IV met 'Samen
werken, samen leven' al uitgebreid 'sorry' gezegd tegen 'de samenleving'.

Steeds vaker spelen politici tegenwoordig dat zij eigenlijk helemaal geen
'echte' politici zijn, maar 'gewone' mensen; dat zij niet 'boven' of 'tegenover'
burgers staan, maar 'naast' of (liever nog) 'achter' hen. Daarom liet Jan Peter
Balkenende zich de afgelopen jaren zo graag fotograferen in een Formule 1-wagen,
ontspannen met een glas pils in de hand of met Bianca aan zijn zijde. Daarom
pronkt Wim van de Camp met zijn motorfiets en daarom twittert Femke Halsema naar
hartelust over het wel en wee van haar kinderen. Eerder dit jaar, al voordat hij
het roer van Wouter Bos had overgenomen, figureerde Job Cohen als gastredacteur
van het damesblad Margriet. De minister van Landbouw, Natuur en Voedselkwaliteit
volgde al snel met haar eigen glossy Gerda. En in de aanloop naar de
verkiezingen gunden de lijsttrekkers van de meeste partijen de lezeressen van
Libelle een kijkje in hun privéleven via uitgebreide en met foto's gelardeerde
interviews.

Populistische partijen die zich op luide toon keren tegen het Haagse politieke
establishment geven sinds 2002 stem aan de mopperende laagopgeleide burgers die
zich ooit politiek afzijdig hielden. Was de kloof tussen burger en politiek tien
jaar geleden nog als een slapende politieke vulkaan, inmiddels is zij tot
uitbarsting gekomen met een volwaardige nieuwrechtse politiek van de gewone man
(m/v) als resultaat. Zij is opgetrokken op de metafoor van een verregaand van
'de mensen in de samenleving' losgezongen 'Haagse kaasstolp'. De politiek, zo
luidt haar aanklacht, is eerder een oorzaak van de problemen waarmee 'Henk en
Ingrid' kampen dan dat zij daarvoor serieuze oplossingen biedt. Politici die
zich al te nadrukkelijk met de Haagse politiek associëren trekken in dit nieuw
ontstane politieke klimaat nauwelijks nog volle zalen. Daarom proberen zij de
kloof tussen burger en politiek te overbruggen door de rol van de exclusief op
het Binnenhof gerichte beroepspoliticus te vermijden en zoveel mogelijk op
'echte mensen' te lijken. Als reactie op al die ontevreden burgers zijn
inmiddels dus ook politici de politiek steeds meer de rug gaan toekeren, waarmee
zij een nieuwe en tot op heden minder onderkende kloof in het leven roepen: die
tussen politicus en politiek.

Nederland kon honderd dagen lang meegenieten van de avonturen die Balkenendes
kabinetsploeg in het land beleefde

LOAD-DATE: June 21, 2010

LANGUAGE: DUTCH; NEDERLANDS

GRAPHIC: Foto Hollandse Hoogte

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                              95 of 174 DOCUMENTS



                                NRC Handelsblad

                              18 juni 2010 vrijdag

Een paradijselijk plan voor andere omroep;
Zapkliklees

BYLINE: Hans Beerekamp

SECTION: MEDIA; Blz. 15

LENGTH: 422 woorden


Om meerdere reden is de timing van het burgerinitiatief voor een Andere Publieke
Omroep (APO) perfect. De nieuwe samenstelling van de Tweede Kamer weerspiegelt
wezenlijk andere machtsverhoudingen, als het gaat om het in stand houden van de
huidige verschijningsvorm van de Nederlandse Publieke Omroep (NPO).

De bestaande omroepverenigingen konden als laatste restanten van de
maatschappelijke verzuiling altijd rekenen op een meerderheid van verwante
partijen als CDA, PvdA en ChristenUnie. Die verloren gezamenlijk 24 zetels en
hebben er nu nog 56. De partijen met een middenpositie, die het bestel gedogen
(VVD, SP en D66), stegen van 50 naar eveneens 56. De door KRO-voorzitter Koen
Becking in een brief aan zijn leden als vijanden van de publieke omroep
aangemerkte PVV en GroenLinks vermeerderden hun zetelaantal van 16 naar 34.

De angst zit er, met bezuinigingen op til,  dus goed in bij de NPO, vandaar die
rare televisiespotjes waarin omroepcoryfeeën zeggen dat de publieke omroep jouw
of uw verhaal vertelt. Andries Knevel en Paul de Leeuw tutoyeren ons, Jeroen
Pauw en Anita Witzier niet.

Nu zijn de zomermaanden in het algemeen, en deze bij uitstek, het tijdvak waarin
ik het minst het gevoel heb dat mijn verhaal wordt verteld. Ik zie alleen maar
voetballen en kletsen over voetbal op het ene net, herhalingen van
KRO-detectives op het andere. Talkshows en achtergrondprogramma's zijn  met
vakantie. De stortvloed van religieuze informatie gaat wel door. Alleen in
Hilversum is Nederland nog gelovig.

Het APO-plan, opgesteld door mediaprofessionals als Ad 's-Gravesande, Nico
Haasbroek en Anthonie Dake, biedt een paradijselijk vergezicht. Hun publieke
omroep bespeelt slechts twee radio- en twee televisiezenders: een voor nieuws en
achtergronden en een voor kunst en cultuur, met inbegrip van drama, film,
documentaire en wetenschap. Alle huidige zendgemachtigden en de STER verliezen
hun functie. Spelletjes, entertainment en sport gaan naar de commerciëlen. Er
wordt het hele jaar door 24 uur uitgezonden en de kostenbesparing bedraagt rond
de 50 procent.

Het is een model dat meer op dat in  Duitsland en Vlaanderen lijkt dan op de
BBC. In de buurlanden is de elitaire nachtmerrie van de verdedigers van het
huidige bestel niet uitgekomen. Er wordt nog steeds in brede kring naar de
publieke omroep gekeken en die speelt immer een bindende rol.

De angst dat Henk en Ingrid nooit meer naar een ordentelijk nieuwsprogramma
kijken heeft weinig betekenis, nu de publieke omroep allang zelf zijn ziel aan
de duivel heeft verkocht.

LOAD-DATE: June 18, 2010

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                              96 of 174 DOCUMENTS



                                NRC Handelsblad

                              18 juni 2010 vrijdag

Al snel verslaafd aan het ganzenborden;
De Nederlandse geschiedenis ging in de Franse tijd gewoon door

BYLINE: Jan Blokker

SECTION: BOEKEN

LENGTH: 1728 woorden

SAMENVATTING

Windvanen is een betere benaming dan collaborateurs voor degenen die Nederland
draaiend hielden in de Franse tijd. Wie waren ze precies?

VOLLEDIGE TEKST:

'Het was alsof de Nederlandse geschiedenis samen met haar stadhouder in 1795 in
ballingschap was gegaan, om pas achttien jaar later, gelouterd door het vuur van
de nationale opstand, weer te herrijzen.' Aldus Simon Schama, in zijn Patriots
and Liberators over onze 'Franse tijd'. Mooi gezegd natuurlijk. Maar het vuur
van de nationale opstand heeft in 1813 meer gesmeuld dan gevlamd. En alle
voorafgaande achttien jaren - de jaren van Patriotten en Orangisten, van Franse
inval en Bataafse Republiek, van het koninkrijk Holland onder Lodewijk Napoleon,
en het ingelijfde Nederland (met Amsterdam als derde stad van het Franse
keizerrijk) - was de Nederlandse geschiedenis slechts deels verbannen.

Het land kwam langdurig onder Franse invloed, dat wel. Maar ook in zo'n situatie
moet de samenleving draaiende worden gehouden, en moet een overheidsapparaat in
functie blijven om desnoods vreemde gezagdragers terzijde te staan.
Collaboratie?  De Nederlandse bestuurselite die in mei 1940 naar Londen uitweek,
ging er van uit dat intussen thuis op de winkel zou worden gepast, en had er
zelfs directieven voor achtergelaten. Van talloze foute ambtenaren is na de
Tweede Wereldoorlog ter verontschuldiging aangevoerd dat ze deden wat ze deden
'om erger te voorkomen'.

Ter vervanging van het beladen begrip 'collaborateur' gebruikte Matthijs Lok
vorig jaar voor zijn dissertatie (over meelopers met de Bonapartes) de vertaling
van het Franse woord girouettes, en kwam zo uit op windvanen. Nou klinkt
windvanen nog steeds niet erg complimenteus, maar het hield een beetje rekening
met specifieke omstandigheden in die dagen.

Een belangrijke omstandigheid was toen dat steeds meer Nederlanders om
respectabele redenen wilden breken met de oude, vermolmde Republiek en het
Oranjehuis; later zouden ze de revolutionaire Franse legers ook als bevrijders
begroeten. Een meerderheid van de overige inwoners kende bovendien eerder
gewestelijke dan nationale loyaliteiten en had in 1795 niet het gevoel dat met
het vertrek van de laatste stadhouder, Willem V, een bijzondere landgenoot
verloren ging. En je had ten slotte een aantal 'heimatlose', excellente
Nederlanders zoals Cornelis Kraijenhoff (1758-1840), die als homo universalis -
hij was medicus, natuurkundige, waterstaatbouwkundige, topograaf, militair
ingenieur en ervaren bestuurder - van 1787 tot zijn dood vijf achtereenvolgende
regimes trouw heeft gediend. Zijn werk was hem kennelijk meer waard dan een
vaderland dat nog niet zo erg bestond. Bij elke politieke verandering moest hij
misschien even meewaaien - een gedetailleerde biografie van Wilfried Uitterhoeve
heeft er vijfvoudig verslag van gedaan (besproken in Boeken van 26-06-09) - maar
van gewetensproblemen is nooit sprake geweest.

Schotschrift

Kraijenhoff was van 1758: een twintiger toen in de vroege jaren tachtig van de
eeuw de patriotse geest over Nederland vaardig werd, en de Overijsselaar Joan
Derk van der Capellen tot den Poll met een anoniem schotschrift tegen het
Oranjehuis een democratische beweging ontketende. Duizenden twintigers en
dertigers bleken bereid een burgeroorlog te riskeren om de samenleving opnieuw
in te richten, en haar met 'vrijkorpsen' te verdedigen tegen een autoritaire
stadhouder  Zo heeft het misschien maar een haar gescheeld of Nederland had in
1787 een burgerrevolutie meegemaakt - twee jaar vóór de Fransen zo ver waren.
Maar net bijtijds riep Willem V de hulp in van zijn Pruisische zwager, en dwong
hij z'n binnenlandse tegenstanders tot een exodus naar de Oostenrijkse
Nederlanden (België) en Frankrijk.

Wie waren ze precies? Hun diversiteit naar herkomst, sociale status en politieke
ambities weerspiegelde de verdeeldheid binnen de Republiek. Er zaten vermogende
regenten tussen, (land)edelen, advocaten, 'gewone' burgers, leden van de
gewestelijke of generale staten, veel bewoners van de oostelijke landprovincies,
en veel geestdriftige bewonderaars van de Amerikaanse Revolutie die in de jaren
zeventig tot onafhankelijke Verenigde Staten had geleid. Wat ze
gemeenschappelijk hadden was het verlangen naar een elementaire vorm van
meepraten.

Van twee waarschijnlijk nogal toevallig gekozen mannen zijn recentelijk
bescheiden portretten verschenen - en die illustreren nog eens de
verscheidenheid van hun groep. Het ene gaat over de Gelderse landheer Robert
Jasper baron van der Capellen tot den Marsch (1743-1814), een achterneef van de
bekendere Joan Derk. Robert Jasper dankte z'n 'faam' vooral aan het feit dat hij
in 1788 als overtuigd Patriot bij verstek ter dood werd veroordeeld wegens een
persoonlijk geworden conflict met stadhouder Willem. Maar hij zat al veilig in
Antwerpen voor het vonnis had kunnen worden voltrokken.

Door z'n titel en z'n vermogen, genoot hij onder medevluchtelingen aanvankelijk
een zeker gezag. Maar in het stroeve, haast levenloze proza van biograaf Jacques
Baartmans zie je hem allengs 'ontluiken' tot een enigszins vreugdeloze,
weifelmoedige, saaie figuur die in Frankrijk de verantwoordelijkheid voor
lotgenoten wel op zich wilde nemen, maar altijd eerder in onderling geharrewar
terecht kwam dan dat hij energiek knopen hielp doorhakken: de misère bij veel
groepen bannelingen. Robert Jasper liet een zeer compleet archief na, wat een
historicus snel in de verleiding zal hebben gebracht om er iets mee te doen,
maar waarin gedenkwaardige details kennelijk ontbraken, anders had Baartmans ze
wel vermeld. De Gelderlander raakte in het revolutionaire Frankrijk z'n ankers
kwijt, keerde in 1795 - toen Pichegru zijn 'sans-culottes' over de bevroren
Nederlandse rivieren had geleid -  niet onmiddellijk naar het vaderland terug,
en kreeg (of aanvaardde) zelfs geen bestuursfunctie in de Bataafse Republiek.
Hij stierf al in 1814: een jaar na het einde van de Franse tijd. Hij was typisch
het slachtoffer geworden van zijn eigen vooruitstrevende politieke keuze.

Geen groter onderscheid binnen het patriottenkamp dan tussen de fletse baron en
de ontspannen, goedgeluimde Boudewijn Donker Curtius (1746-1832), van wie we de
achternaam hebben onthouden dank zij de liberaal Dirk die naast Thorbecke aan de
wieg stond van de grondwet van 1848; Boudewijn was diens vader. Hoe
'hemelsbreed' verschilden Boudewijn en Robert Jasper van elkaar? Hun woonafstand
was amper dertig kilometer, maar Robert Jasper was een Geldersman, en 100%
inwoner van de Republiek, terwijl Boudewijn een advocaat was uit 's
Hertogenbosch, wat wilde zeggen dat hij in Staats-Brabant woonde. En dat was een
tweederangs provincie, die sinds de Unie van Utrecht (1579) geen  zelfbestuur
had genoten, en al die tijd vanuit de Staten Generaal in Den Haag onder toezicht
was gehouden: als ware het een bezet land, een generaliteitsland. Donker Curtius
had eigenlijk een andere nationaliteit dan Van de Capellen.

Dat verhinderde hem intussen niet om op afstand met de patriottenbeweging te
sympathiseren. Hij was het tegendeel van een 'partijganger', maar als Brabants
politicus was hem er veel aan gelegen om van het vernederende
generaliteitslandenstempel af te komen, en Brabant als een volwaardig gewest in
de Haagse Staten Generaal te zien aanschuiven. Vanuit zijn positie was het
logisch dat hij in 1795 zijn kaarten op de Franse 'bevrijders' zette. Hij had
snel belangrijke vrienden, stelde zijn huis beschikbaar voor de Franse
legerleiding, en maakte Pichegru verslaafd aan wat diens officieren le plus beau
jeu du monde noemden: een spelletje ganzenborden. Daar hoefde je geen windvaan
voor te zijn.

Het boekje Afscheid van de wereld , ingeleid door Maarten van Boven, is in maar
beperkte mate een biografietje. Van Boven werkte bovenal als bezorger van een
geestige en boeiende autobiografie die Donker Curtius Sr onder de bovenstaande
titel al in 1819 schreef (dertien jaar voor zijn dood!) en die pas na zijn dood
gepubliceerd werd. In de dagen dat hij het manuscript schreef stond hij al weer
in het centrum van de genormaliseerde (de 'gerestaureerde') verhoudingen: lid
van de door koning Willem I benoemde grondwetscommissie; tot z'n 83ste bleef hij
bovendien vicevoorzitter van het nieuw ingericht Hooggerechtshof der Verenigde
Nederlanden.

Broederruzie

Was hij rond 1809 op de hoogte van wat wij nu weten dank zij een aantrekkelijk
boek documenten, verzameld door Wilfried Uitterhoeve, de eerder genoemde
biograaf van Cornelis Kraijenhoff?  Diens nieuwe boek heet Koning, keizer,
admiraal - leuke titel, gebaseerd op het feit dat bij de inlijving van het
Koninkrijk Holland drie figuren nauw betrokken waren: de broertjes Lodewijk
Napoleon en Napoleon zelf, en de Hollandse admiraal VerHuell, vertrouweling van
de keizer en Hollands ambassadeur in Parijs. Een klein aantal Nederlanders
(onder wie Kraijenhoff, en de secretaris van Staat, Willem Frederijk Roëll,
intimus van de koning) wist van de broederruzie, die eind 1809 haar hoogtepunt
bereikte in steeds geprikkelder brieven en gesprekken waarvan de schriftelijke
en mondelinge (goeddeels via Roëll overgeleverde) weergave nu in een handzame,
goed geannoteerde bundel beschikbaar is.

Fascinerende lectuur, die ons niet alleen de Napoleontische tirannie nog eens
inpepert, maar ook de methodes waarmee de keizer z'n broertje én de bewoners van
de vazalstaat Holland chanteerde en intimideerde. En ze liéten zich allebei
chanteren en intimideren. Lodewijk werd tot z'n machteloze woede (hij hield veel
meer van zijn eigen koninklijke ponteneur dan van het volk dat hij zogenaamd
lief had) domweg de laan uitgestuurd: terug naar Hortense van wie hij allang had
willen scheiden.

Simon Schama overdreef toen hij schreef dat de Nederlandse geschiedenis tussen
1795 en 1813 in ballingschap was gegaan. De ervaringen van de onverbannen
Nederlandse achterblijvers zouden als een trauma doorwerken in het 'historische'
geheugen van talloze 19de-eeuwse Nederlanders zoals Conrad Busken Huet, die rond
1860 nog kwaaiig over 'de Franse tijd' schreef: 'Eene oudevrouwensamenleving en
eene opeenvolging van oudevrouwengouvernementen moesten het hoofd bieden aan
gebeurtenissen die voor een klein volk nauwelijks te staan geweest waren door
een onverschrokken en vindingrijk heldengeslacht'.

Maar dat heldengeslacht ontbrak.

'Eene opeenvolging van oude-vrouwengouvernementen' noemde Busken  de Franse Tijd

LOAD-DATE: June 18, 2010

LANGUAGE: DUTCH; NEDERLANDS

GRAPHIC: J.H. Isings: De Franse generaal Pichegru steekt de bevroren Maas over,
eind 1794
Uit: 'Het Vooroudergevoel' van Jan, Jan jr en Bas Blokker Contact

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                              97 of 174 DOCUMENTS



                                NRC Handelsblad

                             17 juni 2010 donderdag

Lichaam Caravaggio in crypte gevonden

SECTION: KUNST; Blz. 9

LENGTH: 280 woorden


Italiaanse wetenschappers hebben de stoffelijke resten van Caravaggio
geïdentificeerd. Ze lagen in een crypte in de Toscaanse badplaats Porto Ercole.
Het team van onder anderen archeologen en historici vermoedt dat de
Renaissance-schilder gestorven is aan een zonnesteek, terwijl hij al verzwakt
was door syphilis en andere aandoeningen.

De wetenschappers zijn een jaar bezig geweest met het opgraven en analyseren van
Caravaggio's beenderen. In de grafkelder lagen meerdere lichamen, maar na
intensief onderzoek concludeerden de onderzoekers dat 'vondst nummer 5' het
lichaam van de schilder moest zijn. De identiteit van de overledene werd
vastgesteld met behulp van van koolstofdatering, het vergelijken van
DNA-materiaal met dat van vermoedelijke naverwanten in de plaats Caravaggio en
intensief archiefonderzoek. De wetenschappers zeggen zeker te weten dat de
overblijfselen van Caravaggio zijn, maar erkennen dat daar nooit honderd procent
uitsluitsel over valt te geven.

Caravaggio was toen hij in 1610 stierf 38 of 39 jaar oud en een beroemde
schilder. Hij staat bekend om zijn dramatische gebruik van lichtcontrasten
(clair-obscur), zijn vernieuwende gebruik van perspectief en zijn opvallende
gebruik van gewone burgers, soms zelfs straatdieven, in religieuze en
mythologische taferelen. Zijn leven was een aaneenschakeling van schandalen,
gekenmerkt door dronkenschap, vechtpartijen en hoerenbezoek. Hij was een
heethoofd en kwam in Rome voortdurend in aanraking met justitie. Uiteindelijk
vluchtte hij de stad uit nadat hij in een zwaardgevecht een man had gedood, naar
verluidt om een vrouw te verdedigen. Hij stierf,  berooid, op een strand niet
ver van Rome. (AP, Reuters)

LOAD-DATE: June 17, 2010

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                              98 of 174 DOCUMENTS



                                NRC Handelsblad

                             16 juni 2010 woensdag

Als ik het niet zeg, wie zegt het dan wel?;
Column

BYLINE: Jan Blokker

SECTION: OPINIE; Blz. 7

LENGTH: 618 woorden


Ze hebben drie netten. Daar kunnen er morgen twee en een half van af, en als de
programma's die ze achterlaten commercieel zijn geworden, kunnen ze het als
gezellige kransjes heel gemakkelijk redden. Maak van AVRO, BNN, EO, IKON, KRO,
NCRV, Powned, VARA, VPRO en WNL -  vergeet ik er eentje? -
gezelligheidsverenigingen, seksclubs, bijbelkringen, politieke partijen,
websites, broederschappen en wereldtijdschriften die zich van hun ledenbijdragen
moeten bedruipen, en we besparen een miljard.

Ik geef toe dat het weinig is, maar we besparen ons ook de verpletterende
verveling van een hele dag zesderangsvoetbal, afgewisseld door het
stompzinnigste dat reclamebureaus aan STER-spots hebben kunnen verzinnen, of
door Dione de Graaff in gesprek met analfabete voetballers die niets hebben mee
te delen. Is er één publieke omroep ter wereld die het WK integraal uitzendt?

Allemaal machteloze woede van een oude chagrijn, ik geef het graag toe. Maar als
ik het niet zeg, wie zegt het dan wel?

Trouwens, over Nederland 1 gesproken! Zes keer per dag campaignen ze voor
zichzelf, en dan zie je alle programmasoorten en alle presenterende ijdeltuiten
voorbijkomen, en als ze zijn geweest mag ééntje de dragende tekst uitspreken. De
dragende tekst luidt: 'Eigenlijk voelen we het allemaal. Deze programma's zijn
van ons. Ze horen bij Nederland.'

Geestelijk voedsel voor de provinciaal. Voor heel Limburg. Voor de PVV-aanhang.
Voor de hardwerkende Nederlander die zich drie maal vier uur per etmaal -
inclusief de voor- en nabeschouwing - met een oranje plastic kroon op z'n kop
terugtrekt op 'de bank' om met een krat bier en vijf zakken knapperende treurnis
onder handbereik 'volop te genieten'. Voor de christenen van de SGP die altijd
liever een op knieën schietende sadist gedogen dan een vrouw. Voor de
informerende crisismanager die bezig is de opties 'af te pellen', terwijl hij in
één oogopslag kan zien dat hij waar hij bij staat wordt bedrogen door iemand die
gisteren nog bereid was hem de huid vol te schelden. En morgen weer.

Want als ik het niet zeg, wie zegt het dan?

Maar ze hebben dus drie netten, twee en een half te veel, en desondanks zijn ze
niet in staat om het zo te regelen dat fatsoenlijke mensen op één van de netten
die niet met voetbal zijn besmet, op  gewone tijden desnoods alleen maar het
nieuws  kunnen zien. Zeven uur in de ochtend, één en zes uur in de middag, acht,
tien en twaalf uur in de avond.

Publieksvoorzitter Henk Hagoort - de enige christen die op 9 juni nog niet heeft
verloren - voelt dat moeder niet van voetbal houdt, en uit vrouwvriendelijkheid
heeft hij de KRO gevraagd alle suffe krimi's in te zetten die de katholieken
ooit bij duizenden hebben aangekocht, en ze op net 2 te programmeren: voor de
echtgenote van de man die zich met een oranje plastic kroon op z'n kop, een krat
bier en vijf zakken knapperende treurnis vol genot 'op de bank' heeft
teruggetrokken. Moeder die dol is op suffe krimi's (omdat ze immers niet van
voetbal houdt) moet net zo lang kijken tot het voetbal is afgelopen, dus de
suffe krimi mag geen minuut korter zijn dan de wedstrijd (inclusief het suffe
gesprek met Dione de Graaff), en daarom begint alles op drie netten te laat, en
zijn we terug in de tijd dat de Publieke Omroep niet kon klokkijken.

Heeft u voor de aardigheid al eens geteld hoeveel totaal overbodige
krullenjongens, gasten, reservepresentatoren, hangouderen en werkschuwe chefs
daarginds rondschooieren? Het is in verhouding als bij alle
televisiegelegenheden die ik ooit heb mogen meemaken: als grote landen zijn
vertegenwoordigd door drie afgevaardigden, tel je minstens 100 Nederlanders.

Neem me niet kwalijk voor de waarheid - maar als ik het niet zeg, wie zegt het
dan wel?

LOAD-DATE: June 16, 2010

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                              99 of 174 DOCUMENTS



                                NRC Handelsblad

                              15 juni 2010 dinsdag

Vrees om inflatie in India

SECTION: ECONOMIE; Blz. 15

LENGTH: 278 woorden


In India groeit de bezorgdheid over de geldontwaarding. Volgens gisteren
gepubliceerde cijfers is de inflatie gestegen tot boven de 10 procent, het
hoogste niveau in ruim anderhalf jaar. Analisten verwachten dat de centrale bank
niet ontkomt aan aanscherping van het monetaire beleid op korte termijn. Dat kan
een remmend effect kan hebben op de groeiprognoses.

Het vooruitzicht van oplopende inflatie is een tegenvaller voor de regering, na
de prettige berichten die de afgelopen tijd verschenen. Onlangs werd bekend dat
India's economische groei over het afgelopen financiële jaar (tot eind maart)
7,4 procent bedroeg, en dat die groei inmiddels tot 8,9 procent is gestegen.
Voor het komende jaar rekent India op een groeispurt tot boven de  9 procent.
Het vertrouwen wordt bevestigd door boven verwachting gunstige cijfers over de
industriële productie. In april  bedroeg die 17,6 procent, het hoogste niveau in
15 jaar.

Maar nu moet de aandacht worden verschoven naar inflatiebestrijding. De
geldontwaarding wordt vooral aangejaagd door de stijgende voedselprijzen. Die
treffen vooral de 'gewone man', het electoraat waarvoor de regering onder
leiding van de Congrespartij zegt op te komen. De jongste cijfers duiden erop
dat de inflatie zich naar andere sectoren verspreidt.

De hoop is gevestigd op een goede moesson, de jaarlijkse zomerregens die van
doorslaggevend belang zijn voor de agrarische productie in het land. De
afgelopen jaren bleef de regenval achter bij het gemiddelde, wat heeft
bijgedragen aan de buitensporige voedselinflatie (rond de 16,5 procent).
Minister van Financiën Pranab Mukherjee noemde de hoge voedselprijzen gisteren
,,een bron van zorgen".

LOAD-DATE: June 15, 2010

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                              100 of 174 DOCUMENTS



                                NRC Handelsblad

                             12 juni 2010 zaterdag

Nu kabinet maken is bijna een zaak voor alchemisten;
Een regering vormen zal complex zijn, veel partijen willen dat grote winnaars
VVD en PVV het initiatief nemen

BYLINE: Derk Stokmans

SECTION: BINNENLAND; Blz. 2

LENGTH: 1433 woorden

SAMENVATTING

Partijleiders zullen de komende weken veel uren aan tafels zitten om uit de
verkiezingsuitslag een levensvatbaar kabinet te smeden. Voor de hand liggende
coalities zijn cijfermatig lastig.

VOLLEDIGE TEKST:

Zouden Henk en Ingrid teleurgesteld zijn? Met een soepelheid die zijn jarenlange
ervaring op het Binnenhof verried, schudde Geert Wilders de ochtend na de
verkiezingszege zijn hardste campagnebelofte van zich af. Tot de stembussen
sloten was bij zijn partij de AOW-leeftijd veilig, een verhoging vond hij
onbespreekbaar. Wilders presenteerde de PVV als partij van heldere,
compromisloze zekerheden. Maar de kans om te regeren maakt alles anders. En dus
mag de AOW-leeftijd van Wilders best omhoog.

In één klap waren alle analyses over de kabinetsformatie achterhaald. Dat zal
niet de laatste keer zijn. Er is in het proces van kabinetsformaties in
Nederland maar één ding zeker: niets wat wordt gezegd, hoeft waar te zijn.
Direct na de vorige verkiezingen in 2006 zeiden ingewijden in de partij dat de
PvdA geen regering zou vormen met CDA en ChristenUnie. Drie maanden later
presenteerde premier Jan Peter Balkenende zijn kabinet, bestaande uit CDA, PvdA
en ChristenUnie.

Een regeerakkoord waarin belangrijke maatschappelijke problemen worden
aangepakt, en elke coalitiepartner tot zijn recht komt. Partijleiders tussen wie
het onderlinge vertrouwen is gegroeid. En een meerderheid in Tweede en Eerste
Kamer die tegen een stootje kan. Dat is de ideale uitkomst van een formatie.

Maar het proces heeft een eigen dynamiek die niet per se tot zo'n eindresultaat
leidt. Zo is daar de dubbelhartigheid van de onderhandelaars. Wil VVD-leider
Mark Rutte echt met de PVV proberen een kabinet te vormen, of wil hij alleen
maar die indruk wekken? Vindt de nieuwe CDA-fractievoorzitter Maxime Verhagen
echt dat zijn partij na de enorme nederlaag ,,bescheidenheid past", of probeert
hij de prijs van zijn deelname aan een kabinet op te schroeven? In dit
meerstromenland van steeds wisselende coalities is het onvermijdelijk: de
manoeuvres zijn belangrijk voor de onderhandelingspositie en moeten het imago
beschermen. Maar  ze leiden soms tot onherstelbaar wantrouwen tussen de
hoofdrolspelers.

Al te handig opereren heeft ook electorale risico's. Het opzichtig breken van
zijn verkiezingsbelofte ziet Wilders wellicht als een meesterzet.  Voordat hij
zijn AOW-draai maakte  zei hij nog dat het ,,kiezersbedrog" zou zijn als hij die
zou maken. De draai verlost hem van het verwijt regeringsverantwoordelijkheid te
ontlopen. En maakt het voor de VVD heel moeilijk hem weg te zetten als
onmogelijke gesprekspartner.

Wilders zal hopen dat zijn kiezers het hem niet kwalijk nemen. De casus van
voormalig PvdA-leider Wouter Bos is in dat opzicht interessant. Die zei in 2006
dat hij nooit met CDA-leider Balkenende in één kabinet zou plaatsnemen, maar
fractievoorzitter zou blijven. Hij werd uiteindelijk vice-premier. Er zijn nog
steeds voormalige PvdA-aanhangers die hem dat verwijten.

Dat de partijleiders niet overlopen van enthousiasme over de
coalitiemogelijkheden is begrijpelijk: inhoudelijk voor de hand liggende
combinaties zijn cijfermatig onmogelijk, voor alle andere coalities moeten de
partijen water bij de wijn doen. Dat is in de beste tijden lastig, omdat bij het
kiezen van coalitiepartners de volgende verkiezingen alweer in het achterhoofd
zitten. Niemand wil in een volgende campagne achtervolgd worden door moeilijk
uit te leggen regeringscompromissen.

Als winnaar van de verkiezingen mag Rutte het eerst proberen. Voor zijn eerste
voorkeuren lijken de inhoudelijke obstakels groot. De combinatie VVD, PVV en CDA
- met een heel krappe meerderheid van 76 zetels - zou op onderwerpen als
veiligheid, immigratie en integratie best compromissen kunnen sluiten. Maar bij
veel sociaal-economische thema's staan VVD en PVV bijna lijnrecht tegenover
elkaar. Rutte wil dubbel zoveel op de overheidsfinanciën bezuinigen als Wilders,
en ook vaak op heel andere plekken. Een voorbeeld. De VVD wil 11 miljard euro
minder uitgeven aan sociale zekerheid, de PVV 2 miljard. Voor Rutte, de man die
de tering naar de nering wil zetten, moet samenwerking met een grotere
'potverteerder' dan de PvdA een onprettige gedachte zijn.

Een tweede optie die Rutte zich wel kon voorstellen, was die met CDA en de PvdA.
Cijfermatig stabiel, met 82 zetels. Maar enige liefde voor de ideeën van de PvdA
heeft Rutte nog nooit getoond. En CDA en PvdA zouden ook iets moeten doen aan de
wederzijdse antipathie die ze de afgelopen kabinetsperiode opbouwden.

Dan is er nog de door Rutte ongewenste optie van Paars Plus (met PvdA,
GroenLinks en D66). De VVD-leider wijst graag naar de PvdA als het lastigste
element in deze combinatie, maar met de andere twee - die bij de verkiezingen
veel zetels wonnen - heeft hij ook grote meningsverschillen. Rutte gaf zijn
woord dat hij niet aan de hypotheekrenteaftrek zou ,,morrelen". D66-leider
Alexander Pechtold eist juist dat dit wel gebeurt, en GroenLinks-leider Femke
Halsema ook. De kilometerheffing, symbool van de bereidheid burgers te laten
betalen voor milieuschade, is volgens D66 en GroenLinks essentieel. Het
standpunt van de VVD blijft tegenwoordig beperkt tot de oneliner
,,Kilometerheffing no way!" Halsema noemde het 'vergroenen' van het
belastingstelsel als haar hoogste prioriteit, D66 wil het ook. De VVD heeft
nooit enig teken gegeven daar iets voor te voelen.

Rutte zei het gisteren zelf: voor hem is ,,het enige pluspunt" van de uitslag
dat zijn partij de grootste is geworden. Om uit al die tegenstellingen een
kabinet te smeden zal alchemistische creativiteit, moed en een groot
uithoudingsvermogen vergen. En verbale behendigheid om het resultaat aan die
lastige kiezers uit te leggen.

Wetenschappers weten het al: het wordt gewoon VVD, PvdA en CDA

Stel dat politiek alleen  over standpunten gaat en vergeet het belang van
menselijke relaties; van lange tenen, opportunisme of ergernis over elkaars
eetgewoonten. Dan kun je uitrekenen welk regeerakkoord zich leent voor een
coalitie met de minste spanningen.

Wetenschappers aan de Rijksuniversiteit Groningen hebben de handschoen opgepakt.
Emeritus hoogleraar methoden en technieken Frans Stokman heeft met een team
onderzoekers vastgesteld wat de twaalf belangrijkste beleidspunten zijn, zoals
hypotheekrenteaftrek, ontslagrecht, immigratie, duurzaamheid en het terugdringen
van de staatsschuld. Daarna bepaalden ze de waarde die partijen hechten aan de
eigen opvattingen op deze beleidspunten,  op een schaal van 0 tot 100. Met hun
kennis van onderhandelingen rekenden ze vervolgens de meest waarschijnlijke
coalitie uit. Resultaat: de 'nationale coalitie' van VVD, PvdA en CDA.

Deze coalitie is voor geen van de partijen inhoudelijk de aantrekkelijkste. Voor
de VVD is dat een combinatie met CDA en PVV, voor de PvdA een coalitie met CDA,
D66 en SP en voor de PVV een  met de VVD en, opvallend, de PvdA. Nogmaals:
onderlinge wrijvingen noch genoemde coalitievoorkeuren spelen een rol. Het gaat
Stokman cum suis louter om de standpunten.

Ook Paars Plus blijkt voor niemand het beste. Zelfs niet voor D66, waarvan het
partijprogramma zich het beste blijkt te lenen voor een  combinatie met onder
meer CDA en ChristenUnie.  De nationale coalitie heeft het voordeel op plaats 2
te komen voor de VVD en op 3 voor het CDA.  Voor die partij, en dat geldt nog
meer voor de PvdA,   is een rechtse coalitie nog  een stuk onaantrekkelijker. En
dus kan de VVD in de onderhandelingen effectief dreigen met zo'n rechtse
coalitie tegenover beide partijen.

Bij de formering van de nationale coalitie,  zo voorspellen de wetenschappers in
hun 32 pagina's tellende onderbouwing, zullen vooral de onderhandelingen  over
het financieringstekort en de belastingen stroef verlopen. Tegelijk zal de VVD
binnen de coalitie ,,grotendeels haar zin" krijgen wat betreft  de
hypotheekrenteaftrek en de overdrachtsbelasting, terwijl de PvdA dat doet
,,op het gebied van het financieringstekort".

Dat de exercitie geen rekening houdt met de politiek draaiende breinen van de
hoofdrolspelers  blijkt  wel uit de ,,verdere analyse". Daarvan geeft het
rapport ook de uitkomsten.  Wat blijkt? Het op één na beste regeerakkoord voor
GroenLinks en de ChristenUnie ontstaat in een coalitie waaraan  zij zelf niet
eens deelnemen.

En wat denken de wetenschappers van de variant waar gisteren over werd
gespeculeerd, het zogenoemde 'reliblank': VVD, PVV, CDA, met gedoogsteun van de
SGP? Niets. De Dierenpartij en de SGP hebben ze niet meegenomen in hun
berekeningen. ,,Niet relevant bij een coalitieformatie". Dat valt nog te bezien.

Pieter van Os

LOAD-DATE: June 12, 2010

LANGUAGE: DUTCH; NEDERLANDS

GRAPHIC: In de woning van informateur en ex-premier Louis Beel werden, bovenste
foto, in 1967 de laatste besprekingen gevoerd die leidden tot het kabinet-De
Jong (KVP, ARP, CHU en VVD). Vanaf links H. Beernink (CHU), Beel (KVP), B.
Biesheuvel (ARP), E. Toxopeus (VVD) en N. Schmelzer (KVP).

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                              101 of 174 DOCUMENTS



                                NRC Handelsblad

                              11 juni 2010 vrijdag

Politiek en spelen;
Dag

BYLINE: Frits Abrahams

SECTION: ACHTERPAGINA; Blz. 20

LENGTH: 538 woorden


Als favoriet gespreksonderwerp lijkt het voetbal de komende weken de politiek te
verdrijven, maar dat is slechts schijn. Beide onderwerpen nemen elkaars gestalte
aan en al over een paar dagen zullen we het verschil niet meer zien.

Het is geen toeval dat deze onderwerpen bij uitstek geschikt zijn om onze
universele verveling te verdrijven. Ze zijn een ideale stoplap in elke stokkende
conversatie, waar ook ter wereld. Welke Nederlander heeft nooit in het
buitenland over Kroif of  Fortoin moeten praten?

In Nederland mogen we ook nog van het voordeel genieten dat de discussies over
politiek en voetbal chronologisch naadloos in elkaar overlopen. De verkiezingen
zijn net achter de rug en tegelijk met het Grote Formeren (Vomeren, voor
sommigen) begint het WK voetbal.

Je zult op sommige momenten niet meer weten waar je nu precies naar zit te
kijken:  NOS WK Voetbal, Buitenhof, Nova, Knevel & Van den Brink? Al die
praatprogramma's zullen zozeer op elkaar gaan lijken dat ze op den duur
uitmonden in één grote brij van gemeenplaatsen, dooddoeners en stokpaardjes.

Bij Nova hoor je Hans Wiegel zeggen dat het ,,eigenlijk over rechts moet", omdat
dat een logische keus is na alles wat er is gebeurd, maar Youri Mulder zal in
NOS WK Voetbal volhouden dat het ,,beter over links kan", omdat daar de meeste
ruimte ligt, tenzij Arjen Robben op rechts beschikbaar is.

Jawel, zal Hans Hillen tegenwerpen, maar op links zit je toch nog steeds met de
lastige vraag of Van der Vaart en Sneijder wel samen op het middenveld kunnen
spelen. Lopen ze elkaar niet in de weg, willen ze elkaar niet te veel aftroeven?

Ben je gek, vindt Johan Derksen in weer een ander programma, PvdA en SP kunnen
toch  best samenwerken als het moet? Eventueel samen met de PVV? Laat me niet
lachen, al die egootjes moeten overboord.

Ik vind dat gewoon de beste spelers moeten spelen, provoceert Jan Mulder, heb je
elf Cruijffs dan speel je ook met elf Cruijffs, schei toch uit met al dat
tactische gelul van die trainers.

Prima, juicht Jules Paradijs van De Telegraaf, dan stellen we toch elf Mark
Ruttes op? Dat is iets wat mijn krant altijd de beste oplossing heeft gevonden:
elfmaal de VVD, en je wordt vanzelf wereldkampioen.

Wereldkampioen van wát, roept Jan Marijnissen, van bezuinigen zul je bedoelen.
Nee, wij moeten wereldkampioen worden met mooi-voetbal-voor-iedereen, ook voor
de gewone man, en dan moet je niet op een paar centen kijken.

Vervolgens komen de spelers aan het woord. Ze kijken grimmig, want ze willen
maar al te graag ,,aan de bak".

Ik zie mezelf in de eerste plaats als stormram, schreeuwt Geert Wilders, en daar
wil ik best een breekpunt voor opofferen. Maar wie moet er dan uit, vraagt Hugo
Borst op zijn bekende parmantig-ijzige wijze, toch niet Dirk Kuijt? Nee, zegt
Wilders, zó'n sterke blonde Hollander hoeft er voor mij natuurlijk niet uit,
maar wat dacht je van Afellay, ik hoef toch niet mijn plaats af te staan aan de
eerste de beste nieuwkomer?

Koppen dicht, maant bondscoach Bert van Marwijk, wie is de komende weken in
Nederland eigenlijk de baas? Precies: ik en Mark Rutte - in die volgorde.

Samen gaan wij Nederland voorgoed op de kaart van de wereldgeschiedenis zetten.
Ja toch, Mark? Ik hoor je niet, zegt Rutte, ik zit in België.

LOAD-DATE: June 11, 2010

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                              102 of 174 DOCUMENTS



                                NRC Handelsblad

                             10 juni 2010 donderdag

Rutte oogst lof na campagne die liberalen grootste maakt

BYLINE: Pieter van Os; Oscar Vermeer

SECTION: BINNENLAND

LENGTH: 859 woorden

SAMENVATTING

De grote winnaars van deze verkiezingen bevinden zich op de rechterflank, VVD en
PVV. Opmerkelijk: waar de liberalen campagne voerden met een 'gezichtloze' Mark
Rutte, ís de Partij voor de Vrijheid eerst en vooral enig lid Geert Wilders.

VOLLEDIGE TEKST:

Als Mark Rutte voor het eerst op het podium verschijnt,  moet hij lang wachten
voor hij iets kan zeggen. De honderden VVD'ers scanderen lang zijn naam.
,,Mar-ruk, Mar-ruk." De doorgaans soepel operende ex-personeelsmanager van
Unilever weet niet goed waar hij zijn handen moet laten, welk gezicht hij moet
opzetten. Het is feest.

Maar de buit is dan nog lang niet binnen. Toch is één ding zeker. Rutte is na
een moeizame start inmiddels de onbetwiste leider van de VVD. Europarlementariër
Hans van Baalen vervat zijn lof in een verwijzing naar vorige leiders. ,,Mark
heeft de bestuurlijkheid en financiële degelijkheid van Zalm en de intellectuele
interesse van Bolkestein."

De lof voor Rutte is opmerkelijk. De VVD heeft als enige partij campagne gevoerd
zonder ook maar één affiche te drukken waarop het portret van de partijleider
prijkt. En juist die partij is de grootste geworden bij de Kamerverkiezingen van
gisteren. Toen de campagne van start ging, was de gedachte achter een
'gezichtloze' VVD nog duidelijk. Op het recente verkiezingscongres  waren
campagnemedewerkers er eerlijk over: de partij moet het in deze fase van haar
geschiedenis hebben van de ideeën, niet van lijsttrekker Mark Rutte. De VVD
concentreert zich op veiligheid, asfalt, belastingverlagingen voor de '
hardwerkende Nederlander' en de strijd tegen de oplopende staatsschuld. Daarom
kregen de verkiezingsposters geen foto's van Rutte, maar teksten als ,,vandalen
moeten betalen" en ,,de economie kan wel een beetje VVD gebruiken".

De voorzichtigheid van de VVD-strategen was begrijpelijk. De partij was ,,door
het diepe dal gegaan van de kwellingen der verdeeldheid", zoals
fractievoorzitter in de Eerste Kamer Uri Rosenthal dat nu noemt. ,,Mark heeft in
het begin  de nodige krassen en butsen opgelopen." De slechte peilingen hadden
daarin hun aandeel: vorig jaar haalde de VVD daarin nog rond de vijftien zetels,
minder dan de helft van het aantal dat de partij gisteren van de Nederlandse
kiezer kreeg. Maar partijvoorzitter Ivo Opstelten bleef hem steunen.

Met resultaat. Over studentikoze lichtvoetigheid praat niemand meer. Die
plotselinge verandering in de waardering voor Rutte en de VVD hebben tot een
spectaculair resultaat geleid. Nog nooit  kwam de partij als grootste uit de
bus, zoals nu lijkt te gebeuren.

Hoe kon dat?

Partijmastodont Hans Wiegel prijst het optreden van Rutte in de Tweede Kamer.
Vooral de motie van wantrouwen die de VVD afgelopen september indiende tegen het
voltallige kabinet noemde Wiegel ,,een meesterzet". Rutte kreeg er destijds veel
kritiek op in de  media - vanwaar zulk fors geschut? - maar voor de mensen in
het land was het volgens Wiegel een eyeopener. ,,Iedereen zag toen: het
gezelschap dat nu regeert, dat deugt niet."

Wiegel wijst ook op het programma, dat enkele ,,goede ouderwetse VVD-standpunten
over financieel beleid en de bescherming van het eigenwoningbezit" bevatte. Plus
,,de heldere gedachte dat mensen die hard werken, daar ook een beloning voor
verdienen."

Van Baalen, die eerdere campagnes van de partij leidde, meent ook dat Rutte
,,het grote geluk had de economische crisis als eerste politicus te hebben
voorzien. Economie is toen de kernboodschap van de VVD geworden." Op dat punt,
zegt de huidige campagneleider Boudewijn Revis, kon de VVD het CDA verslaan.
,,Dat hebben ze zich daar onvoldoende gerealiseerd."

De verkiezingsdebatten maakten nog iets duidelijk. Rutte, die in de partij
jarenlang worstelde met een links imago, speelde regelmatig de nationalistische
kaart. Toen Balkenende hem ,,asociaal" noemde, sloeg Rutte terug met de
opmerking dat het pas écht asociaal is om niet te korten op ontwikkelingshulp,
maar wel AOW'ers hun vakantietoeslag ,,af te pakken". Hij noemde regelmatig de
halvering die zijn partij voorstaat van de afdracht aan Europa en een
immigratiestop voor ,,kansarme immigranten".

Toch is het niet fair, zegt erelid en oud-minister Frits Korthals Altes, om te
zeggen dat Rutte de agenda van Wilders voor een belangrijk deel heeft
overgenomen. ,,De agenda om de immigratie te beperken, is al van Bolkestein.
Wilders vormt een aberratie, met zijn minachting voor de mensen om wie het gaat.
Rutte gaat het er niet om wat immigranten geloven, maar hoe ze bijdragen aan de
samenleving."

Zes jaar geleden ageerde Rutte, met toenmalig staatssecretaris Melanie Schultz
van Haegen, tegen het te hoge ,,parelkettinggehalte" van de VVD. Hun argument:
door de ,,blauwe blazers en koperen knopen" kon de VVD zich niet electoraal
ontwikkelen. Hoe dan wel? Met meer aandacht voor links-liberale thema's als
schoner milieu en beter  openbaar vervoer.

In deze campagne hoorde je Rutte daar niet over. Maar paradoxaal genoeg hebben
hij en zijn partij die gewenste doorbraak nu juist wel bereikt. Het historische
resultaat rechtvaardigt de conclusie dat de aantrekkingskracht van de VVD ver
voorbij de hockeyclub en de dixielandliefhebber reikt.

LOAD-DATE: June 10, 2010

LANGUAGE: DUTCH; NEDERLANDS

GRAPHIC: VVD-leider Rutte bedankt de aanwezigen op de partijbijeenkomst voor hun
vertrouwen en steun.
Foto Roel Rozenburg

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                              103 of 174 DOCUMENTS



                                NRC Handelsblad

                             10 juni 2010 donderdag

Geert Wilders kan zijn winst nu omzetten in echte macht

BYLINE: Barbara Rijlaarsdam

SECTION: BINNENLAND

LENGTH: 783 woorden


Wederom maakte hij een zegetocht. Geert Wilders is de grote winnaar van de
Tweede Kamerverkiezingen. De man die in 2004 uit de VVD-fractie stapte en met
zijn Partij voor de Vrijheid (PVV) bij de vorige verkiezingen negen zetels
behaalde, heeft gisteren een ongekende verkiezingswinst geboekt. De leider van
de 'nieuw rechts-radicale' partij, die al jaren waarschuwt voor de islamisering
van Nederland, behaalde 24 zetels.

Alle schijnwerpers zijn opnieuw gericht op de PVV-leider. Zijn foto staat ook op
de voorpagina's van buitenlandse kranten. Want ook in het buitenland kennen ze
hem, wegens zijn kruistocht tegen de islam en zijn onconventionele manier van
politiek bedrijven.

Wilders, die al ruim twintig jaar op het Binnenhof werkt, is er nu feitelijk in
geslaagd het traditionele driestromenland - met CDA, PvdA en VVD - te
veranderen. De vraag is wat er nu gebeurt. Zal hij de overwinning verzilveren in
werkelijke macht? Neemt hij deel aan een centrum-rechts kabinet met CDA en VVD?
De drie partijen samen hebben een nipte meerderheid van 76 zetels, maar qua
programma liggen de partijen ver uit elkaar. Zijn enige breekpunt - vasthouden
aan de AOW-leeftijd - liet hij vanmorgen al los om niet ,,buitenspel te worden
gezet". Maar  voor Wilders zou het niet ongunstig uitpakken als hij níét kan
deelnemen aan een regering. In dat geval zou hij of de fractie in de Tweede
Kamer of het PVV-smaldeel in het kabinet meer moeten loslaten, wat de kans op
ruzies en LPF-achtige toestanden vergroot. Oppositie voeren, als grootste
oppositiepartij, geeft hem de rust om zijn partij - waarvan hij dominant
boegbeeld en formeel enig lid is - verder uit te bouwen.

Zover vooruit werd gisteravond bij de PVV nog niet gedacht. Op haar
uitslagenavond was vooral grote ontlading. De partij werd de afgelopen weken
heen en weer geslingerd tussen goede en mindere verkiezingsprognoses. De ene
keer leek de PVV de grootste te worden, en zei Wilders zelfverzekerd dat hij de
volgende minister-president zou worden, de andere keer werd de partij in de
peilingen ruimschoots gepasseerd door VVD, PvdA en CDA. Een week voor de
verkiezingen stond Wilders nog op vijftien zetels.

Net als in 2006 werd de PVV in de peilingen onderschat. Vermoedelijk heeft de
partij opnieuw geprofiteerd van het  'gordijneffect': kiezers die eerst niet
zeggen dat ze PVV gaan stemmen, en dat  in het stemhokje toch doen.

Ruim anderhalf miljoen stemmers trok Wilders. Hij pleit al jaren voor het
stoppen van immigratie uit islamitische landen. Vorig jaar kwam hij met een
voorstel om een belasting in te voeren op het dragen van hoofddoekjes. Dat hij
hiervoor de term ,,kopvoddentaks" gebruikte, kwam hem op veel kritiek te staan.
Maar kennelijk niet van een  grote groep kiezers. Of hebben zij gekozen voor de
harde maatregelen waarmee de PVV de criminaliteit wil terugdringen?  Wilders
pleit voor 10.000 extra politieagenten, hogere celstraffen en levenslang na drie
zware geweldsmisdrijven.

Ook zijn voorstellen voor de gezondheidszorg kregen veel  weerklank. In het
laatste lijsttrekkersdebat maakte Wilders hiervan een groot punt.  In
tegenstelling tot andere partijen wil de PVV niet bezuinigen op zorg, maar
10.000 extra verpleegkundigen aannemen. Ook vindt de partij dat het eigen risico
niet mag worden verhoogd.

Wilders voerde een tamme campagne. Hij ging minder het land in dan zijn
concurrenten. De campagne ging vooral over de economie, niet het hoofdthema van
de PVV. Er was soms hoongelach in de tv-debatten, als Wilders - ongeacht het
gespreksonderwerp - de ,,massa-immigratie" en de islam ter sprake bracht. Of als
hij het had over ,,Henk en Ingrid", de gewone Nederlanders voor wie hij zegt op
te komen.

,,Het onmogelijke is gebeurd", zei Wilders tijdens zijn overwinningsspeech. ,,We
zijn met stip de grootste winnaar van de verkiezingen. Een glorieuze dag voor
heel Nederland." Deze krant was niet bij zijn toespraak; journalisten en
fotografen van NRC Handelsblad waren niet gewenst op de verkiezingsavond. Na
Wilders' speech druppelden de bezoekers naar buiten. Als eerste Laurence
Stassen, Europarlementariër, die een ,,aardverschuiving" in het politieke
landschap zag. ,,Nu kunnen ze eindelijk niet meer badinerend over de PVV doen",
zegt haar man.

Dinie (57) en Bert (64) Willemsen uit Zoetermeer hebben de avond van hun leven
gehad, vertelden ze. ,,De stemming was opperbest. Helemaal toen bekend werd dat
Balkenende opstapt. Ze werden gek daarbinnen", zegt Dinie Willemsen. Vroeger
stemde het echtpaar niet, maar nu kozen de voormalige lingerieverkoopster en
vertegenwoordiger vol overgave voor Wilders. ,,Vanwege zijn ideeën over de
toestand in Nederland. En natuurlijk de achterlijke ideeën van de andere
partijen."

LOAD-DATE: June 10, 2010

LANGUAGE: DUTCH; NEDERLANDS

GRAPHIC: Geert Wilders wordt omringd door aanhangers op de verkizingsavond van
zijn PVV.
Foto AP

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                              104 of 174 DOCUMENTS



                                NRC Handelsblad

                              8 juni 2010 dinsdag

Rekening crisis bij studenten;
Partijen bezuinigen op beurs

BYLINE: Bart Funnekotter

SECTION: ECONOMIE; Blz. 13

LENGTH: 1021 woorden

SAMENVATTING

Wat zijn de gevolgen van de verkiezingsprogramma's voor verschillende groepen?
Slot in een serie over de portemonnee van de kiezer: hoger onderwijs.

VOLLEDIGE TEKST:

Bijna 50 procent van de Nederlandse jongeren volgt  een opleiding op
universitair of hbo-niveau. Dat is goed voor henzelf: hoe hoger de opleiding,
hoe groter de kans op een goede baan. Het is ook goed voor de economie. Alleen
met een fikse schare 'kenniswerkers' kan Nederland de concurrentie aan.

De vraag is: wie moet de rekening betalen voor de scholing van deze nog steeds
groeiende groep van hogeropgeleiden? Daarover verschillen de politieke partijen
fors van mening. Opvallend is dat daarbij geen sprake is van de traditionele
scheidslijnen tussen linkse en rechtse partijen: CDA en SP zijn het (deels) met
elkaar eens, net als PvdA en VVD.

De PvdA legt in haar programma uit hoe op dit moment de lasten binnen het hoger
onderwijs zijn verdeeld tussen overheid en individu. ,,Van de 8.000 euro die een
student jaarlijks gemiddeld kost, draagt hij 1.500 euro zelf bij in de vorm van
collegegeld. De resterende 6.500 euro betaalt de belastingbetaler. Hier komt de
studiefinanciering nog bovenop."

Die laatste bijdrage uit de algemene middelen willen de sociaal-democraten
hervormen. De PvdA bepleit afschaffing van de basisbeurs. Deze beurs van 90 euro
(thuiswonenden) of 250 euro (uitwonenden) wordt na succesvolle afronding van de
studie omgezet in een gift.

In het plan van de PvdA zullen studenten hun geld voortaan moeten lenen en de
schuld later naar draagkracht aflossen. Voor jongeren uit een gezin dat minder
te besteden heeft dan een modaal inkomen, blijft de aanvullende beurs behouden.
Deze gift kan oplopen tot 220 euro in de maand.

De VVD is ook voorstander van de invoering van een leenstelsel, maar in het
VVD-plan wordt de aanvullende beurs afgeschaft. Daarnaast wil de partij dat
instellingen voor hoger onderwijs zelf de hoogte van het collegegeld mogen
bepalen. Nu betalen studenten voor hun eerste studie het wettelijk vastgestelde
collegegeld. Wie daarna een tweede studie wil gaan doen, moet het zogenoemde
instellingstarief betalen. Dat kan oplopen tot meer dan 10.000 euro per jaar. De
VVD wil universiteiten en hogescholen de  mogelijkheid geven ook voor de eerste
studie een hoger tarief te berekenen.

Verzet tegen de afschaffing van de basisbeurs komt van de SP en het CDA. Volgens
Marja van Bijsterveldt, staatssecretaris van Onderwijs en nummer vijf op de
kandidatenlijst van het CDA, wil haar partij de rekening van de crisis niet bij
studenten leggen. ,,We hebben alle talenten hard nodig en de basisbeurs is een
belangrijk middel om jongeren in staat te stellen om te studeren."

Het CDA wil wel dat studenten in de toekomst vlotter studeren. Een student heeft
recht op een opleiding voor het reguliere collegegeld gedurende de de officiële
duur van de studie plus één jaar, vindt het CDA. Een driejarige universitaire
bacheloropleiding moet dus worden afgerond in vier jaar. Daarna moet het hoge
instellingstarief betaald worden.

Ook de ChristenUnie en de PVV zijn tegen afschaffing van de basisbeurs. De
laatste partij formuleert dat in haar programma zo: ,,Dat je ook kunt studeren
als je vader geen GroenLinkser of D66'er is, vinden wij een groot goed. De
kinderen van Henk en Ingrid moeten gewoon kunnen doorleren, ook als er van huis
uit geen geld voor is."

D66, de partij die zich graag profileert als onderwijspartij, is voor de
invoering van een leenstelsel. De democraten stellen voor de
terugbetalingstermijn van studieschulden te verlengen tot twintig jaar, waardoor
afgestudeerden maandelijks minder hoeven terug te betalen. ,,Dat scheelt voor
mensen die net beginnen met werken" staat in het programma. Dit voorstel zal
voor sommige studenten geen verbetering zijn. Nu geldt dat  de schuld die na
vijftien jaar nog niet is afbetaald, wordt kwijtgescholden.

De studentenbonden hebben zich de afgelopen maanden met hand en tand verzet
tegen de mogelijke afschaffing van de basisbeurs. Zij zeggen dat het
vooruitzicht op hogere schulden jongeren zal weerhouden van inschrijving voor
het hoger onderwijs. Op 21 mei kwamen ruim 2.000 studenten demonstreren op het
Amsterdamse Museumplein om hun zorgen onder de aandacht te brengen.

Het woedende boegeroep leek de op het podium aanwezige politici niet te
intimideren. De studenten hebben hun zegje gedaan, maar het lot van de
studiefinanciering wordt niet op het Museumplein beslecht, maar tijdens de
formatiebesprekingen op het Binnenhof.

'Basisbeurs stelt jongeren in staat te studeren'

Marja van Bijsterveldt, CDA-staatssecretaris van Onderwijs

Paars Centrum-rechts

Als er na de verkiezingen een paars kabinet komt, is dat goed nieuws én slecht
nieuws voor studenten. D66 heeft aangegeven de komende vier jaar 5 miljard euro
te willen investeren in onderwijs. De VVD wil  1 miljard euro uitrekken voor
hoger onderwijs. Dat is precies het bedrag dat wordt bespaard met het afschaffen
van de basisbeurs. Ook de PvdA wil investeren in onderwijs. Of het miljard van
de basisbeurs naar het hoger onderwijs gaat, wil de partij niet zeggen.

De paarse partijen  willen, kortom, veel geld steken in (hoger) onderwijs, maar
daarvoor gebruiken ze middelen die  van de student komen. Bij een studie van
vier jaar zal afschaffen van de basisbeurs een inkomstenverlies betekenen van
12.000 euro (uitwonend) of 4.320 (thuiswonend).

Als er een centrum-rechts kabinet komt, is de vraag hoe hard het CDA zich zal
inzetten voor het behoud van de basisbeurs voor studenten. Als de partij na 9
juni in de regering terechtkomt, zal dat of met de PvdA zijn, of met de VVD.
Beide partijen willen namelijk van de basisbeurs af. Zal dat voor de
christen-democraten een onoverkomelijke drempel vormen om een coalitie te
sluiten? Waarschijnlijk niet.

Mocht er een kabinet met de VVD komen, dan bestaat de mogelijkheid dat de
partijen overeenstemming bereiken over het (gedeeltelijk) vrijgeven van het
collegegeld in het hoger onderwijs. Het hoge collegegeld kan in dat geval
oplopen tot meer dan 10.000 euro per jaar. Dat is dus bijna even veel als vier
jaar basisbeurs voor een uitwonende student.

LOAD-DATE: June 8, 2010

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                              105 of 174 DOCUMENTS



                                NRC Handelsblad

                              5 juni 2010 zaterdag

'Le - vens - gevaarlijk';
kopen brandblussers

SECTION: WEEKBLAD RUBRIEKEN

LENGTH: 1054 woorden

SAMENVATTING

Het duo Houtekamer & Van Santen test elke maand een product. Deze keer:
brandblussers.

VOLLEDIGE TEKST:

Van Santen bakt haar oliebollen graag op het gasstel, in een open pan die tot de
rand gevuld is met hete olie. Ze vertelt het grinnikend aan vier brandweermannen
in de kantine van de kazerne in Waddinxveen. Ze oogst geen bewondering.
Integendeel. Uit vier monden klinkt  tegelijk: ,,Le - vens - gevaarlijk."

Streng wordt Van Santen toegesproken. Hoe had ze die keukenbrand willen blussen?
Ze kijkt bedremmeld. Niet met water, weet ze nog net. Maar met wat dan wel? Vier
dilemma's voor de doe-het-zelf-blusser.

Zelf blussen of brandweer bellen?

Brandweercommandant Gert Huizer heeft aangeboden om vuurtjes voor ons te stoken
op zijn terrein, het Realistisch Oefencentrum Brandweer, waar  hulpverleners
kunnen trainen. Alle wapens die een gewone burger ter beschikking heeft tegen
brand staan klaar. Een branddeken, een brandslang, en verschillende
brandblussers. Met een gasbrander steekt zijn collega Richard Scharff een ruime
bak (formaat speciekuip) met olie aan. De vlammen slaan er een halve meter uit.
Is dit brandje nog te blussen door amateurs?

Van Santen begint met een brandblusser die ze bij de Ikea tegen het lijf liep,
een compacte poederblusser met twee kilo poeder. Van Santen stapt op het vuur af
en spuit recht in de kuip. ,,Wo!", roept Van Santen: de vlammen slaan metershoog
de lucht in. ,,Dat moet je dus  niet doen. Meer afstand houden, en iets hoger
mikken", zegt Scharff rustig. Na een paar seconden flink spuiten gaat het vuur
uit. Van Santen kijkt tevreden naar de rokende kuip. Maar op de achtergrond
waait een grote stofwolk de bomen in.

Nu de stereo redden of straks?

Het stof uit de poederblusser is een soort zout. Dat vertraagt de verbranding en
daar gaan de meeste vlammen van uit. Maar de stereoset, tv en laptop die elders
in huis staan, overleven het niet. Het poeder vormt een glazuurlaagje waar
elektronica van stuk gaat. Volgens brandweerman Jack de Jonge ook nog na een
half jaar, ,,als de verzekering al betaald heeft". Poederblussers zijn populair,
en  goedkoop. Maar wij willen onze spullen redden.

Het vuur gaat weer aan en Houtekamer rukt een blusdeken van de Hema uit een rode
houder. Een soepele, glanzend grijze doek komt tevoorschijn. ,,Handen áchter de
deken, rustig lopen, niet twijfelen", sommeren de mannen. Houtekamer sluipt
braaf op de brandende kuip af, maar besluit dan dat ze de deken als een
tafelkleed boven de brand gaat uitslaan. Niet goed. Vlammen slaan in haar
gezicht. ,,Zag je wat er gebeurde?", lacht de commandant. ,,Je had nu al je huis
in de fik."

Scharff trekt Houtekamer terug. Vuur moet je toedekken zoals je een kind in bed
stopt, doet hij voor. Dan kan het vuur er niet onderuit slaan. ,,En je haalt hem
er zelf niet meer af, dat doen wij." Zo.

Snel uit of snel onderuit?

Een branddeken is een handig ding, vindt commandant Huizer. ,,Die moet je
sowieso in huis hebben." Liefst een grote, vindt hij. Die van ons, van een
vierkante meter, is een beetje klein. Je kunt er iemand inwikkelen die in brand
staat, je kunt de deken over een brandende prullenbak draperen, of over een pan
waar de vlam is ingeslagen. De meeste branden in huis ontstaan in de keuken.

Wat je nooit moet doen, is brandende olie proberen te blussen met water. Het
water dat door de hitte verdampt, verspreidt de vetdruppeltjes. Al snel staat
dan de hele keuken in brand. Zeker als de afzuigkap aanstaat.

Maar er zijn meer soorten brandblussers. Houtekamer stapt op een flinke
CO2-blusser af. Het zware kooldioxide verdrijft de zuurstof boven het vuur,
waardoor het uitgaat. Houtekamer spuit uit volle macht, maar mikt te hoog en te
laag. Het is een groot ding, zo'n koolzuurblusser. ,,Hoe houd ik dit handvat
vast?" En het CO2-poeder dat uit de lange toeter komt ('droogijs'), is -80 °C.

Houtekamer wordt zenuwachtig. Ze wil pauzeren. Dat mag niet. ,,Blijven spuiten,
blijven spuiten!" Als ze stopt, leggen de mannen uit, laait het vuur weer op en
verspilt ze kostbare kilo's blusmiddel. Met de meeste blussers kun je maar zo'n
15 seconden spuiten. Doorspuiten tot het vuur uit is, dus. De vlokjes droogijs
dwarrelen als confetti door de lucht. Houtekamer zucht van inspanning.

De brandweermannen vinden een CO2-blusser 'perfect' om te blussen. Maar als je
ze verkeerd gebruikt, zijn ze gevaarlijk voor omstanders. Ze verdrijven
zuurstof, en daarom is het uitkijken in kleine ruimtes met slechte ventilatie.
,,Je gaat onderuit door zuurstofgebrek", zegt Jack de Jonge. En raak je iemand,
dan geeft het koude droogijs brandwonden.

Investeren of improviseren?

Bevriezing, uitslaande vlammen als je verkeerd mikt. En dan kan de brandblusser
ook nog weigeren als hij al een paar jaar in huis hangt. De Nederlandse
Brandwonden Stichting is pertinent tegen brandblussers voor ,,ongetrainde
particulieren". Maar de Brandweer vindt wat anders. Een folder noemt in ieder
geval één type brandblusser 'prima': de schuimblusser. Het schuim dekt de brand
af, waardoor er geen zuurstof bij kan. De schuimblusser kan dezelfde soort
branden aan als een branddeken, maar je kunt er grotere vuren mee te lijf. Je
houdt afstand, dat scheelt. Het zijn wel relatief dure blussers: een
schuimblusser van 2 kilo is verkrijgbaar vanaf zo'n 45 euro. Een blusdeken heb
je vanaf 12,50. Bijna gratis blussen kan met water - mits er alleen een vaste
stof in brand staat. Een gordijn, een bankstel, of de barbecue, het gros van de
branden.

Van Santen wil de schuimblusser nu wel eens proberen. Zelfverzekerd grijpt ze
naar de blusser. Ze  krijgt  de borgpen niet los. ,,Harder trekken!" roept de
brandweer. Ze rukt en haalt haar vinger open. Een vierde brandweerman haalt een
pleister. ,,Kijk, de eerste gewonde." Nooit meer frituren, dat lijkt ons toch
het veiligst.

Schuimblusser Blust bijna alle kleine branden en is redelijk schoon. 2
kilo-blusser vanaf EUR 45

Tips voor kenners:

Bel bij brand eerst 112, en ga daarna zelf blussen.

Koop rookmelders. belangrijker dan een blusmiddel.

Hang de brandblusser of blusdeken niet op de gevaarlijkste plek in huis. Dan kun
je er bij brand niet meer bij. Hang hem centraal.

Let op de aanduidingen op brandblussers. A  blust vaste stoffen, B vloeistoffen
en C gasbranden.

Een zware brandblusser van 6 kilo spuit niet langer dan een compacte van 2 kilo.
Hij spuit meer tegelijk.

LOAD-DATE: June 5, 2010

LANGUAGE: DUTCH; NEDERLANDS

GRAPHIC: CO2-blusser Nog veelzijdiger, want  geschikt voor elektrische
apparaten. Kans op bevriezing en zuurstofgebrek. 2 kilo-blusser vanaf EUR 70
Blussen met water Alleen voor brandende vaste stoffen. EUR 0,01 voor een emmer
van 10 liter.
Blusdeken Leg hem over brandende voorwerpen of rol er iemand in die in brand
staat. Vanaf EUR 12,50
PoederblusserBlust bijna alle kleine branden, maar het poeder beschadigt de
inboedel. 2 kilo-blusser vanaf EUR 25
Merlin Daleman

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                              106 of 174 DOCUMENTS



                                NRC Handelsblad

                              5 juni 2010 zaterdag

In Kiezersdorp;
achtergrond  kiezers

BYLINE: onderzoek Bureau Synovate; kaart Joris Fiselier, Studio NRC; tekst Joost
Oranje & Pieter van Os

SECTION: WEEKBLAD ONDERZOEK

LENGTH: 2389 woorden

SAMENVATTING

De Nederlandse kiezers zijn niet op drift. Ondernemers stemmen nog steeds vooral
VVD, werklozen overwegend SP. De wantrouwende burger is een ,,mythe van de
kletsende klasse".

VOLLEDIGE TEKST:

Is er dan helemaal niets mis met Nederland? Met die vraag over ons nationale
humeur ging een Oostenrijkse journalist in februari 2002 op bezoek bij
wetenschappers, journalisten en opinieleiders. Niemand gaf hem ook maar een hint
van wat enkele maanden later de Nederlandse politiek totaal overhoop zou gooien.
Ook de klachten die in de Fortuynrevolte ('De puinhopen van Paars') naar voren
kwamen, konden zij niet bedenken. Goed, één van de geïnterviewden wist wel iets.
Nederlands grootste probleem, zei hij, was ,,een te strakke vormgeving" - en hij
wees op de pictogrammen op Schiphol.

Kortom: eigenlijk was er niet zoveel aan de hand in Nederland, behalve dat we
een volk van gretige mopperaars zijn.

Enkele maanden later stond Nederland op zijn kop door de moord op Pim Fortuyn en
de overweldigende verkiezingsuitslag van zijn LPF. Er werd niet alleen
gemopperd, er was ook radicaal gestemd. Het humeur van de Hollanders had
gesproken: de gevestigde politiek had gefaald, de paarse partijen in het
bijzonder. De verwarring die volgde, duurt tot op de dag van vandaag, net als de
zoektocht naar een politieke stijl die de onvrede weet te vertalen naar meer
Kamerzetels.

Niet dat die zoektocht in de campagne van 2010 tot resultaat heeft geleid. De
stembusstrijd, zoals die wordt gevoerd in de media, is harder, sneller, meer op
de man gericht. En ook dat is weer reden tot gemopper, dat sterker klinkt dan
vreugde om het feest van de democratie, wat verkiezingen ook zijn.

Dit gesomber in allerhande commentaren ontneemt het zicht op dé ontwikkeling van
de laatste weken: de hoofdrol in de verkiezingsstrijd is weer in handen van
diezelfde middenpartijen die acht jaar geleden ten onder leken te gaan, en dan
met name van de PvdA en VVD. Ook  halen ze gezamenlijk nog niet het aantal
zetels waarover ze begin jaren tachtig beschikten, een opmerkelijke revival is
onmiskenbaar. Kort geleden nog stonden de middenpartijen CDA, PvdA en VVD op
minder dan 50 procent van de stemmen. Dat percentage is in een paar weken tijd
gestegen tot boven de 70 procent.

Vanwaar deze plotselinge wederopstanding? Hebben de lijsttrekkers van de oude
drie - Job Cohen, Jan Peter Balkenende en Mark Rutte - opeens de harten van de
flexkiezer heroverd? Hebben ze visievolle betogen gehouden, de tijdsgeest
aangevoeld? Zijn ze in het ideologische vacuüm van de 21ste eeuw gesprongen,
hebben ze de vinger op de zere plek van het 'politieke onbehagen' gelegd?

Niet echt, nee.

Uit onderzoek van bureau Synovate blijkt dat de ontevreden kiezers die kort
geleden nog overwogen op Wilders' PVV of Rita Verdonks 'Trots' te stemmen, nu
van plan zijn hun stem aan de VVD te geven. ,,Maar dat is een ontwikkeling",
zegt Synovate-onderzoeker Miriam Hooghuis. ,,Geen verklaring".

Wat is die verklaring  wel? Die zingt nog niet rond, wellicht omdat
opiniemakers juist omstandig de ondergang van het politieke midden hebben
voorspeld. De groeiende groep zwevende kiezers, zo was het idee, zou zich nooit
meer thuis voelen bij de oude, brede volkspartijen. Vooral de  scheidslijn
tussen hoger- en lageropgeleiden brak de middenpartijen op. In de
'diplomademocratie' zou het deze partijen niet meer lukken alle lagen van de
bevolking te binden aan één visie op de ideale samenleving.

Als aanwijzing gold de afgelopen jaren de opmars van de tegenpolen D66 en de PVV
in de opiniepeilingen. Samen leken ze te stijgen naar maar liefst 50 zetels in
de Tweede Kamer. Politieke commentatoren en allerhande essayisten riepen de
strijd tussen de PVV en D66 uit tot dé nieuwe tegenstelling in de Nederlandse
politiek. In zijn lijvige boek De wereldburger bestaat niet; waarom de opstand
der elites de samenleving ondermijnt (2009) schetste PvdA-denker René Cuperus
omstandig hoe de twee nieuwe kampen eruitzien. Aan één kant de behoudzuchtige
verliezers van de globalisering die  zich aangetrokken voelen  tot PVV en SP:
partijen die hun een wereld van gisteren beloven, zonder moslims en moskeeën
(PVV) en zonder voortrazende markt, particulier op te brengen kosten voor de
gezondheidszorg en strenge maatregelen om inactieven (opnieuw) de arbeidsmarkt
te laten betreden (SP).

Aan de andere kant in deze tweedeling staan de hoog opgeleide kosmopolieten die
de vlag van de hervormingen en flexibilisering planten op ieder probleem dat ze
tegenkomen. Met prominent D66-lid Alexander Rinnooy Kan als hun hogepriester zou
deze op zichzelf gerichte elite zich verlustigen aan opjagende
'veranderingsporno', zoals Cuperus hun herhaalde oproepen tot hervormingen
noemt.

Om deze nieuwe tegenstelling tastbaar te maken, wekten theoretici de
'identiteitskiezer' tot leven. Deze  burger is niet zozeer op zoek naar een
partij die zijn economische belangen behartigt, maar naar een partij die hem
bevestigt in zijn persoonlijke identiteit. Recent onderzoek van Synovate toont
hoe de achtergrond van PVV- en SP-kiezers lijnrecht tegenover die van D66'ers
staat. De eerste groep voelt zich geplaagd door financiële zorgen, door een
relatief zwakke gezondheid en wil vooral Nederlander en géén Europeaan zijn. De
tweede groep heeft het eigen leven geheel op orde en koestert grenzeloos
vertrouwen in de wereld en de toekomst.

En toch betekent deze tegenstelling niet, zeggen ook de onderzoekers van
Synovate, dat deze kenmerken zich logischerwijs vertalen in een electorale
aardverschuiving ten gunste van D66, de PVV en de SP. Ook hier zijn causale
verbanden niet simpel te leggen - zoals een hoog geboortecijfer op het
platteland en de aanwezigheid van ooievaars niet betekenen dat ooievaars de
kinderen brengen.

Kees Aarts, de Twentse hoogleraar politicologie die het Nationaal
Kiezersonderzoek (NKO) leidt, meent zelfs dat de aandacht voor de veronderstelde
strijd tussen de 'PVV-groep' en de 'D66-groep' berust op een misvatting.
Heersend onbehagen zou een uitweg zoeken in de politiek: met die
vooronderstelling in het achterhoofd zijn onderzoekers gaan zoeken. Uit het
Kiezersonderzoek  trekt Aarts een hele andere conclusie. Volgens hem is de
onvrede over de gevestigde instituties, zoals het parlement en de traditionele
politieke partijen, in de laatste veertig jaar niet noemenswaardig toegenomen.
Kiezers bepalen hun stem niet op grond van een ongericht onbehagen, maar laten
zich leiden door thema's en ideeën.

Die veranderen wel in de tijd. Uit de groepen van telkens drieduizend burgers,
die CBS-enquêteurs  sinds 1971 ondervragen voor het Kiezersonderzoek, klinkt
sinds halverwege de jaren negentig een toenemende zorg over integratie van
immigranten. ,,Mensen dreigden hun Nederland-gevoel kwijt te raken en
langzaamaan vonden ze de multiculturele samenleving een belangrijker kwestie dan
economische herverdeling. Dat ging hun stem bepalen, in opiniepeilingen en bij
verkiezingen. Maar dat is iets heel anders dan dat mensen stemden om zichzelf
een of andere identiteit aan te meten."

In de analyse van Aarts vertekent de bovenmatige aandacht voor een verondersteld
onbehagen het Nederlandse zelfbeeld. Die vertekening is wel verklaarbaar. De
woede die zich uitte in de Fortuynrevolte overviel de elite in 2002. Een van de
veel gehoorde verklaringen: er was slecht geluisterd. De vertegenwoordigende
democratie was tekort geschoten. En dus probeerden gevestigde partijen grote
oren op te zetten en de onvrede zo snel mogelijk te vertalen in vermeende
daadkracht.

Een van de talloze resultaten daarvan was in de Haagse arena goed zichtbaar
tijdens een spoeddebat over onrust in Gouda. In dit debat, twee jaar geleden,
probeerden politici zo hard mogelijk van de daken te schreeuwen dat ze het
vreselijk vonden en dat er hard moest worden opgetreden tegen Marokkaanse
raddraaiers. De zogenaamde 'identiteitstemmer' werd op z'n wenken bediend. 'Den
Haag' probeerde, scherper dan ooit, te laten zien dat het pal stond voor de
belangen van gewone Nederlanders. Geert Wilders heeft de archetype-Nederlanders
nu zelfs namen gegeven: Henk en Ingrid. Hij is er voor hen.

Deze expressieve politiek, waarin politici aan hun achterban laten zien hoe
stevig ze hun opvattingen over het voetlicht kunnen brengen, overvleugelde het
alledaagse politieke handwerk, waarin bestuurders en ambtenaren beleid proberen
te maken met studies, debatten en compromissen. Niet dat er voorheen geen
theater was. Maar het ,,belubberen van de samenleving", een aantijging van
toenmalig Kamerlid Marcel van Dam (PvdA) aan het adres van premier Lubbers, was
kinderspel bij de retoriek die de afgelopen jaren de politieke cultuur
domineerde. De Kamer is theater geworden.

De opkomst van partijen op de flanken van het politieke spectrum beïnvloedde de
politieke stijl van alle partijen. De middenpartijen gingen zich daarbij steeds
minder als middenpartij gedragen. Ook zij gebruikten stevige taal. Want de
politiek zou voortaan naar de kiezer luisteren. Of beter: naar hen die meededen
aan opiniepeilingen. Dat was sinds de Fortuynrevolte ook de opdracht. De
politiek behoorde een grotere sensitiviteit aan de dag te leggen voor iedere
maatschappelijke rimpeling. Zeldzame tegengeluiden gingen op in het grote
kabaal.

Toch waren die tegengeluiden er wel. De dissidente CDA-socioloog Anton
Zijderveld pleitte bij het afscheid van zijn partij voor vergróting van de kloof
tussen burger en politicus. Dat deed ook het Kamerlid Jan Schinkelshoek, die het
CDA wel trouw bleef. PvdA-icoon Jan Pronk verklaarde openlijk dat politici wat
hem betreft de trend moesten zetten in plaats van volgen. Als ze charismatisch
genoeg waren, zouden de kiezers vanzelf wel tot hen komen.

Waren dit geluiden van eenlingen? Waarschijnlijk niet. Als de meest recente
opiniepeilingen een voorbode zijn voor wat Nederland komende woensdag te wachten
staat, hebben ze gelijk gekregen.

Schinkelshoek voorspelde zijn gelijk al eerder. Twee jaar geleden, duidelijk te
vroeg, voorzag hij bij de Algemene Beschouwingen ,,de wederopstanding van het
midden". Ook onderzoeker Aarts ziet een duidelijke constante in het
kiezersgedrag. Het CDA, de VVD en de PVV vissen hun kiezers feitelijk steeds uit
een en dezelfde vijver. Een lichte vertekening treedt op door CDA'ers die naar
de ChristenUnie uitwijken. En er wisselen ook kiezers tussen de PVV en de SP.
Aarts: ,,Maar over het algemeen zien we dat het grensverkeer binnen het
electoraat van links naar rechts en andersom opvallend klein is." Verkiezingen,
zegt Aarts, blijken uiteindelijk nauwelijks meer dan een herordening van de
zetels ter linker- en rechterzijde van het politieke spectrum te zijn.

De PvdA leek met haar 'meesterzet' Job Cohen naar voren te schuiven een fors
aantal zetels te winnen van de andere linkse partijen. Inmiddels is de partij al
weer een paar zetels kwijt, maar die zijn teruggekeerd bij de andere linkse
partijen. De VVD is in de laatste weken als een komeet omhoog geschoten. Ook
daar is de winst afkomstig van partijen op de eigen rechtse kiezersmarkt.

De laatste ontwikkelingen onder het electoraat, enkele dagen voor de
verkiezingen, zijn volgens Aarts niet te verklaren uit wantrouwen of algeheel
onbehagen. Dat wantrouwen is volgens hem  een idee-fixe van ,,de kletsende
klasse".

Toen Aarts dit onlangs op een symposium zei, vroeg de nummer twee van het CDA,
Ank Bijleveld, aan een journalist: ,,Als de mate van onvrede onder burgers niet
blijkt toe te nemen, waarom blijven jullie er dan over schrijven?" Een week
later maakte haar oud-collega Hans Hillen, nu  senator voor het CDA, een
'goed-nieuws-krant' toen hij de gelegenheid kreeg namens Balkenende twee
pagina's in De Telegraaf te vullen.

Misschien valt het dus allemaal wel mee met het collectieve humeur onder de
kiezers. Sterker dan antipolitiek gericht, is de burger wellicht geïnteresseerd
geraakt in àndere politiek. Als burgers nu de handen ineen slaan om zich met de
publieke zaak te bemoeien, lijken ze de  klassieke routes van politieke partijen
en parlement steeds vaker over te slaan. Aanwijzingen ontbreken dat niemand meer
eisen stelt aan de wereld buiten zijn eigen privédomein. Er zijn
burgerinitiatieven te over: clubjes en netwerken vormen zich rondom allerhande
maatschappelijke thema's, handtekeningen zijn binnen de kortste keren verzameld
over de meest uiteenlopende kwesties en de breed ondertekende  brief-op-poten is
een populair genre.

De grote vraag is: hebben zowel de klassieke middenpartijen CDA, PvdA en VDD als
hun uitdagers D66, PVV en SP een antwoord op de nieuwe politieke cultuur die
zich buiten Den Haag ontwikkelt? Hebben de huidige politieke leiders, in al hun
kibbeldebatten, deze campagne benut om duidelijk te maken wat hún perspectief
voor Nederland is? En als de Nederlandse kiezer dan zo'n 'issue-voter' is, zoals
het Nationaal Kiezersonderzoek lijkt te bevestigen, kan het electoraat dan
aanvoelen hoeveel pijn de komende bezuiniging van tientallen miljarden zal doen?

In 2002, bij de Fortuynrevolte, ging het om de integratie van minderheden, de
wachtlijsten in de zorg en de weerzin tegen 'achterkamertjespolitiek'. Nu gaat
de verkiezingsstrijd om economisch herstel, het op orde brengen van de
overheidsfinanciën en  de eigen portemonnee in het bijzonder.

Kunnen ouderen straks nog wel naar een verzorgingsflat? Blijft de zorg voor
gehandicapten en langdurig zieken wel betaalbaar? Zal er voldoende personeel
zijn om deze zorg te kunnen bieden? Hoe krap wordt de studiefinanciering? Komen
mensen inderdaad eerder aan betaald werk bij verdere beperking van WW- en
bijstandsuitkering? Kan de megasubsidie van de woningmarkt via de
hypotheekrenteaftrek intact blijven? Krijgt de arbeidsmarkt nóg meer dynamiek
door verruiming van het ontslagrecht?

Dit zijn de vragen die de humeuren onder het electoraat in de komende
kabinetsperiode gaan bepalen.

De Oostenrijkse journalist uit 2002 heeft een lang vervolgverhaal te schrijven.

De verkiezingsstrijd is weer geheel  in handen van de partijen die ten onder
leken te gaan

De behoudzuchtige verliezers staan tegenover de hoog opgeleide kosmopolieten

Leeswijzer

Met welke kenmerken scoren de kiezers op de afzonderlijke partijen hoger of
lager dan het gemiddelde van alle kiezers?

PvdA heeft 33 % meer kiezers boven de 55 jaar dan alle partijen gemiddeld

SP heeft 10 % minder kiezers die de monarchie steunen dan alle partijen
gemiddeld

LOAD-DATE: June 7, 2010

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                              107 of 174 DOCUMENTS



                                NRC Handelsblad

                              4 juni 2010 vrijdag

Hindi-Baantjer goed voor oplage van 25 miljoen;
india

BYLINE: Wim Brummelman

SECTION: BOEKEN

LENGTH: 396 woorden


De boekverkoper van Full Circle op de Khan Market in Delhi heeft Johnny Gone
Down van Karan Bajaj nog niet gelezen. Maar hij denkt dat het verhaal over een
op drift geraakte wetenschapper een bestseller wordt. In anderhalve week tijd
heeft hij al zo'n twintig boeken verkocht.

Uitgever HarperCollins-India zet hoog in met Bajaj en zijn Johnny Gone Down. Het
moet een nog groter succes worden dan Bajaj's eerste boek Keep Off The Grass. De
prijs (EUR 1,72, 99 rupee,) is zeer redelijk gehouden. En in eerste aanleg zijn
alvast 50.000 exemplaren gedrukt, wat veel is naar Indiase maatstaven.

De in 1979 geboren auteur profileert zich op zijn website (www.karanbajaj.com)
zelfbewust als vertegenwoordiger van een nieuwe generatie Indiase schrijvers in
een genre dat hier - in literair opzicht - tot wasdom lijkt te komen. Om dit
zelfbewustzijn te onderstrepen zijn de laatste zes bladzijden van Johnny Gone
Down gereserveerd voor een interview met Bajaj zelf.

De best verkopende thrillerschrijver in India, de 70-jarige Surender Mohan
Pathak, hoeft zichzelf niet meer te promoten. Hij is als het ware de Baantjer
van India. Meer dan 25 miljoen van zijn boeken zijn er verkocht. Hij schrijft in
het Hindi, maar enkele titels zijn in het Engels vertaald.

Pathak voert al jaren de ranglijst aan, zegt de jonge boekverkoper op perron nr
1 van het altijd drukke New Delhi Railway Station; om achter de toonbank in zijn
kiosk te komen, moet je op je knieën onder een halve deur door. Op nummer twee
staat Ved Prakash Sharma en op nummer drie Anil Mohan.

Het onderscheid is heel eenvoudig. De 'rijke' mensen, de geletterde reizigers,
die de sneltreinen nemen, zoals de Swarna Shatabdi naar Amritsar, kopen
Engelstalige boeken. Maar de gewone man, de grote massa, leest zijn pulp in het
Hindi. Of in het Bengali, het Punjabi, het Tamil.

Anil Mohans nieuwste boek gaat over de overval van Pakistaanse geheim-agenten op
een trein waarin Mohammed Ajmal Kasab wordt overgebracht naar Delhi. Kasab is in
werkelijkheid de enige in leven gebleven, onlangs ter doodveroordeelde dader van
de terreuraanvallen in Mumbai in 2008. De bizarre Indiase werkelijkheid staat
nooit ver af van de Indiase thrillerfictie.

Dat geldt evenzeer voor het werk van Engelstalige schrijvers als Mukul Deva,
Krishan Partan Singh en Chetan Bhagat die, net als Karan Bajaj, proberen het
thrillergenre in aanzien te verheffen.

LOAD-DATE: June 4, 2010

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                              108 of 174 DOCUMENTS



                                NRC Handelsblad

                              4 juni 2010 vrijdag

Pas emigreren als Wilders de grootste wordt;
Moslims debatteren over kiesgedrag

BYLINE: Sheila Kamerman

SECTION: BINNENLAND; Blz. 3

LENGTH: 550 woorden

SAMENVATTING

Moeten moslims zich bij het stemmen laten leiden door hun geloof, of zijn ze in
de eerste plaats 'gewone' Nederlanders? Een debat moest uitkomst bieden.

VOLLEDIGE TEKST:

Over één ding is de zaal het roerend eens. Dé moslims bestaan niet. Het is de
samenleving die de Nederlandse moslims als één groep ziet. En dat zie je terug
bij alle campagnevoerende politieke partijen.

Over iets anders zijn ze het hardgrondig oneens: heeft het wel nut om komende
woensdag te gaan stemmen?

Gisteren was op de Vrije Universiteit in Amsterdam het debat  'Kopje thee?',
over de toekomst van moslims in Nederland. Als iedereen ons toch ziet als een
uniforme groep, dan kunnen we beter thuisblijven woensdag, vinden verschillende
aanwezigen. ,,Op wie moeten we stemmen", vraagt iemand. ,,We krijgen straks een
linkse of een rechtse regering. Allebei zijn ze tegen moslims."

Maar anderen in de zaal vinden dat moslims alleen het negatieve beeld over hen
bestaat, kunnen veranderen als ze gebruik maken van hun politieke invloed. Als
je niet stemt, moet je ook niet zeuren.

De bijeenkomst volgde op de spraakmakende posteractie 'Echt Nederlands' van Al
Nisa, tevens organisator van het debat. Met die actie wil Al Nisa vooroordelen
over moslims ontkrachten en het hokjesdenken doorbreken. Op een poster hapt een
hippe moslima met hoofddoek met Delftsblauwe print in een haring. De tekst: 'Ik
lust ze rauw'. (Een knipoog naar PVV-leider Geert Wilders die zei dat hij
hoofddoekjes rauw lustte.) Op een andere poster staat een moslima met losse
lange blonde haren met een kopje in haar hand. 'Kopje thee, in de moskee?',
staat eronder. Theedrinken met moslims is iets negatiefs geworden, zegt Al
Nisa-voorzitter Leyla Çakir. ,,Wij kunnen daar  om lachen."

Hoe zeer moslims onderling verschillen, maakten ze gisteren duidelijk. Maar die
verschillen zijn ook een zwakte, vindt jongerenwerker Said Bensellam. ,,Juist
daarom kunnen alle partijen op ons schieten. We kunnen onze stem niet verheffen.
We zijn hopeloos verdeeld."

,,Een vrouw met hoofddoek uit de zaal stelt dat dat moeilijk is, omdat ze steeds
wordt afgerekend op het feit dat ze moslim is. ,,Maar ik ben bang dat die
gedachte onze grootste vijand gaat worden. We moeten zeker gaat stemmen, niet
als moslim, maar gewoon als jezelf. Op de partij die bij je past. Je bent meer
dan alleen moslim."

Schrijver en programmamaker Abdelhakim Chouaati: ,,Ik zie mezelf eerst als
moslim, dan pas als Nederlander."

,,Zo zie ik je niet", reageert oud-minister Hedy d'Ancona: ,,Ik beschouw jou, en
jullie hier allemaal trouwens, als medeburgers. En nog iets. Natuurlijk moet je
gaan stemmen. Laat je horen."

Chouaati: ,,Volgens mij heeft het meer zin ons buitenparlementair te
organiseren. Dan kunnen we zorgen dat er geen hoofddoekverbod komt en dat we
gewoon een moskee kunnen bouwen."

Khadija van der Straaten (AL Nisa): ,,We moeten de problemen niet overdrijven.
Moslims zijn er, en blijven. We moeten niet net doen of we straks in een land
wonen waar we ons geloof niet meer kunnen praktiseren."

,,Precies", zegt een vrouw uit  de zaal. ,,Wilders is lang niet de grootste
partij. Pas als dat zou gebeuren moet ik denken aan emigreren."

D'Ancona: ,,Ik ook." Iedereen lacht. En dan is er haring. En thee natuurlijk.

'Eerst ben ik moslim, dan pas Nederlander'

Abdelhakim Chouaati

LOAD-DATE: June 4, 2010

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                              109 of 174 DOCUMENTS



                                NRC Handelsblad

                             3 juni 2010 donderdag

'Postbode moet niet de dupe worden';
Cohen verwijt CDA en VVD vergroten  maatschappelijke verschillen

BYLINE: Mark Kranenburg; Derk Stokmans

SECTION: BINNENLAND; Blz. 2

LENGTH: 1612 woorden

SAMENVATTING

Job Cohen (PvdA) wil lagere inkomens bij bezuinigingen ontzien. Daar profiteren
ook hoge inkomens van. Gesprekken met lijsttrekkers, deel negen.

VOLLEDIGE TEKST:

Er is thee. Job Cohen-thee. Theezakjes met daarop het hoofd van de
PvdA-lijsttrekker. Hij schuift de campagnegadgets met een ironische blik naar
zijn interviewers. Het is het begin van weer een dag vol ontmoetingen,
vraaggesprekken, debatten. Verbaasd is hij over het ,,waanzinnige tempo" van de
campagne. En over de vluchtigheid. ,,Wat op de ene dag op de voorpagina gaat, is
de volgende dag alweer oud nieuws." Cohen weet er alles van. Een week geleden
had iedereen het nog over zijn onzekere debatoptredens. Nu moet het CDA zich
verweren tegen doemberichten.

Geniet u van de campagne?

,,Er zijn onderdelen waar ik geweldig van geniet." Hij schatert. ,,Het land
ingaan, door een stad gaan, dat vind ik leuk."

Wat is niet leuk?

,,Nou... nou..."

Debatten?

,,Ik denk dat ik daar mijn vorm nog moet vinden. Dat gaat wel lukken. Ik heb er
nu drie of vier gehad, het ging elke keer beter."

Zijn ze belangrijk?

,,Jazeker. Al was het maar omdat er vanuit de media wordt gezegd: Wie Heeft Er
Gewonnen? Dat heeft zijn invloed."

Die details waarmee u elkaar om de oren slaat. Waarom geen fundamentele
verhalen? Dwingen andere lijsttrekkers u daartoe?

,,Ja natuurlijk. Nogal logisch. De meesten zijn daar al vier, acht jaar mee
bezig. Die weten precies wat er in Den Haag is gebeurd, ik weet dat niet
precies. Ik ben in zekere zin een buitenstaander en kan ook makkelijker zeggen:
zullen we het wat meer hebben over de zaken die mensen echt willen weten."

U loopt anders al zestien jaar in het openbaar bestuur mee.

,,Hebben jullie uitgerekend hoeveel ik daarvan in Den Haag zat?"

Drie.

,,Het is voor het eerst dat ik echt midden in een campagne zit. Wat ik jammer
vind, is dat de oneliner zo overheerst. Hij is leuk, geeft een essentie weer.
Maar als je als burger meer wil weten, heb je aan die oneliner niet genoeg."

U zet zich af tegen de VVD, omdat u de sterkste schouders de zwaarste lasten
laat dragen, en de VVD niet. Dat is onzin, de VVD wil dat ook.

,,Maar ze hakken echt in de verzorgingsstaat. Dat wil ik aan de kaak stellen. Je
kan niet roepen 'we gaan 7 miljard bezuinigen in de zorg en 11 miljard in de
sociale zekerheid' en toch volhouden dat het allemaal mooi gaat. Als je dan ook
nog de successiebelasting afschaft en van de hoogste belastingschijf 1 procent
afhaalt - ja, wat wil je dan? Ze kunnen niet overeind houden dat zij het beste
zijn voor de middeninkomens."

Er moet 20, 30 miljard worden bezuinigd. Een ongekend hoog bedrag. Maar partijen
verzekeren dat niemand er op achteruitgaat.

,,Bij ons gebeurt dat wel, hoor! Daar hebben wij nooit enig misverstand over
laten bestaan. Wij hervormen de hypotheekrenteaftrek, de AOW en het sociale
leenstelsel."

U gaf een koopkrachtgarantie bij ongewijzigde omstandigheden. Dat is
schijnzekerheid. U kunt niet van iedereen de koopkracht garanderen.

,,Dat is waar, maar ik wilde laten zien dat wij andere keuzes maken dan andere
partijen. Wij zeggen dat mensen met hoge inkomens meer kunnen betalen. Mensen
met lagere en middeninkomens moet je zoveel mogelijk ontzien. Die kunnen er ook
niets aan doen dat het allemaal zo gaat, daar moet je de rekening niet
neerleggen. Wij doen dat deels bij de banken, die waren ook verantwoordelijk."

Van u moeten de sterkste schouders dus álle lasten dragen.

,,Nou alle..."

De middeninkomens moeten niet boeten, de lage moet je beschermen. Veel hoge
inkomens hebben toch ook niets te maken met de crisis?

,,Nee, maar die zijn er de afgelopen tijd veel meer op vooruitgegaan."

Misschien omdat ze hard werkten?

,,Hogere inkomens zijn er ten tijde van de economische groei 6 procent op
vooruitgegaan, en anderen 3 procent. Prima, maar als het dan wat minder gaat,
vind ik het niet erg van hen wat meer te vragen."

U vraagt een 'solidariteitsbijdrage' van inkomens boven de 150.000 euro.
Brokkelt de solidariteit niet af als je een kleine groep steeds zwaarder belast?

,,Ook die groepen hebben er belang bij dat onze samenleving bij elkaar blijft.
Dat is ook mijn grootste bezwaar tegen vooral het programma van de VVD, maar ook
dat van het CDA - dat je verschillen groter maakt. Ik denk niet dat dat goed is
voor een samenleving."

U vergroot de verschillen in wat mensen bijdragen aan de samenleving.

,,In zekere zin is dat zo. Maar wij bezuinigen ook veel op de overheid. Dat
raakt uiteindelijk iedereen. Burgers krijgen minder dienstverlening."

Als de hele maatschappij er slecht voor staat...

,,Nou, slecht. We zijn natuurlijk nog steeds een enorm rijk land."

...waarom kan niet iedereen een stapje meer doen? U koestert - sommigen zouden
zeggen: pampert - een deel van de maatschappij, en de rest moet de problemen
oplossen.

,,Een belangrijk deel van de midden- en lage inkomens bestaat uit mensen in de
publieke sector. Dat wij die niet, zoals CDA en VVD, op de nullijn zetten, heeft
niets met pamperen te maken. Wij zijn er bij gebaat dat deze mensen hun werk
blijven doen, zij vormen het hart van onze samenleving. Bij onderwijs en zorg
zie je nu al tekorten, en dat wordt met de vergrijzing nog erger. Ik weet hoe
moeilijk het is politieagenten te werven, ik weet wat hun inkomens zijn."

De VVD zegt op te komen voor de hardwerkende Nederlanders. De PvdA is de partij
van ziek, zwak en misselijk.

,,Het programma van de VVD gaat als een bulldozer door onze samenleving heen.
Mensen hebben er geen idee van wat dat betekent, 10 of 20 miljard bezuinigen.
Dat zijn ongelofelijke bedragen. Ik zie niet hoe je met het programma van de VVD
daarvoor draagvlak kan organiseren.

,,Dit punt moet heel duidelijk zijn. Zij zeggen: 'Wij zorgen voor banen en
helpen mensen zo snel mogelijk aan werk'. Natuurlijk, dat is van het
allergrootste belang. Maar lukt dat ook, in deze periode? Dat vraag ik mij af.
Met zoveel werklozen, al die mensen zijn keihard aan het solliciteren. Die
willen dolgraag. Krijgen die nou allemaal een baan? Het antwoord is nee. Ik
geloof er niets van dat je die mensen stimuleert een baan te krijgen door de WW
te verkorten, of door ze zo snel mogelijk in de bijstand te krijgen. Ik geloof
er niets van dat veel mensen zeggen, laat mij maar lekker in die uitkering
zitten."

Het kan toch positief werken, dat je van die groepen ook iets verlangt?

,,Natuurlijk. Ik vind dat mensen aan het werk moeten, zoveel mogelijk. Daarom
stellen wij voor om te werken met loonsubsidies, waardoor je mensen goedkoper
kan aannemen. Wij organiseren de WW ook zo dat de werkgevers het eerste halve
jaar betalen, waardoor zij hun uiterste best doen mensen weer aan het werk te
krijgen."

De staat en de werkgever lopen het risico. Waar blijft de verantwoordelijkheid
van de werknemer?

,,Dat vind ik niet zo erg. Ik was laatst bij TNT Post. De post is een moeilijke
markt. Er is daar reorganisatie op reorganisatie, met mensen die al twintig jaar
keihard werken, tegen weinig loon, en die voortdurend worden geconfronteerd met
onzekerheid. Moeten we tegen die mensen, die jarenlang premie hebben betaald en
zo dicht bij de mogelijkheid van ontslag zitten, zeggen: 'Ja sorry, één jaar WW
en dan donder je de bijstand in, die we ook nog 20 procent naar beneden halen'?
Dat vind ik gewoon niet eerlijk. Wat voor mogelijkheid hebben zij nou om aan
ander werk te komen?  Die zijn gewoon de dupe.

,,Niet voor niks zeggen wij: 'We moeten bezuinigen, maar nemen de tijd om een
paar structurele maatregelen te treffen.' Daarom is het ongelofelijk makkelijk
van Balkenende om te roepen dat hij wil hervormen, en dat hij daarom niet met
ons wil samenwerken. Ja, hallo! Hij heeft een breekpunt gemaakt van één van die
hervormingen, de hypotheekrenteaftrek. Hij heeft geen zin om de
studiefinanciering aan te pakken. Wie wil er nou niet hervormen?"

Steekt zo'n uitspraak?

,,Nee, joh." Cohen lacht. ,,Ik denk, waar haal je het vandaan? Het steekt niet,
het is gewoon onzin!"

Wordt u wel eens 's nachts wakker, badend in het zweet, met de gedachte: daar
sta ik straks, als oppositieleider?

,,Nee, helemaal niet. Toen ik hierover nadacht, stond de PvdA op veertien
zetels. Ik wil iets..."

In het Catshuis.

,,Nee, wat ik wil is een fatsoenlijke samenleving. In het kabinet heb je meer
mogelijkheden. Maar als ik straks in de Kamer zou zitten, dan ga ik daar ook
keihard aan werken. Dat is echt waar hoor. Iedereen denkt blijkbaar: het enige
wat-ie wil is premier worden. Geen sprake van. Ik ben nu aanvoerder van de
Partij van de Arbeid, en dat zijn maar verdomd weinig mensen geweest. Ik ben
daar trots op."

Hoogte-/dieptepunten

1971-1993 wetenschappelijke functies bij juridische faculteiten van
verschillende universiteiten. Vanaf '83 hoogleraar

1991-1993 rector magnificus Rijksuniversiteit Limburg

1993-1994 staatssecretaris van Onderwijs en Wetenschappen

1995-1998 lid Eerste Kamer (later voorzitter van de PvdA-fractie) en hoogleraar
in Maastricht

1998 interim-directeur VPRO

1998-2001 staatssecretaris van Justitie, onder meer belast met asiel en
immigratie. Schreef de huidige Vreemdelingenwet

2001-2010 burgemeester van Amsterdam

3  jaar Haags bestuur

Grootste succes

,,Even denken. Misschien toch wel de hele periode na de moord op Van Gogh. En
hoe ik samen met anderen erin geslaagd ben de zaak in rustiger vaarwater te
brengen."

Grootste blunder

,,Ik zit nog niet zo lang in de politiek, hè? Mag ik daar nog even over
nadenken?"

Belangrijkste politieke moment

,,Misschien wel toen ik staatssecretaris van vreemdelingenbeleid werd. Dat was
een stap die ik met overtuiging zette, maar waarvan ik ook wist dat deze heel
moeilijk zou zijn."

Het grootste dieptepunt

,,De moord op Theo van Gogh."

Grootste ambitie

,,Er voor te zorgen dat Nederland zich op een fatsoenlijke manier ontwikkelt."

LOAD-DATE: June 3, 2010

LANGUAGE: DUTCH; NEDERLANDS

GRAPHIC: Foto NRC Handelsblad, Leo van Velzen

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                              110 of 174 DOCUMENTS



                                NRC Handelsblad

                              2 juni 2010 woensdag

Ondertussen bij de buren;
Lux

BYLINE: Roel Janssen

SECTION: ECONOMIE; Blz. 13

LENGTH: 426 woorden


Deze verkiezingen gaan over de economie. Dan zijn hier wat cijfers waarmee de
talkshow-hosten van de televisie de lijsttrekkers maar eens moeten confronteren.

Afgelopen week publiceerde de Financial Times de FT Global 500, het jaarlijkse
overzicht van de 500 grootste ondernemingen ter wereld  naar marktwaarde in
dollars en hun vestigingsland.

Het grootste bedrijf ter wereld is PetroChina, uit China, dat de nummer één van
vorig jaar, Exxon Mobil, heeft gepasseerd. Op 3 staat Microsoft, 4 is een
Chinese bank.

In de top-10 staan 3 Chinese bedrijven, 6 Amerikaanse en één Brits/Australisch
bedrijf. De volgende 15 plaatsen zijn voor één Chinees en één Zwitsers bedrijf,
8 Amerikaanse, 3 Britse en 2 Braziliaanse ondernemingen. De daaropvolgende 25 op
de ranglijst: één Japans, één Russisch, één Koreaans, 2 Franse, 2 Spaanse, 2
Zwitserse,3 Britse, 3 Chinese en 10 Amerikaanse ondernemingen.

Waar staan  de bedrijven van de hardwerkende gewone Nederlanders, waar de
lijsttrekkers zich zo druk om maken?

Koninklijke Shell (19) heeft een hoofdkantoor in Den Haag, maar is tegenwoordig
een Brits bedrijf. Op plaats 61 staat Unilever, Nederlands/Brits. Acelor Mittal
(81) is een wereldwijd opererend Indiaas staalbedrijf, waarvan slechts de
brievenbus in Nederland is gevestigd. Het eerste Nederlandse bedrijf is ING
(183),  daarna komen Philips (236), KPN (300), Heineken (309) en Reed Elsevier
(427, Nederlands/Brits).

Totaal: 7 deels Nederlandse bedrijven. Zwitserland, waar Nederland zich graag
mee vergelijkt, heeft 13 bedrijven bij de FT Global 500,  Frankrijk (waar
Nederlandse autoriteiten nog wel eens op afgeven) 27, de opkomende landen China
(inclusief Hongkong), India en Brazilië respectievelijk  37,15 en 11.

Maakt dat wat uit?

Ja, want het weerspiegelt niet alleen het ondernemerschap en het
vestigingsklimaat van landen, maar ook het economische gewicht op een
internationale schaal. Dan is de score van de Nederlandse economie zorgwekkend -
en bovendien onderhevig aan relatieve verslechtering, want opkomende landen zijn
landen die bezig zijn met een reusachtige inhaalwedstrijd.

Dit heeft grotere betekenis voor de toekomst van Nederland dan de
hypotheekrenteaftrek.

Er is nog zo'n onderwerp dat de lijsttrekkers in hun debatten vermijden:  de
crisis van de euro en de positie van Nederland in Europa. De campagne gaat over
al dan niet 5 euro voor een huisartsbezoek, niet over de uitholling van de
koopkracht door de waardedaling van de euro met een slordige 15 procent sinds
begin dit jaar.

Toch eens de luiken open zetten, want de wereld draait door.

LOAD-DATE: June 2, 2010

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                              111 of 174 DOCUMENTS



                                NRC Handelsblad

                              1 juni 2010 dinsdag

Een 'Ingrid' houdt van caravans en puzzelen

BYLINE: Thalia Verkade

SECTION: WETENSCHAP; Blz. 8

LENGTH: 713 woorden

SAMENVATTING

De namen Henk en Ingrid waarmee de PVV zijn achterban typeert, waren het
populairst in het geboortejaar van Wilders.

VOLLEDIGE TEKST:

De vraag was: hoeveel mensen in Nederland heten eigenlijk Henk en Ingrid, namen
die de Partij van de Vrijheid onlangs koos om de PVV-stemmer mee te typeren?
Naamkundige Gerrit Bloothooft uit Utrecht stuurde als antwoord een grafiek
waarin de populariteit van de namen te zien is sinds 1880.

'Ingrid' en 'Henk' als officiële naam komen op in de loop van de vorige eeuw, en
beleven hun hoogtepunt in de jaren rond 1963. In dat jaar - het geboortejaar van
Geert Wilders - werden zo'n 1.600 Ingrids en 200 Henken geboren.

Dan raken de namen uit de mode, Ingrid sneller dan Henk. In 2006 werden nog 7
Ingrids en 30 Henken geboren en telde Nederland in totaal 35.972 vrouwen met
Ingrid en 6.892 mannen met Henk als eerste naam. Maar omdat Henk de roepnaam is
van de veel vaker gegeven naam Hendrik(us) zullen meer dan 250.000 mannen zo
worden aangesproken.

De gegevens komen uit de Voornamenbank van het Meertens Instituut  van de KNAW.
De database, die op 3 juni online komt, bevat een half miljoen verschillende
voornamen, want zo veel zijn er nu in Nederland.

Op de website van het Nederlandse taal- en cultuurinstituut staan al een
familienamenbank, met ruim driehonderdduizend achternamen, en de
naamsverklaringen van circa twintigduizend voornamen.

In de nieuwe database kan van elke voor-  en volgnaam per geslacht de spreiding
over de geboorteplaatsen worden bekeken. Het zijn de namen van iedereen die in
Nederland woonde in 2006, onttrokken aan de Gemeentelijke Basisadministratie
(GBA). Daarnaast wordt de populariteit van elke naam (of deel van een naam,
bijvoorbeeld Hen-) vanaf 1880 weergegeven. De vroegste cijfers zijn gebaseerd op
de registraties van voornamen van ouders.

Het is meer dan een speeltje, zegt Bloothooft, de initiatiefnemer van  het
project en verbonden aan de Universiteit Utrecht.

,,Voornamen zijn interessante sociale gegevens.  Ouders worden in hun keuze
beïnvloed door hun sociale omgeving, maar daar zijn ze zich lang niet altijd van
bewust."

Voornamen zijn dus een graadmeter voor maatschappelijke ontwikkeling, waarbij
vooral de veranderingen sinds de jaren vijftig van de vorige eeuw opvallen.

,,Tot dan toe werden de meeste mensen traditioneel vernoemd naar hun
grootouders. Daarna kwam men los van geloof en familie: men werd
individualistischer. Dat zie je bijvoorbeeld terug in de populariteitscurve van
de naam Maria. Tot 1950 kreeg elk jaar ongeveer 10 procent van alle meisjes als
eerste naam Maria. Daarna viel het aantal Maria's per jaar snel terug."

Bloothooft hing twee jaar geleden de Nederlandse voornamen, die ingedeeld waren
in groepen als 'traditioneel' (Johannes) of 'pre-modern internationaal' (Ingrid,
Astrid, Susan), aan een bestand van mediabedrijf Wegener. Daarin werden
Nederlandse gezinnen ook ingedeeld, in verschillende sociaal-economische klassen
met een bepaalde levensstijl,  op basis van vrijwillig geleverde enquêtegegevens
over zaken als inkomen, opleidingsniveau en levensstijl.

De groep namen waar Ingrid onder valt, komt bijvoorbeeld het meest voor in de
levensstijlgroep 'huiselijke senioren'. Dat zijn volgens Wegener mensen die
graag puzzelen en met de caravan op vakantie gaan.

Namen als Amber en Charlotte, Floris en Olivier komen vooral terug bij de
'welgestelde beleggers', 'sportieve luxezoekers', 'exclusieve shoppers' en
'culturele intellectuelen'.

,,Je ziet dat de lageropgeleiden, de sociaal lagere klassen, eerder kiezen voor
Engelse namen en zich makkelijker door de media laten beïnvloeden," zegt
Bloothooft. ,,Hogeropgeleiden kiezen bij voorkeur Nederlandse, Friese,
Scandinavische of Franse namen."

Daarnaast speelt bij de voorkeuren levensvisie een rol, van traditioneel tot
trendy. ,,Het vernoemen met traditionele namen hangt samen met  het christelijk
geloof. En onder trendy ouders zijn op dit moment korte namen als Zoë  en Milan
populair."

Bloothooft hoopt namen in de toekomst te gaan gebruiken als een steeds betere
indicator van maatschappelijke ontwikkelingen. Over een tijdje weten we dan of
een Henk daadwerkelijk voor een Ingrid kiest, of eerder op een Rosalie valt.

'Lageropgeleiden kiezen Engelse namen en laten naamkeuze door de media
beïnvloeden'

LOAD-DATE: June 1, 2010

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                              112 of 174 DOCUMENTS



                                NRC Handelsblad

                              28 mei 2010 vrijdag

Kijk eens  hoe aardig  we zijn;
Herhalen en hameren, dat is de kunstOver de taal van verkiezingsprogramma's:
hetzelfde Nederland. Maar beter! En goedkoper!

BYLINE: Marc Chavannes; Marc Chavannes

SECTION: BOEKEN

LENGTH: 1753 woorden

SAMENVATTING

De 658 pagina's van de verzamelde partijprogramma's bieden een zelfportret van
Nederland. Zeggen wie je bent en wat je wilt is een nobele kunst. 'Bij de Partij
van de Arbeid komt veel vaker het woord 'moeten' voor dan bij het CDA.'

VOLLEDIGE TEKST:

Verkiezingsprogramma's. Niemand leest ze, dus je kunt er alles in zetten. Zo
gaan Nederlandse partijen er alleen niet mee om. Kijk wie er in de commissies
zaten om voor de vervroegde verkiezingen van 9 juni een document op te stellen
dat omschrijft waar partijen voor staan. Zo veel kopstukken schreven mee, dat
het haast geen leesbare tekst kon opleveren. En ook dat valt mee. Alsof
bevlogenheid voor één keer mag in het coalitiemoeras. Zeggen wie je bent en wat
je wilt is een nobele kunst. Zonder rekening te houden met al die andere
moerasbewoners. Kennelijk een opluchting die tot enig mooischrijven aanzet.

Bedoeld of onbedoeld transpireert uit al die teksten de eigen nestgeur. Zodat in
de 658 pagina's van Het Grote Partijprogramma Boek 2010 een zelfportret van
Nederland ontstaat. Met veel nuances en verzuchtingen, maar steeds weer hoop en
vertrouwen. Een getuigenis op de zondagochtend, ook bij de onkerkelijken.
Bedoeld voor de rest van de week.

Wie wij zijn is niet het zelfde als wie wij graag zouden willen zijn. Deze
geschriften gaan over zelfbeeld en ambities. Het zijn wervingsdocumenten. Weet u
wel hoe zeer wij voor uw belangen opkomen? Tegen een uiterst redelijke prijs. En
toch met aandacht voor de zwakkeren. Alleen onze onenigheden, die zoekt u maar
zelf.

Bij de Partij van de Arbeid komt veel vaker het woord 'moeten' voor dan bij het
CDA, dat meer dynamische behoudzucht uitstraalt met woorden als 'betrokken',
'fundament' en 'zelfregulering'. Het CDA 'tornt niet aan de bestuurslagen' maar
mikt wel op 'een kleinere, slagvaardige overheid met minder ambtenaren'. Het
zelfde en toch minder én beter.

De PvdA van Job Cohen en Wouter Bos (die nog stevig heeft meegeschreven) koerst
weg van het neo-liberalisme waar de partij onder Kok en Paars haar ziel aan
heeft verkocht. Dat nieuwe 'moeten' geeft richting aan waar het nu vooral om
gaat. 'De financiële markten moeten weer dienstbaar worden aan de reële
economie.' 'De handel moet aantrekken.'

Met een openhartige moetvoetnoot erkent de partij: 'En de economische groei [ ]
moet robuust blijken.' Zo mogelijk nog bescheidener: 'Dat laatste hebben we al
lang niet meer in de hand.' Zo krijgt het sociaaldemocratische moeten een dosis
realisme mee die slechts af en toe verslapt, zoals bij de internationale
paragraaf. Die heet: 'Nederland in een betere wereld.'

Sisyphus for president. Tussen droom en daad staan veel zwarigheden. Zelfs in
eigen land. Na iedere coalitieperiode kijken we uit over een veld vol verweesde
verkiezingsbeloften. De wereld was al anders toen de verkiezingen werden
gehouden. Vervolgens werd nog één keer getracht de realiteit te temmen in een
regeerakkoord. Daarna was er geen houden meer aan.

Zijn het daarom bedrieglijke non-documenten? Nee, niet per se. Stel je voor dat
partijen zich definitief zouden bekennen tot de personendemocratie. Leuke kop,
snel gebekt, alles beloven. Als Mark Rutte deze maand de wind mee heeft en
vliegt op de vleugels van een goede debattechniek, dan is het voor de ernst van
het verkiezingsproces nuttig dat zijn tegenstrevers het VVD-programma kunnen
opslaan en mét de sommen van het Centraal Planbureau als rugdekking de prijs van
zijn bezuinigingen kunnen aanwijzen.

Een reden waarom de VVD het, wellicht boven (eigen) verwachting, ook goed doet,
is misschien het programma zelf. Dat bezit misschien meer dan het document van
de  concurrenten een retorische zwier gekoppeld aan een duidelijke keuze voor
een paar thema's. Hier geen inventaris van een ideale wereld. 'Orde op zaken
stellen, zeker nu!' Deels veldwachter, deels interim manager.

Beter weten klinkt na een paar oppositiejaren altijd overtuigender dan met
wallen van drie jaar nachtelijk geploeter rond het Binnenhof. Maar oppositie kan
ook slijtage veroorzaken. Bij de kiezers, wel te verstaan. Aan het programma van
de SP is op het eerste gezicht weinig mis, zeker niet vergeleken bij drie en een
half jaar geleden toen het 25 zetels opleverde.

'Een beter Nederland voor minder geld' is een van de meer compacte
verkiezingsprogramma's van de oogst 2010. De SP mikt linkser dan de PvdA.
Flarden als 'casino-kapitalisme', 'uitverkoop van publieke diensten', 'leden van
het Koninklijk Huis gaan gewoon belasting betalen', 'de zorg is geen markt'
zetten de toon.

Bij de partij van Emile Roemer (de naar eigen zeggen nog steeds volstrekt
onbekende opvolger van Jan Marijnissen) wordt zonder blijdschap verwezen naar
het beginselprogramma van 1999 (Heel de Mens). Daarin 'waarschuwden wij voor wat
nu gebeurd is.' Alsof men beseft dat dit op 9 juni waarschijnlijk weinig
oplevert constateert de SP: 'Het is niet fijn om achteraf gelijk te krijgen. Nu
zegt elke partij dat het nooit zover had mogen komen. [ ] Het is niet voldoende
dat politici spijt betuigen. Politici moeten de wereld niet anders
interpreteren, zij moeten de wereld veranderen.'

Zo kennen we onze strijdliteratuur weer. Regeren maakt meestal gematigder. Dat
is te zien aan het programma van de ChristenUnie. De partij van Rouvoet heeft
net drie jaar getracht de verstandscoalitie van CDA en PvdA draaiend te houden
en heeft de smaak van besturen  te pakken.

'Wij zijn aan de slag gegaan en hebben ons laten kennen als een partij met
ruggengraat en dienstbare politici. Zo willen wij ons opnieuw inzetten, met hart
voor mensen en zorg voor de schepping.' En explicieter dan het CDA: 'De
ChristenUnie bedrijft politiek bij een open bijbel.'

Wat een verschil met D66, het partij geworden individualisme, in de ogen van
christelijke partijen. Maar wacht, wie schrijft dit: 'Geen mens kan zonder de
ander. We hebben elkaar nodig.' En wie poneert dit: 'Niemand leeft voor
zichzelf; we zijn op elkaar aangewezen.'

De eerste uiting van intermenselijke solidariteit is van D66, de tweede van de
ChristenUnie. Tegenpolen, maar wel Nederlandse partijen. Groen Links zegt het
anders, maar net als de ChristenUnie met de wil de crisis aan te grijpen als
kans om de gewenste wereld dichterbij te brengen: 'Als iedereen gaat leven als
de gemiddelde Nederlander, dan hebben we aan één aardbol niet genoeg.'

Moeten alle verschillen dan komen van de Partij voor de Vrijheid, Geert Wilders'
privé domein? Ja, lezend in het staccato programma van de PVV, proef en hoor je
boze burgers die niet meedoen met de bestaande politiek. 'Noem ons maar
ouderwets,' begint het. 'Patriotten' tegen 'de linkse elites die denken dat de
wereld er uit ziet als Woodstock.' 'De PVV kiest bij uitstek voor de mensen die
het niet cadeau krijgen.'

Volgens Wilders is het tijd om te kiezen. De PVV heeft gekozen. 'Voor een veilig
Nederland waar het tuig wordt opgepakt en uitgezet, en niet gesubsidieerd en
geknuffeld.' Toch, schrijft hij, is ons geluid er een van 'optimisme', 'in het
rotsvaste geloof dat de mooiste dagen van Nederland nog voor ons liggen'. 'Wij
zijn gewone burgers die naar Den Haag komen om de vierkante kilometer van het
Binnenhof weer onderdeel te laten zijn van Nederland.'

De PVV is uniek omdat het de brug is tussen de mensen die helemaal niet meer
meedoen en de meer gebruikelijke Nederlandse politiek, waarin men verschillen
benoemt en uitmeet, en terecht, maar iedereen toch pleit voor 'betrokken'
burgerschap. Voor het CDA is zowel het gezin als het onderwijs het fundament van
de samenleving. Maar ook daar is betrokkenheid een hoog ideaal. Daar moet de PVV
niets van hebben. Weg met de multiculti's. Stop de massa-immigratie. 'Werken of
wegwezen.'

Het is niet alleen de volgehouden boosheid en het - ondanks zijn vele
dienstjaren in de Tweede Kamer - er niet bij willen horen dat Wilders anders
maakt. Het is vooral zijn taalgebruik dat de PVV-leider tot een unieke
hoofdrolspeler op het politieke toneel maakt. Jan Kuitenbrouwer schreef daar een
leesbare analyse van, De woorden van Wilders & hoe ze werken.

Kuitenbrouwer brengt de verbale successen en excessen van Wilders in
herinnering. Hij schetst overtuigend hoe de PVV'er een 'emo-nopolie' in het
politieke debat heeft gevestigd waarmee hij zakelijker concurrenten  op
achterstand zet. Aan de hand van de Amerikaanse politieke psycholoog George
Lakoff laat hij zien hoe Wilders zijn visie zodanig weet te framen dat hij de
verbale slag vaak bij voorbaat heeft gewonnen. Waarom hij aan de oorlog
vooralsnog niet toekomt, valt buiten dit vooral taalkundig geïnteresseerde
betoog.

Onder het kopje 'hameren en herhalen' ontleedt Kuitenbrouwer typische
Wilders-toespraken. Voorbeeld, uit een debat in  2007 over Ella Vogelaar: 'Zij
toont daarmee wat mij betreft aan dat zij knettergek is geworden. Zij toont
daarmee aan dat zij de Nederlandse cultuur verraadt. Zij toont daarmee aan dat
zij niet begrijpt dat veel Nederlanders de islamisering en de islamitische
traditie niet willen.'

George W. Bush won de Amerikaanse verkiezingen van 2000 en 2004 mede dankzij een
perfecte framing van zijn belangrijkste programmapunten. Door de gekozen termen
er eindeloos in te hameren won hij het debat vóór het goed en wel begon, dankzij
begrippen als tax relief' (belastingverlaging  als een soort pijnbestrijding),
death tax (successiebelasting als een oneerlijke belasting op doodgaan) en
healthy forest initiative  (het plan dat de houtindustrie toegang gaf tot
beschermde wouden).

Zo staan in Wilders' woordenboek een paar begrippen centraal. Islamisering,
bijvoorbeeld. Kuitenbrouwer: 'Dat is geen autonoom proces, zegt Wilders, maar
een samenzwering, een intifada van kolonisten onder leiding van geïnfiltreerde
haatimams en heimelijk gesteund door staatssecretarissen met twee paspoorten en
de Marokkaanse burgemeester van onze grootste havenstad, bruggenhoofd nummer 1
van het Kalifaat van Multicul.' Andere Wilders-frames zijn: subsidie (Anatolisch
korfballen van uw geld), de elite (allemaal kleffe grachtengordel- vriendjes) en
Nederland moet weer worden zoals het is bedoeld.

Wie geen zin heeft al die  verheven plannen door te lezen kan ook te rade gaan
bij de Verkiezingswijzer, Op welke partij moet ik stemmen? Het boekje is
samengesteld door de politieke redactie van deze krant en geeft per partij een
beknopt journalistiek leesbaar beeld, gevolgd door een overzichtje van de
belangrijkste voorstellen. Ik heb er niets mee te maken gehad en kan het dus
naar eer en geweten aanraden.

Na iedere coalitieperiode kijken we uit over een veld vol verweesde
verkiezingsbeloften

LOAD-DATE: May 28, 2010

LANGUAGE: DUTCH; NEDERLANDS

GRAPHIC: Slogans uit de verkiezingsprogramma's van GroenLinks, PvdA,
ChristenUnie, VVD, D66  en CDA
Slogans uit de verkiezingsprogramma's van SP,  Partij voor de Dieren, PVV

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                              113 of 174 DOCUMENTS



                                NRC Handelsblad

                             27 mei 2010 donderdag

Een lijsttrekker in het verkeerde gevecht;
PVV-voorman Wilders voert tamme campagne en speelt geen rol in economiedebat

BYLINE: Barbara Rijlaarsdam; Herman Staal

SECTION: BINNENLAND; Blz. 2

LENGTH: 1118 woorden

SAMENVATTING

Geert Wilders (PVV) heeft zijn strijd tegen de islam met een links
sociaal-economisch program verbreed. Maar de lijsttrekker is momentum kwijt.

VOLLEDIGE TEKST:

Geert Wilders maakt in de campagne scherpe keuzes bij welke media hij als
PVV-leider optreedt. Wel in De Telegraaf, de Volkskrant en http://nu.nl, niet
bij Pauw & Witteman, niet in Trouw of NRC Handelsblad.

Daarom vandaag geen aflevering met Wilders in de serie interviews met
lijsttrekkers. Hij liet weten niet te willen meedoen. Verzoeken om toelichting
liet hij, net als bij Trouw, onbeantwoord. Beide kranten worden in het
PVV-programma genoemd. ,,Trouw verwerd van een eerbiedwaardige protestantse
krant tot een benoemen-en-bouw-krantje en het eens gezaghebbende NRC Handelsblad
is tegenwoordig in handen van de financier van de SP."

Interviews met media die hem, kennelijk, onwelgevallig zijn, lijken niet in
Wilders' strategie te passen. Van de publieke omroep moet hij evenmin veel
hebben, maar bij de grote lijsttrekkersdebatten van NOS of EenVandaag verschijnt
hij wel.

In zijn mediaoptredens probeert Wilders een heldere boodschap te verkondigen:
islamisering is een groot gevaar, de massa-immigratie kost miljarden en 'Henk en
Ingrid' zijn het beste af met het sociaal-economische programma van de PVV. Dat
betekent: geen verhoging van de AOW-leeftijd, geen beperking van de
hypotheekrenteaftrek, geen bezuinigingen op de WW. Die punten maakt hij wel,
zoals gisteren in het Carrédebat op RTL4, maar hij keert ook telkens snel terug
bij zijn corebusiness. In één van zijn eerste bijdragen aan het debat, dat over
de economie ging, zei hij: ,,Andere partijen willen bot bezuinigen op de WW,
terwijl er 7 miljard per jaar wordt uitgegeven aan de massa-immigratie. Hoe
kunnen mevrouw Halsema en meneer Pechtold dit uitleggen?" Het leidde tot
hoongelach van een deel van het publiek en GroenLinks-leider Halsema.

Minder dan twee weken voor de verkiezingen tracht  Wilders zich op deze manier
terug te vechten. Was zijn partij een half jaar geleden de grootste in sommige
peilingen, inmiddels is ze ruimschoots ingehaald door VVD, PvdA en CDA. Wilders
riep na de kabinetsval steeds dat het een strijd zou worden tussen hem en de
PvdA en zette zich af tegen ,,nationaal theeslurper" Job Cohen. Maar de échte
strijd is nu tussen links en rechts. Cohen, Rutte (VVD) en Balkenende (CDA) zijn
de hoofdrolspelers. Hoewel Wilders zondag nog wel met het 'premiersdebat' mocht
meedoen, is hij meer aan de zijlijn komen te staan. De verkiezingen gaan over de
economie, niet over het immigratievraagstuk.

Het is dan opmerkelijk dat Wilders' campagne tot nu toe vrij tam verloopt. Waar
Rutte, Cohen en Balkenende elkaar in de media non-stop van commentaar voorzien,
wordt Wilders genegeerd en maakt hij weinig indruk meer met zijn vaste oneliners
als 'gevangenen hebben het beter dan de ouderen in verzorgingstehuizen'.

De PVV is ook in het land minder prominent aanwezig dan andere partijen. Wilders
en zijn fractiegenoten gaan een keer of tien het land in. Dat is weinig in
vergelijking met de concurrentie. Afgezien van de grote debatten, treden PVV'ers
weinig op in de media. Fleur Agema, nummer twee van de PVV, kwam afgelopen
dinsdag naar  Knevel en Van den Brink, samen met de nummers twee van VVD, CDA en
PvdA. Nummer drie van de PVV, de Eindhovense advocate Lilian Helder, werd
gepresenteerd als een groot talent, maar zij heeft zich nog niet laten zien. Dat
lijkt te maken te hebben met de controle die Wilders wil houden: kandidaten die
in de openbaarheid treden, kunnen fouten maken.

De enige PVV'er die wél zichtbaar is, is Hero Brinkman - maar die voert zijn
eigen campagne. Vlak nadat hij zich verzekerd wist van zijn elfde, en dus
verkiesbare, plek, ging hij publiekelijk de strijd aan voor meer
partijdemocratie binnen de PVV. Hij roept medestanders op een voorkeurstem op
hem uit te brengen. Brinkman wil, naast meer partijdemocratie en een
jongerenafdeling, dat de PVV ophoudt een single issue-partij te zijn. ,,Ik sta
voor de volle 100 procent achter onze islamstandpunten, maar ik wil niet dat het
straks na Prinsjesdag weer alleen over de islamisering gaat", zegt hij.

De afgelopen jaren profileerde Wilders zich met een inktzwarte boodschap over de
islam. Maar na zijn film Fitna leek ook hij te beseffen dat hij zijn toon moet
veranderen. Hij kondigde aan zijn partij te willen verbreden en dat gebeurde
ook, vooral met een links sociaal-economisch programma. En toch koos hij de
'linkse kerk', met speciaal Job Cohen, als campagnedoelwit uit.

Deze strategie heeft hij onlangs aangepast. Hij richt nu ook zijn pijlen op
Rutte. ,,Van de VVD mogen er nog duizenden moskeeën bijkomen", waarschuwde hij
zijn achterban dinsdag in Tilburg. ,,Voor de verkiezingen kopieert de VVD een
paar puntjes van de PVV. Maar na de verkiezingen gaan de grenzen weer wagenwijd
open."

De strategiewijziging maakt duidelijk dat hij al wat langer de wind niet meer
mee heeft. Het voorstel voor de kopvoddentaks, een belasting op hoofddoekjes,
viel volgens bronnen rond de PVV niet bij iedereen in de fractie goed. Twee
kandidaten die Wilders na een uitgebreide trainingsprocedure bij de eerste tien
had geplaatst, moesten zich na mediapublicaties terugtrekken. In Almere en Den
Haag wist de PVV verkiezingszeges niet in bestuursverantwoordelijkheid om te
zetten.

Van zijn concurrenten krijgt hij het verwijt dat hij eigenlijk niet wíl regeren.
Van de AOW maakte hij een breekpunt. Daardoor is alleen de SP nog een
kandidaat-regeringspartner. Hoewel de PVV-voorman bij de presentatie van zijn
verkiezingsprogramma beklemtoonde dat hij er klaar voor is, kwam hij al snel met
een second best optie: gedoogsteun aan een minderheidskabinet van CDA en VVD.
Met deze uitspraken lijkt hij bewust aan te sturen op het Deense model, waar de
Deense Volkspartij relatief veel invloed heeft gekregen op het immigratiebeleid
door het centrum-rechtse minderheidskabinet te steunen.

Als de uitslag het toelaat, en het CDA en de VVD de verleiding niet kunnen
weerstaan, kan Wilders toch grote invloed uitoefenen en rustig werken aan de
opbouw van de PVV. Die partij zal wel minder gegroeid zijn dan hij een paar
maanden geleden had bedacht.

Wat wil de PVV?

Tot 2015 21 miljard euro bezuinigen en 5 miljard investeren. In totaal wordt dan
16 miljard  gebruikt voor vermindering van  het begrotingstekort.

10.000 extra politieagenten en 10.000 extra verpleegkundigen.

Minimumstraffen, hogere  straffen. Na drie zware geweldsmisdrijven levenslang.

Verbod van de boerka en de Koran. Toelating van maximaal duizend asielzoekers
per jaar.

Invoering van een bindend referendum. Afschaffen Eerste Kamer. De Tweede Kamer
van 150 naar 100 leden. Twintig procent minder salaris voor politici.

LOAD-DATE: May 27, 2010

LANGUAGE: DUTCH; NEDERLANDS

GRAPHIC: Foto Rein van Zanen/WFA

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                              114 of 174 DOCUMENTS



                                NRC Handelsblad

                              26 mei 2010 woensdag

Ik stem op  PVV

SECTION: BINNENLAND; Blz. 3

LENGTH: 178 woorden

SAMENVATTING

Naam: Hans Velthuis (57)

Woonplaats: Utrecht

Stemt op 9 juni: PVV

Stemde in 2006: PvdA

VOLLEDIGE TEKST:

,,Ik ben een geboren Utrechter. Mijn wieg stond in de wijk Zuilen Oost, en ruim
vijftig jaar later woon ik daar nog steeds. Mijn vader werkte in de industrie en
mijn moeder zat thuis met vijf kinderen. Willem Drees werd bij ons verafgood,
mijn ouders stemden altijd PvdA.

,,Maar 'mijn' Zuilen is de afgelopen jaren veranderd. De wijk is een van de
veertig krachtwijken van oud-minister Vogelaar. Ik ken de buurt gewoon niet meer
terug. Het lijkt soms alsof ik op vakantie ben in mijn eigen wijk, in Marokko of
Turkije of zo. Vandaar dat ik deze keer op de Partij voor de Vrijheid ga
stemmen. Vorige keer durfde ik het nog niet zo, ik was veel te bang voor een
tweede Fortuyn-debacle. Maar ik heb vertrouwen gekregen in Geert Wilders.

,,Ik hoop eerlijk gezegd niet dat de partij de grootste van het land wordt. Dan
moet Wilders compromissen gaan sluiten om te gaan regeren, en is er niemand meer
die nog ongezouten opkomt voor de belangen van de gewone man." (AK)

LOAD-DATE: May 26, 2010

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                              115 of 174 DOCUMENTS



                                NRC Handelsblad

                              22 mei 2010 zaterdag

Genkatoen en de strijd om het Indiase platteland

BYLINE: Wim Brummelman

SECTION: ECONOMIE; Blz. 16

LENGTH: 2066 woorden

SAMENVATTING

Moeten katoenboeren zich overleveren aan grote bedrijven die genetisch
gemanipuleerde zaden leveren of zich terugtrekken op goedkope, biologische
methoden? Op het Indiase platteland speelt een felle richtingenstrijd.

VOLLEDIGE TEKST:

Ponnam Mallaiah (55) gebruikt compost om de grond te bemesten.  Vraatzuchtige
rupsen en kevers op zijn planten bestrijdt hij door de bladeren te besproeien
met een extract  getrokken van de vruchten van de neemboom. En straks in de
zomer, als de nieuwe katoen is ingezaaid en de eerste moessonregens zijn
gevallen, zal hij 's avonds vuurtjes op zijn veld aansteken om de katoenmot,
aangetrokken door het licht, te doden.

Een jaar of acht geleden heeft Mallaiah het gebruik van kunstmest en chemische
bestrijdingsmiddelen afgezworen. Ook koopt hij geen genetisch gemanipuleerde
zaden van het Amerikaanse concern Monsanto of anderen om katoen te telen, zoals
meer dan 90 procent van de katoenboeren in India wel doet. Eerst keken de buren
hem hoofdschuddend aan, inmiddels volgen alle boeren in dorpje Enabavi,  in de
Zuid-Indiase deelstaat Andhra Pradesh, zijn voorbeeld. 'Welkom in het dorp
zonder chemicaliën',  hebben twee mannen zojuist in groene letters op een bord
langs de kant van de weg geschilderd.

Enabavi is een vooruitgeschoven dorp in de ideologische strijd die in India
woedt over de toekomst van het platteland en de boeren.  Andhra Pradesh kwam de
afgelopen jaren in het nieuws door zelfmoord onder  boeren die door droogte en
misoogsten hun schulden niet konden aflossen. Nu rukt de biologische landbouw op
in de deelstaat.  Bijna 600.000 boeren geven hun geld niet langer uit aan
kunstmest en pesticiden. Ze zeggen dat ze daardoor niet alleen het milieu en hun
gezondheid sparen, maar ook dat ze zich niet meer in de schulden hoeven te
steken. Hun bedrijfjes, vaak niet meer dan één, twee hectare groot, zijn
plotseling levensvatbaar geworden.

,,Niemand in mijn dorp hoeft meer elders werk te zoeken. We kunnen onze kinderen
langer naar school sturen", zegt Mallaiah die ruim vier hectare bezit waarop hij
rijst, tabak, katoen en groentes verbouwt. ,,Ik heb al zes jaar geen lening meer
hoeven af te sluiten. Het eerste jaar ging mijn opbrengst iets naar beneden,
maar daarna werd de grond steeds vruchtbaarder en ging mijn oogst omhoog."

Dat klinkt heel mooi. Maar in Andhra Pradesh, met 80 miljoen inwoners van wie 70
procent op het platteland, vormen 600.000 kleine boertjes nog steeds een
bescheiden minderheid, ook al zijn het er veel. Net als elders in India strooit
het leeuwendeel van de boeren hier wel kunstmest, zwaar gesubsidieerd door de
regering. Ze spuiten chemische middelen om onkruid en schadelijke insecten te
bestrijden.  En net als in de andere katoenregio's van India zijn de boeren hier
de afgelopen jaren massaal overgeschakeld op de teelt van genetisch
gemanipuleerd katoen, zo versleuteld dat het door een bacteriegen (Bt-gen) zijn
eigen gif aanmaakt tegen de katoenmot en andere insecten. Juist daardoor kunnen
de boeren toe met minder bestrijdingsmiddelen voor hun katoen, zeggen de
voorstanders.

De discussie over gengewassen is recentelijk hoog opgelaaid in India. Acht jaar
geleden werd Bt-katoen toegestaan, vorig jaar oktober gaf een officiële
commissie van deskundigen haar zegen aan commerciële toelating van Bt-brinjal.
Dat zijn aubergines, de groente  van de 'gewone man' in India. Het zou het
eerste genetisch gemanipuleerde voedsel worden in het land.

Maar zover is het (nog) niet gekomen. In februari kondigde de eigenzinnige
minister van Milieu, Jairam Ramesh, alsnog een moratorium af voor onbepaalde
tijd. Te veel deskundigen hebben twijfels over de milieu- en
gezondheidsrisico's, te veel deelstaatregeringen (ook die van Andhra Pradesh)
uiten bezwaren en te veel activisten zetten vraagtekens bij de objectiviteit en
volledigheid van onderzoek naar de effecten, concludeerde hij na een reeks
hoorzittingen. Dat zijn ambtgenoot  van Landbouw (,,Biotechnologie is hard nodig
om de voedselproductie te verhogen en de abjecte armoede in ontwikkelingslanden
op te heffen") daar niet blij mee was, deerde hem niet.

Ook tegen Bt-katoen werd en wordt nog steeds fel geprotesteerd. Maar dat heeft
een snelle opmars ervan niet verhinderd. Volgens landbouweconoom Matin Qaim van
de Georg August Universiteit in het Duitse Göttingen, die jaarlijks onderzoek
doet onder katoenboeren in Zuid- en Midden-India,  is dat niet verwonderlijk.
Afhankelijk van weer en regenval variëren de oogsten van jaar tot jaar,  maar
gemiddeld is de opbrengst per hectare veel hoger dan in de jaren voor de
introductie van Bt-katoen, terwijl het pesticidegebruik minder is. Bt-katoen is
,,een succesverhaal" voor grote én kleine boeren, schrijft hij in een email.

Het recente besluit van minister Ramesh om de komst van Bt-brinjal te blokkeren,
noemt Qaim ,,erg ongelukkig". ,,Gezien de grote uitdagingen waarvoor we staan
(groeiende vraag naar voedsel en brandstof, klimaatverandering, schaarste van
land en water, etc) kunnen India en de wereld niet zonder moderne wetenschap om
de productiviteit van gewassen te verbeteren", schrijft hij. ,,Het zou
onverantwoordelijk zijn de mogelijkheden van gentechnologie volledig te negeren.
Meer openbaar onderzoek op dit terrein is belangrijk om armen te helpen en om
activiteiten van particuliere ondernemingen te complementeren".

Dat klinkt niet onredelijk, maar net als elders in de wereld wordt de discussie
over genvoedsel in India al snel emotioneel. Veel ruimte voor nuances is er
niet. Critici noemen onderzoekers als Qaim handlangers van multinationals als
Monsanto. ,,Waarschijnlijk een van de slechtste multinationals in de wereld",
stelt de invloedrijke wetenschapper  P.M. Bhargava.

In zijn huis in Hyderabad, de hoofdstad van Andhra Pradesh, zegt Bhargava niets
tegen gentechnologie te hebben. ,,Dankzij gentechnologie hebben we in India een
enorme sprong kunnen maken op het gebied van geneesmiddelen. Maar het is
volstrekt uit den boze om te gaan experimenteren met gentechnologie in het open
veld", zegt hij. ,,We hebben zeker nog twintig jaar onderzoek nodig om zeker te
weten of genvoedsel absoluut veilig is."

Misschien meer nog dan over de voedselveiligheid maakt Bhargava zich zorgen over
het verlies van India's onafhankelijkheid als genzaden producerende
multinationals met hun sterke banden met de Amerikaanse regering hun zin
krijgen. ,,Wie het zaad in India controleert en de agrochemische industrie,
controleert de landbouw. En wie onze landbouw controleert, controleert India en
zijn voedselzekerheid. Meer dan 60 procent van de bevolking is afhankelijk van
landbouw", zegt Bhargava.

Ook Devinder Sharma, voorzitter van het Forum voor Biotechnologie
Voedselveiligheid in Noida, even buiten Delhi, wijst op de grote betekenis van
landbouw. In de VS en Europa produceert een klein aantal boeren voor een groot
aantal mensen. Dat is niet de weg die India op kan, zegt Sharma, die de
afgelopen maanden een hoofdrol speelde in het consumentenverzet tegen de
toelating van Bt-brinjal.

,,Moeten wij klakkeloos het westerse model na-apen? Dat kan helemaal niet. Er
zijn helemaal geen banen om al die mensen in de landbouw op te vangen. In India
moeten we niet produceren voor de massa, maar moet de massa  produceren voor het
land", zegt hij. ,,We moeten toe naar duurzame landbouw. We hebben geen behoefte
aan technologie die het milieu aantast, de voedselveiligheid in gevaar brengt en
de boeren dwingt hoge schulden aan te gaan. De afgelopen vijftien jaar hebben
200.000 boeren in India zelfmoord gepleegd en niemand lijkt zich daar erg druk
over te maken."

Voor activisten als Sharma zijn boeren als Mallaiah in het chemisch-vrije
Enabavi pioniers in de strijd tegen de aftakeling van de Indiase landbouw. Aan
de andere kant van de frontlinie staan boeren als Bolneni Kishan Rao (55) en
zijn buurman uit een gehucht ten noorden van de stad Warangal.  In  2002
behoorden zij tot de eersten die Bt-katoen gingen verbouwen, en ze zeggen er
nooit spijt van te hebben gehad. Tien dagen geleden is de laatste katoen van de
voorbije oogst van het land gehaald. Ondanks de tegenvallende moesson van
afgelopen jaar zijn ze dik tevreden met de opbrengst.

Veel verzet tegen gengewassen komt voort uit onwetendheid van boeren, meent Rao.
,,Er gaan allerlei geruchten. Geiten en schapen zouden zijn gestorven na het
eten van katoenplanten. Maar ik heb nooit nadelige effecten gezien. Toen we nog
veel meer bestrijdingsmiddelen gebruikten, hoorde je nooit over het gevaar van
giftige planten", zegt hij. Hij zegt ook dat de grondprijzen in de streek fors
zijn gestegen. Dat is ook een teken dat het goed gaat met de boeren hier, zegt
hij.

Een half uurtje rijden verderop woont Gurrala Sanjeva Reddy (45). Haar huisje
kijkt uit over de katoenvelden. Vijf maanden geleden verhing haar man zich aan
een boom. Drie jaar terug had hij geld geleend van vijf boeren in de buurt, in
totaal omgerekend zo'n drieduizend euro. Hij wilde waterputten slaan, maar hij
had geen geluk. Hij vond geen water en drie jaar achtereen mislukte zijn oogst
van Bt-katoen. Zo raakte hij steeds dieper in de schulden. Het vooruitzicht zijn
land te verliezen, kon hij niet verdragen.

Reddy  huilt als buren het verhaal vertellen. Nee, het lag niet aan het genzaad
dat de planten niet goed opkwamen, het was de droogte, zeggen ze. De weduwe
knikt. Haar zoon kijkt zwijgend toe. De komende maanden wil hij nog een poging
wagen. In juni zal hij genzaad kopen en uitzaaien op zijn akkers. Als de komende
moesson overvloedig is, heeft hij geluk en kan hij een deel van de schuld
aflossen. Maar als de regens opnieuw uitblijven, dan is er geen uitweg meer.

'Welkom in het dorp zonder chemicaliën', staat langs de weg

Biologische boer heeft lagere kosten en hogere winst

Biologische boer Ponnam Mallaiah uit het dorpje Enabavi oogstte dit voorjaar
1.200 kilo ruwe katoen per acre (ongeveer 0,4 hectare) waarvoor hij 39.600 rupee
(673 euro) ontving. Genoer Bolneni Kishan Rao haalde dit jaar met Bt-zaad een
opbrengst van 1.500 kilo per acre waarmee hij 45.000 rupee (764 euro) verdiende.
De genboer verdient minder per kilo, maar dankzij de hogere opbrengst bruto dus
iets meer.

Het grote verschil zit er aan de uitgavenkant. De biologische boeren in het dorp
waren vroeger zo'n 15.000 tot 20.000 rupee per acre kwijt voor
bestrijdingsmiddelen en kunstmest. Nu hoeven ze, door gebruik te maken van
louter biologische middelen, slechts zo'n 4.000 rupee per acre te investeren.
Het biologische zaad voor zijn katoen kweekt boer Mallaiah zelf of hij koopt
gezamenlijk in met andere boeren.

Genboer Bolneni Kishan Rao zegt dat hij per acre ongeveer 15.000 rupee heeft
geïnvesteerd in kunstmest en pesticide. Voor één acre katoen heeft boer Rao
bovendien een pakje van 450 gram Bt-zaad nodig. Dat kost hem 750 rupee, bijna
12,75 euro. Monsanto en zijn Indiase partner Mahyco vroegen aanvankelijk ruim
het dubbele, maar na protesten van boeren greep de regering van de deelstaat
Andhra Pradesh in.

Spectaculaire groei katoenproductie in India

India is een snel rijzende ster als katoennatie. Het land heeft al decennia een
groter katoenareaal dan enig ander land, maar de productiviteit behoorde
wereldwijd tot de laagste. De opbrengst per hectare blijft in India ver achter
bij die van bijvoorbeeld China en de VS. Maar zowel het areaal als de opbrengst
stijgt de laatste jaren spectaculair in India. In 2000 kwam er gemiddeld nog 113
kilo ruwe katoen van een acre (0,4 hectare) in India, nu is dat bijna verdubbeld
tot 224 kilo ruwe katoen.

Het land veranderde in die periode van importeur van katoen naar grote exporteur
van katoen. Drie jaar geleden veroverde India de tweede plaats op de ranglijst
van grootste katoenproducenten op de Verenigde Staten. Katoen draagt bijna
eenderde bij aan het agrarisch binnenlands product van India. Van ruim 9,6
miljoen hectare katoenvelden is nu driekwart ingezaaid met genetisch
gemanipuleerde katoen. Volgens deskundigen is dat de belangrijkste factor achter
de opbrengstverhoging.

India is daarnaast ook de grootste producent van biologische katoen. Het areaal
bedroeg vorig jaar 191.000 hectare en is groeiende.  Biologische katoen stijgt
de laatste jaren flink in populariteit. Samen met Turkije en Syrië produceert
India 85 procent van de biologische katoen in de wereld. Hoewel de vraag snel
toeneemt, is het nog een nichemarkt, slechts 0,76 procent van de wereldproductie
is biologisch.

LOAD-DATE: May 22, 2010

LANGUAGE: DUTCH; NEDERLANDS

GRAPHIC: Katoenverwerking in India
Foto's Bloomberg

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                              116 of 174 DOCUMENTS



                                NRC Handelsblad

                              22 mei 2010 zaterdag

Ook met  nieuw kabinet staat Nederland stil

BYLINE: Oscar Vermeer

SECTION: BINNENLAND; Blz. 2

LENGTH: 1104 woorden

SAMENVATTING

Het is maar de vraag of de kilometerheffing na de verkiezingen een nieuwe kans
krijgt. Nederland blijft hoe dan ook tobben met de mobiliteit.

VOLLEDIGE TEKST:

Het klonk eind vorig jaar allemaal nog wel aardig. De filezwaarte - de lengte
van de files maal de duur - was vorig jaar 14 procent minder dan in 2008, aldus
de ANWB. Vooral in de spits was het wat rustiger.

Maar het  is een schrale troost voor  automobilisten en vrachtwagenchauffeurs
die dagelijks uren stilstaan op de weg. Zeker als je bedenkt dat de tijdelijke
verbetering vooral een gevolg is van de economische crisis. Als de economie
straks aantrekt, zullen de wegen weer snel vollopen.

Files vormen een groot probleem in Nederland. Ze veroorzaken jaarlijks enkele
miljarden euro's aan economische schade. Al decennia spreekt politiek Den Haag
over de fileproblemen. Tot concrete oplossingen heeft dat  niet geleid.

Het probleem is groter dan alleen de verloren uren in de file; het gaat om de
bereikbaarheid van Nederland. Ook de kwaliteit van het openbaar vervoer is niet
meer van deze tijd. De treinen kampen geregeld met storingen en bij onvoorziene
gebeurtenissen, zoals sneeuw en/of vorst, ligt het treinverkeer langdurig plat.
In de Randstad zitten de treinen tijdens de spitsuren overvol, het net raakt de
grenzen van zijn capaciteit. Trein en bus bieden lang niet altijd een
overtuigend alternatief: een ritje met het openbaar vervoer duurt vaak langer
dan dezelfde rit per auto - files of niet.

Het kabinet slaagde er de voorbije jaren niet in het aantal treinreizigers flink
te laten groeien. Zijn doelstelling om het aantal treinreizigers jaarlijks met 5
procent te laten groeien, werd bij  lange na niet gehaald. Vorig jaar bleef de
toename steken op 0,8 procent, in 2008 was dat 4,1 procent.

Uit de jongste verkiezingsprogramma's wordt duidelijk dat de bereikbaarheid in
Nederland de komende jaren weinig zal verbeteren. Het onderwerp heeft in de
programma's geen prioriteit. Slechts drie partijen kondigen extra investeringen
in wegen aan: VVD (1,5 miljard), PVV (2 miljard) en SGP (1 miljard). Daarnaast
willen de liberalen procedures voor de aanleg van wegen en spoorlijnen bekorten
door de inspraak te beperken.

Linkse partijen als PvdA, GroenLinks en SP leggen vanouds nadruk op openbaar
vervoer. De PvdA wil ,,grote terughoudendheid betrachten" bij de aanleg van
nieuwe wegen en noemt het openbaar vervoer ,,een belangrijk duurzaam
alternatief". GroenLinks en SP dragen ideeën aan die het gebruik van openbaar
vervoer moeten stimuleren. Dan gaat het bijvoorbeeld om uitbreiding van het
nachtnet, meer inhaalsporen, meer trams en goedkopere treinkaartjes buiten de
spits.

Of deze initiatieven toereikend zijn om de bereikbaarheidsproblemen in Nederland
werkelijk op te lossen, laat zich raden. Invoering van een vorm van
rekeningrijden biedt het beste uitzicht op een oplossing voor de
fileproblematiek. Daar zijn de deskundigen het wel over eens. Maar het meest
concrete plan, de kilometerheffing, is inmiddels alweer gesneuveld.

Demissionair minister Camiel Eurlings (Verkeer en Waterstaat, CDA) was eind
vorig jaar, na decennia discussie, de eerste bewindsman die met een wetsvoorstel
kwam. Hij wilde een kilometerheffing. Automobilisten zouden voortaan gaan
betalen voor het gebruik van hun auto in plaats van voor het bezit. Bij de
bepaling van de tarieven zouden plaats en tijdstip van het gebruik plus de
milieukenmerken van de auto een rol spelen.

Maar in maart, kort na de val van de coalitie, trok Eurlings' eigen CDA de steun
voor het plan in. En daarmee was de meerderheid in de Tweede Kamer voor het
voorstel verdwenen.

Het is de maar de vraag of de kilometerheffing na de verkiezingen een nieuwe
kans krijgt. Bij een rechts kabinet zeker niet. PVV en VVD blijven fel tegen.
Het enige wat het systeem volgens VVD-Kamerlid Charlie Aptroot doet is ,,de
hardwerkende Nederlander tegen betaling in de file laten staan", zoals hij niet
moe wordt te herhalen. Volgens het VVD-programma ,,zijn automobilisten nu al
genoeg geld kwijt aan het bezit en het gebruik van hun auto".

Bij een progressief kabinet van PvdA, GroenLinks, ChristenUnie en D66 komt de
kilometerheffing er wel. Zij willen haar zo snel mogelijk  invoeren. De SP wil
ook wel een heffing, maar in een andere vorm. Het huidige idee is volgens de
partij ,,een filebelasting" en dus onwenselijk. Onduidelijk is wat de partij dan
wel wil.

Het CDA speelt een verwarrende rol in de discussie over de kilometerheffing.
Drie jaar lang stond de partij achter het  wetsvoorstel van de eigen minister.
Nu schrijft het CDA in haar verkiezingsprogramma zich nog steeds in te zetten
voor het principe  ,,de gebruiker betaalt" en voor ,,een vorm van beprijzing die
hieraan voldoet". Maar, zo stelde CDA-Kamerlid Ger Koopmans keer op keer, dat
zal pas op langere termijn gebeuren.

Deze week werd duidelijk dat Koopmans loze woorden sprak. Op verzoek van het
Centraal Planbureau specificeerde het CDA voor de doorrekening van haar
verkiezingsprogramma de vage intenties. Zo werd duidelijk dat de partij toch een
kilometerheffing wil, zij het een 'vlakke', die geen rekening houdt met tijd,
plaats en milieu.

Bij de algemene periodieke keuring (APK) wordt bekeken hoeveel de automobilist
dat jaar heeft gereden. Een kilometer kost 4 à 5 cent. Vrachtwagens betalen 1
cent per kilometer.

En daarmee is het CDA dus weer gewoon voorstander van kilometerheffing.

Geld voor spoornet

Bijna alle partijen doen in hun programma's voorstellen om het spoornet uit te
breiden. Dan gaat het bijvoorbeeld om meer inhaalsporen, een  hogere frequentie,
spoorverdubbeling in de Randstad, uitbreiding van het nachtnet, en een nieuwe
spoorverbinding tussen  Utrecht en Breda.

D66 wil hogesnelheidslijnen tussen Amsterdam, Brussel en Londen, en tussen
Amsterdam, Groningen, Hamburg en Berlijn. De ChristenUnie pleit voor een nieuwe
spoorlijn Lelystad-Heerenveen. Deze partij wil ook een onderzoek naar  het
revitaliseren van oude spoorlijnen die  nu buiten gebruik zijn.

CDA, VVD en ChristenUnie willen het aanbesteden van het openbaar vervoer in
grote steden verplichten. CDA en VVD  willen ook het hoofdrailnet aanbesteden en
niet onderhands aan de NS gunnen. De VVD beweerde vorig jaar nog  het
tegenovergestelde.

Opvallend is de aandacht voor (de terugkeer van) trams. De SP wil dat de
rijksoverheid gemeenten en provincies gaat steunen bij de aanleg of uitbreiding
van het tramnet.  GroenLinks wil een heus ,,tramoffensief", waarvan overigens
onduidelijk blijft wat dat inhoudt.

Geld voor spoornet

-14%

De filezwaarte, de lengte van de file maal de duur, nam in 2009 vergeleken  met
een jaar eerder met 14 procent af

LOAD-DATE: May 22, 2010

LANGUAGE: DUTCH; NEDERLANDS

GRAPHIC: Snelheidswaarschuwingen op de snelweg.
Foto Evelyne Jacq

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                              117 of 174 DOCUMENTS



                                NRC Handelsblad

                              21 mei 2010 vrijdag

Ook een junk kent  orde en regelmaat

BYLINE: Ewoud Kieft

SECTION: BOEKEN

LENGTH: 632 woorden


Voor boek- en muziekwinkels zijn krantenrecensies altijd een goede indicatie
voor wat ze aan voorraad in huis moeten halen. De precieze inhoud van een
bespreking doet er voor de winkeliers niet zoveel toe - ze kennen de clichés van
de recensententaal  en prikken er  doorheen. Hester Carvalho, muziekrecensent
van deze krant, toont de nodige zelfrelativering door in haar debuutroman De
liefhebber de hoofdpersoon, een boekverkoper, op de automatische piloot de
boekenbijlagen te laten doorbladeren: 'Bovenaan staat een stuk  over de nieuwe
detective van Richard Price. De recensent schrijft: ,,Het verhaal is snel en
opwindend, maar de karakters blijven schetsmatig. Dat is jammer, want de wereld
van malafide agenten is intrigerend genoeg." Ik haal m'n agenda uit mijn zak en
schrijf '5x Price' bij dinsdag.'

Dat is geestig als je weet dat Carvalho zelf recensent is, en het automatisme
waarmee de doorgewinterde boekverkoper Morris Haasbroek deze handeling uitvoert
is tegelijk ook typerend voor de roman.  Voortdurend volgen we Morris in zijn
dagelijkse routines, verder komen we niet zoveel van hem te weten: ' ik haal de
zeem over de spiegel en wrijf de kranen schoon. Daarna schrob ik de vloer en
giet er schoon water overheen. Met lange halen veeg ik het water weg.' De
spanning in de roman ontstaat als Morris' handelingen ineens van karakter
veranderen: 'Ik pak de pijp en strooi as over het gaasje. Mijn vingers trillen,
het gaasje glijdt weg. Ik ga rechtop zitten en klem de pijp tussen mijn knieën.
Ik strooi as op het gaas. Dan pel ik een wit brokje uit het folie en wrijf het
fijn met mijn aansteker.'

Van het ene op het andere moment is Morris van een keurige hardwerkende burger
veranderd in een monomane junk en het valt op hoe weinig verschil dat  uitmaakt.
Dat komt natuurlijk vooral door het perspectief dat Carvalho ons op zijn leven
biedt, een perspectief dat misschien zelfs wel wat misleidend werkt. Carvalho
laat zien dat de wereld van de drugsverslaving en -handel eigenlijk heel
dichtbij de wereld van orde en regelmaat staat, maar de manier waarop ze dat
doet gaat wel ten koste van de nodige inzichten in Morris' karakter. Dat
drugsverslaving  je van binnen kan uithollen is nog wel voor te stellen, maar
Carvalho's hoofdpersoon was al zo vóór hij verslaafd werd.

Misschien is dat precies het punt en ligt het motief voor Morris' verslaving in
het feit dat hij zijn leven als leeg ervaart, maar het effect blijft hetzelfde,
namelijk dat je als lezer een totaal ongrijpbare 'man zonder eigenschappen' aan
het volgen bent. Als er dan verder niets gebeurt wat deze karakterloosheid wat
meer contouren geeft, wat bijvoorbeeld in de dialogen had gekund, dreigt het
moment te komen dat je je interesse verliest. Zo blijft de relatie tussen Morris
en zijn Amerikaanse vriendin Sunny eigenlijk de hele roman een raadsel. Morris
en Sunny beginnen gezamenlijk aan de crack, gaan samen op drugssmokkelreis, maar
nergens zijn er echt onderlinge spanningen, beïnvloeding of intieme momenten te
merken.

Het zou kunnen dat Carvalho hiermee wederom de afstomping van haar hoofdpersonen
heeft willen laten zien, maar dat heeft ze dan zo subtiel gedaan dat het gevaar
dreigt dat de roman zelf als vlak overkomt. De korte, afgemeten zinnen waarin we
die belevingswereld krijgen voorgeschoteld  zorgen  voor een roesachtig ritme -
en vormen zo een mooie non-verbale illustratie van wat er letterlijk met Morris
gebeurt. Dat is het sterkste aspect van Carvalho's debuutroman, die  meer
leemtes achterlaat dan dat ze opvult. Dat zou de bedoeling kunnen zijn, maar
bevredigen doet het niet. Of laat ik het anders formuleren: het verhaal van de
De liefhebber is snel en flitsend, maar de karakters blijven schetsmatig. Dat is
jammer, want de wereld van de drugshandel is intrigerend genoeg.

LOAD-DATE: May 21, 2010

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                              118 of 174 DOCUMENTS



                                NRC Handelsblad

                              14 mei 2010 vrijdag

Waar laat Roemer  de gewone man?

SECTION: VOORPAGINA; Blz. 1

LENGTH: 438 woorden

SAMENVATTING

Schrijver Wanda Reisel schaduwt deze week Emile Roemer. Aflevering 4: Onder
invloed van whatever-on-the-rocks duik ik het internet in om Emile te zoeken.

VOLLEDIGE TEKST:

Blauwbekkend en diep weggedoken in mijn gabardine stond ik in het portiek van de
Beurs van Berlage te roken, toen ik het de man met de witte SP-tas tegen de
vrouw met de rode SP-paraplu hoorde zeggen: ,,De schoonmaakactie is afgeblazen."

De man droeg een boodschappentas met de geheimzinnige tekst: De drager is de
boodschap. SP.  Het kwam door de vliegramp. Campagne voeren met de spons werd nu
te frivool gevonden.

Volgens mijn geheime bron zouden prominente SP'ers graffiti van de Amsterdamse
stadsmuren gaan stomen, waarna voorman Roemer, in zijn glansrijke rol van Robin
Hood (hij steelt van de rijken en geeft aan de armen!), er ludiek tomaatjes op
zou spuiten. Ik stelde me voor hoe op het Damrak achter hem De Vrolijke
Volgelingen op zouden doemen: stakende vuilnismannen die een door Bob Fosko en
Ali B ingestudeerd vuilophalersdansje uitvoeren.

Ik heb geen enkele greep meer op mijn personage. Hij lijkt onzichtbaar. Emile,
wat doe je me aan? Er zit niets anders op dan me terug te trekken in de lounge
van hotel Krasnapolsky. Onder de kalmerende werking van whatever-on-the-rocks
duik ik op mijn iPhone het internet in om hem te zoeken.

Al surfend stuit ik op de SP-webshop waar campy 'actiestuff' te koop blijkt: een
SP-wegwerkersjasje (EUR2), een SP-soepschort (EUR5), een SP-tomatenketchup-pet
(EUR5) en een tomaatvormig SP-schuursponsje (EUR 0,05).

Ik vergelijk koortsachtig links en rechts: de webwinkel van GroenLinks verkoopt
condooms met de tekst: Voor de inhoud. De VVD-webshop levert een papieren tas
met: Shoppen is ook zondags rust. De PvdA-shop brengt oeroude badges van Marx en
Che aan de man.

Vertwijfeld klem ik een sigaret tussen mijn lippen, klak m'n Zippo open en
inhaleer.  De diepzinnige tekst De drager is de boodschap op die tas in het
portiek daarnet verraadt de intellectuele achtergrond van de SP. Maar hoe valt
die te rijmen met het wegwerkersjasje en de soepschort voor de gewone man die de
SP zo graag wil bereiken? En nu er niemand meer in de fractie lasser of
pijpfitter is, waar moet het dan eigenlijk heen met die partij? Het duizelt me.

In een persoonlijk interviewtje op de SP-website vind ik Robin terug. Hij zou
het als zijn grootste verdienste zien als hij er in zou slagen de armoede onder
Nederlandse kinderen op te lossen. Maar op de vraag wat hij zou doen als hij in
de loterij EUR100.000 wint, antwoordt mijn personage: Mijn kinderen blij maken
en het voor ze wegzetten voor later.....

Ik drink en ween.

LOAD-DATE: May 14, 2010

LANGUAGE: DUTCH; NEDERLANDS

GRAPHIC: Serie_UitdestolpReisel

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                              119 of 174 DOCUMENTS



                                NRC Handelsblad

                              14 mei 2010 vrijdag

Spotlights maken wereld eventjes mooi;
Ook als regisseur zoekt Mathieu Amalric op een fysieke manier naar wat 'echt' en
'simpel' is

BYLINE: Peter de Bruijn

SECTION: KUNST; Blz. 9

LENGTH: 665 woorden

SAMENVATTING

De film Tournée volgt een groep pikante danseressen op tournee door Franse
provincie. Alleen op het podium is het leven mooi.

VOLLEDIGE TEKST:

Niet Cate Blanchett of Juliette Binoche waren gisteravond de grote sterren in
Cannes, maar de zwaar opgemaakte en dito getatoeëerde Mimi Le Meaux, de
pianospelende stripdanseres Kitten on the Keys en de omvangrijke verschijning
van Dirty Martini, in 2004 verkozen tot Miss Exotic World. De dames krijgen ruim
baan voor hun fraaie, erotisch getinte acts in Tournée, de derde film van
Mathieu Amalric, die vooral als acteur bekend is. Op de rode loper genoten de
dames uitbundig van de aandacht, maar ze hielden het netjes, tot teleurstelling
van de joelende publiek.

Amalric maakte de laatste jaren pijlsnel carrière als acteur, onder meer als de
bijna volledig verlamde hoofdpersoon van The Diving Bell and the Butterfly en
als de schurk in de laatste James Bondfilm Quantum of Solace. Toen die film
uitkwam zei de gevierde acteur al dat het de hoogste tijd was om terug te keren
naar zijn 'echte werk' als regisseur. Nog geen jaar later heeft hij een film af
en in competitie in Cannes, waar zijn roem als acteur vermoedelijk ook iets aan
bijgedragen heeft.

De film vloeit logisch voort uit Amalrics werk als acteur. Hij valt op door zijn
roekeloze, ongeremde, fysieke stijl. Als acteur bedreef hij ongesimuleerd de
liefde (in Le historie de Richard O.), rende poedelnaakt door Parijs (in Les
derniers jours de monde) en viel plat met zijn neus voorover op straat (in Un
conte de Noël). Over net zulke fysieke en exuberante performers gaat Tournée.

Amalric speelt een aan lager wal geraakte televisieproducent. Walgend van de
nepwereld die hij achter zich heeft gelaten gaat deze Joachim Zand op zoek naar
iets dat 'echt' en 'simpel' is. Hij haalt uit Amerika een groep
burlesquedanseressen, met wie hij door de Franse provincie toert. Ze worden
gespeeld door leden van de groep New Burlesque, die hun eigen acts doen. De
wereld van Tournée is uitermate treurig, hoewel er voortdurend en hard wordt
gelachen. Zowel Zand als zijn groep dragen veel onuitgesproken leed mee, en
beschouwen hun collega-artiesten als een soort nieuwe familie; een familie van
buitenbeentjes. Over de hele film hangt een vage, onbestemde ontroering,
waardoor de knulligheid die de film ook heeft overkomelijk is. Dat laatste
vooral doordat de danseressen onder een overdaad aan camerabewustheid lijden.
Vermoedelijk heeft Amalric gedacht dat zulke schaamteloze podiumartiesten zich
ook voor de camera gemakkelijk bloot zouden kunnen geven. Maar dat blijkt toch
iets anders te zijn. Al is de (onbedoelde?) boodschap van de film nu wel dat
alleen wanneer de lichten aangaan, de zaal vol is en de dames op het podium
staan, de wereld eventjes mooi en sprookjesachtig kan zijn.

Na alle ophef vooraf, die werd veroorzaakt doordat de Italiaanse minister van
Cultuur Bondi uit boosheid over de film zijn voorgenomen bezoek aan Cannes
afzegde, viel Draquila van de Italiaanse cabaretière Sabina Guzzanti een beetje
tegen. Ze neemt de met veel bombarie en effectbejag omgeven manier onder de loep
waarop de Italiaanse premier Berlusconi zich na de aardbeving van april 2009
over het stadje L'Aquila heeft ontfermd. Berlusconi laat op autoritaire wijze
een hele nieuwe stad uit de grond stampen. Ook neemt  hij de gelegenheid om
zichzelf weer eens luid te laten bejubelen. Probleem voor Guzzanti is dat de
getroffenen maar wat blij zijn met de nieuwe  huizen die ze hebben kregen. De
film verzandt verder in veel gepraat.

Guzzanti  is vaak vergeleken met de Amerikaanse filmmaker Michael Moore. Haar
polemische methode heeft veel weg van zijn bruuske stijl. Maar Moore komt altijd
op voor de gewone man in zijn films, terwijl Guzzanti steeds op 'gewone'
gesprekspartners stuit die niet naar haar willen luisteren. Want de gewone man
in Italië vereert Berlusconi meestal hevig. Dat is een lastige situatie voor wie
een populistische film wil maken in de geest van Michael Moore.

LOAD-DATE: May 14, 2010

LANGUAGE: DUTCH; NEDERLANDS

GRAPHIC: Mathieu Amalric en zijn burlesque  acteurs Roky Roulette, Evie Lovelle,
Julie Atlas Muz, Kitten On The Keys, Dirty Martini en Mimi Le Meaux bij hun
aankomst in Cannes.
Foto Reuters

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                              120 of 174 DOCUMENTS



                                NRC Handelsblad

                              12 mei 2010 woensdag

'Tot hier en geen centimeter verder';
Zapkliklees

BYLINE: Pieter Kottman

SECTION: MEDIA; Blz. 20

LENGTH: 424 woorden


She did it again. Rita Verdonk wint weer razendsnel aan populariteit. Op
Facebook raakt men niet over haar uitgepraat. Er is daar een aparte pagina voor
een nieuwe fanclub die binnen een dag meer dan drieduizend leden kon
bijschrijven. De club heet: ,,Het nieuwe TON verkiezingsfilmpje is het
grappigste wat ik ooit gezien heb."

Het filmpje is te zien op YouTube. Bij de opnamen ervan schijnt Verdonk bekogeld
te zijn met eieren - waarover zij later weer twitterde - maar daarvan is niets
te zien. Jammer genoeg, het filmpje had aan  authenticiteit gewonnen.

Nu moeten we het doen met de slechtste - lees: grappigste - acteerprestaties die
we ooit hebben gezien en ooit zullen zien. Een oud vrouwtje wordt beroofd en
voor  dood naast haar rollator achtergelaten, nepbloed stroomt, toesnellend
ambulancepersoneel wordt aangevallen, een snackbareigenaar gemolesteerd, twee
meisjes sissend voor hoer uitgemaakt.

En iedere keer duikt uit de rechterhoek van het beeld Verdonk op: ze zou zo
kunnen worden opgepakt wegens medeplichtigheid of voor het  niet-verlenen van
hulp aan personen in nood. Met dragonderstem roept ze: ,,Hardwerkende burgers
worden te vaak overvallen!" (Zoals bekend is de eerste keer leuk, de tweede keer
ook nog, maar de derde keer niet meer.)  Ook zegt ze: ,,Tot hier en geen
centimeter verder!" Het woord ,,keihard" valt, gevolgd door ,,aanpakken". En
dan, staand voor een zwembad, waarin geklede figuranten tot aan de lippen in het
water staan, dondert ze, in één adem: ,,Weg met de betutteling! Geen uitkering
meer voor hen die niet willen werken!"

Het is nu al klassiek, dit filmpje. Het zal Verdonk alleen maar stemmen kosten
en niet opleveren, maar het is zo  campy en cult, dat ze toch óók trots op
zichzelf mag zijn.

Politici en hun imago was sowieso het thema van de afgelopen vierentwintig uur.
RTL Boulevard had twee primeurs: eerst over de buitenechtelijke relatie van
staatssecretaris Jack de Vries, daarna over de coverfoto van een eenmalige
roddeluitgave van weekbladen HP/De Tijd en Weekend.   Daarop is een rokende
Femke Halsema te zien. ,,Pikant", oordeelde presentator Umberto Tan, en: ,,Ze
zal hier op z'n zachtst gezegd niet blij mee zijn!"

Zal het? Zal het haar niet op z'n zachtst gezegd een biet wezen? Sinds wanneer
mogen politici niet roken? Zelfs in Amerika is het fanatici niet gelukt roker
Obama uit het Witte Huis te houden. De eerste de beste automobilist veroorzaakt
meer overlast.

Trouwens: weg met de betutteling. Tot hier en geen centimeter verder. De
SGP-vrouwen moeten op de Werelderfgoedlijst. Nu.

LOAD-DATE: May 12, 2010

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                              121 of 174 DOCUMENTS



                                NRC Handelsblad

                              10 mei 2010 maandag

SECTION: BINNENLAND; Blz. 2

LENGTH: 658 woorden

Succes voor 'Limburgmotblieve'

Carnaval, schutterijen, harmonieën, vlaai en de kerk in het midden. Dat is het
beeld van Nederlands meest zuidelijke landsdeel op de CDA-website
www.limburgmotblieve.nl. Het wordt allemaal bedreigd door politici die het
voortbestaan van de afzonderlijke provincies ter discussie stellen, is de
boodschap van de christen-democraten.

Van de CDA-sites die het opnemen voor zes 'bedreigde' provincies, scoort
Limburgmotblieve  het best: 3.700 sympathisanten betuigden al steun. Ger
Koopmans  uit Velden, Tweede Kamerlid voor het CDA: ,,Het verbaast mij ook dat
het er in Friesland niet meer zijn dan 600. Binnenkort worden ze allemaal
aangeboden aan de minister-president."

Jo Spätgens, voormalig gemeenteraadslid in Sittard en Statenlid namens het CDA,
heeft inmiddels een donateursbrief naar bedrijven gestuurd namens een Stichting
Behoud Limburg. Dat gebeurde overigens zonder dat de kandidaat-Kamerleden het
wisten. Koopmans: ,,We hebben meerderheden nodig, geen geld."

Spätgens, in het verleden ook actief voor de Conservatieve Unie en Nederland
Mobiel, zegt alle activiteiten van de stichting op te schorten tot na de
verkiezingen, om verwarring te voorkomen. ,,Maar waakzaamheid is geboden. Het is
net als met de hypotheekrente. Staat zo'n onderwerp eenmaal in nota's, dan gaat
het er lastig meer uit." (PvdS)

Bliksembezoeken aan PvdA-steden

Geert Wilders begeeft zich niet vaak op straat. Zaterdag deed hij dat wel. In
een PvdA-stad. Hij had geen druileriger dag kunnen uitzoeken. De PVV-leider liep
met een Davidoff-paraplu en een groot deel van zijn  kandidaten door de
binnenstad van Groningen. Winkelend publiek keek verrast op naar de scherp
beveiligde PVV-stoet. Sommigen  wilden met Wilders op de foto en wensten hem
succes, een enkeling schreeuwde hem wat toe. ,,Sodemieter op met je Vlaams
Blok". Of: ,,Nederland houdt net zo veel van Ali en Fatima als van Henk en
Ingrid."

Het bezoek  zou een uur duren, had de politie begrepen. Maar na 40 minuten
stonden de BMW's die Wilders vervoeren al weer klaar om hem naar de volgende
PvdA-stad, Leeuwarden, te brengen, waar hij ook minder dan een uur verbleef.

Met de eerste bliksembezoeken aan de regio is de PVV met zijn campagne begonnen.
Wilders staat hierbij voor de taak de negatieve trend in de peilingen te
doorbreken. Zijn eigen voorspelling dat de verkiezingsstrijd tussen hem en Cohen
gaat, komt nog niet uit. Mark Rutte zit hem danig in de weg. In een vandaag voor
het eerst vertoond campagnefilmpje doet hij een poging die strijd nieuw leven in
te blazen. Met dreigende achtergrondmuziek: ,,Job Cohen is 100 procent
pro-Islam." Over de economie, op de dag dat de euro dreigde om te vallen, zegt
hij niets.  (HS)

Zelfs Ed van Thijn voorspelt slecht

In De formatie, een boek dat morgen verschijnt, is Ed van Thijn uiterst
pessimistisch over de mogelijkheden om na de verkiezingen  een kabinet te
formeren. Onder de kop 'Een moeizame formatie' neemt voormalig burgemeester,
Kamerlid en minister Van Thijn de nabije toekomst door, met Rinnooy Kan (D66)
als informateur en de eigen partij, de PvdA, als één van de twee partijen met de
meeste zetels.

Wat het boek vooral leert? Dat voorspellen in de huidige Nederlandse politiek
bijkans onmogelijk is. Voorbarig is bijvoorbeeld de kritische evaluatie van Mark
Rutte, wiens VVD bij Van Thijn slechts 24 zetels haalt, evenveel als het CDA en
vier minder dan PVV en PvdA. ,,Het grote probleem met Mark", schrijft Van Thijn
,,is dat hij zich permanent overschreeuwt." Rutte is slechts goed voor ,,een
studentenparlement", hij  heeft ,,een geloofwaardigheidsprobleem, ook bij de
eigen achterban".

Het boek is nog niet uit of Rutte's VVD gaat op kop in de peilingen, samen met
de PvdA. Het premierschap is zelfs in beeld, geloofwaardigheidsprobleem of niet.
Van Thijn geeft nog een andere les: ook zijn ouderdom en ervaring bieden in de
huidige Nederlandse politiek geen enkele garantie meer op  accurate
voorspellingen. (PvO)

LOAD-DATE: May 17, 2010

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                              122 of 174 DOCUMENTS



                                NRC Handelsblad

                              10 mei 2010 maandag

Wij, Henk en Ingrid, slaan Geerts aanbod af;
Wij kunnen helaas niet als zijn rolmodel fungeren

SECTION: OPINIE; Blz. 7

LENGTH: 780 woorden

SAMENVATTING

De PVV kiest voor Henk en Ingrid, zo zei Wilders bij de presentatie van zijn
verkiezingsprogram. Maar willen zij dat zelf wel? Nee, zeggen Henk en Ingrid.

VOLLEDIGE TEKST:

Beste Geert,

Wat een eer om modelburger te zijn voor de gewenste toekomst van ons land. In de
presentatie van je verkiezingsprogramma noemde je ons, Henk en Ingrid, ,,het
hart en de ruggengraat van onze samenleving", waarop je zei: ,,Wij kiezen voor
de mensen die het niet cadeau krijgen in Nederland. Niet voor de grachtengordel,
maar voor Henk en Ingrid." Want zo besluit je: ,,Voor die Henk en Ingrid doen
wij het allemaal."

Dat streelt ons. En inderdaad krijgen we het als gezin niet cadeau. Al is dat
wel een wat open deur. Want welk gezin krijgt 'het' in Nederland cadeau? En wat
krijgen ze dan eigenlijk cadeau? Maar inderdaad, ook wij zijn hardwerkende
Nederlanders. En inderdaad wonen we niet in de grachtengordel. Maar waarom geef
juist jij daar eigenlijk zo op af? Wonen daar juist ook niet heel veel fijne,
degelijke Hollanders, zeg maar type ex-LPF-makelaar, jouw potentiële kiezers?

Wij, Henk en Ingrid, wonen overigens ook niet in een vinexwijk, zoals je
veronderstelde, want we willen onze fijne, oude stadsbuurt niet verlaten. En met
onze twee lieve kinderen gaat het uitstekend, dank je.

Maar verder hebben we, zo vrezen we, minder goed nieuws voor je, Geert. Ingrid
stemt al jaren GroenLinks en Henk zou eigenlijk progressief-liberaler willen
stemmen dan nu mogelijk is. Je hebt het dus mis als je stelt  dat Henk en Ingrid
,,niet willen betalen voor Ahmed en Fatima". Want of we nu voor Astrid uit
Rotterdam betalen, voor Ali uit Groningen of voor jou, Geert uit Venlo, dat
maakt ons werkelijk geen verschil.

Wist je trouwens dat de meest gekozen namen in Nederland buitenlandse namen
zijn? En dat in het Nederlands elftal dat straks in Zuid-Afrika onze driekleur
verdedigt waarschijnlijk de meeste namen etymologisch van buitenlandse origine
zijn, zoals Giovanni, Nigel, Gregory, Orlando, Robin, Eljero, Ibrahim en Wesley?

Belangrijker dan dit namenspel is natuurlijk dat de norm moet zijn dat je
belasting betaalt zonder aanzien des persoons en dus zonder de naam, afkomst,
kleur of overtuiging te kennen van de ontvangers. De tegenstelling die jij
hardnekkig probeert te creëren tussen Nederlanders onderling is daarom niet
alleen feitelijk onzinnig, maar ook vals. Alsof er oer-Nederlanders zouden zijn.
Die je ook nog eens aan hun namen zou herkennen. Dat is net zoiets als zeggen
dat de doorsnee-Nederlander blond is.  Maar wie maken wij daarover wat wijs?

De 'Hollandse' natiestaat waar jij als Limburger zo obsessief aan vasthoudt, is
het verkeerde antwoord op de uitdagingen van nu.  In de wereld van vandaag zijn
naties niet als containers af te grenzen. Zulk protectionisme is economisch
onwenselijk. Maar ook ondoenlijk. Schijnbare lokale ontwikkelingen hebben steeds
vaker internationale gevolgen. Denk maar aan de Mexicaanse griep, de
kredietcrisis, vulkaanuitbarstingen of migratie. De negentiende-eeuwse
uitvinding van de natiestaat is door de globalisering ingehaald.

De politiek meest relevante schaal anno 2010 is die van de wereld. Dat staat
bijzondere gevoelens voor een eigen stad of land overigens niet in de weg. Want
ook wij zien er naar uit te kunnen juichen op het WK voor het Nederlands elftal.
Want dat delen we, Geert. Positieve gevoelens voor het eigen land is geen
alleenrecht van jou of Rita. Maar dat betekent niet dat je geen mondiale
afspraken kunt maken over economie, milieu en politiek. Die afspraken zijn hard
nodig. Zo bestaat er mondiaal een verschil in armoede en kansen die we binnen
onze eigen grenzen nooit zouden accepteren. Dan zou je er schande van spreken,
Geert. En terecht. Maar alleen omdat het geen Nederlanders zijn, legitimeert dat
dan een nationaal wegkijken of een laf schuilen achter de dijken? Waarom zou
onze solidariteit ophouden bij de toevallig ontstane grenslijn waarmee we
Nederland definiëren?

Kortom, het zal je duidelijk zijn dat we niet kunnen en wensen te voldoen aan je
ideaalbeeld dat je van ons hebt geschapen. Daarom zien we ons hierbij
genoodzaakt af te zien van je ongevraagde uitnodiging om als rolmodellen voor
jouw doelen te fungeren. Zoals al eerder bleek uit je selectie voor de
kandidatenlijst is ook je screening van ons pijnlijk ongelukkig. We hopen dat
onze beslissing je niet al te zeer tegen de borst stuit en dat je snel nieuwe
rolmodellen vindt voor je campagne.

Tot slot: eerder had je Henk en Anja als voorbeeld gesteld als modelburgers. Hoe
wist je dat Henk niet langer met Anja was, maar met Ingrid?

Met vriendelijke groeten,

Henk en Ingrid

Slecht nieuws voor Geert: Ingrid stemt  al jaren GroenLinks

LOAD-DATE: May 10, 2010

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                              123 of 174 DOCUMENTS



                                NRC Handelsblad

                              8 mei 2010 zaterdag

Expertdiscussie

SECTION: OPINIE & DEBAT

LENGTH: 629 woorden

Islam botst met onze rechtsstaat

Het islamdebat is vernauwd tot  dubbele paspoorten, Koranverbod en inperking van
vrijheden van moslims. In een volwassen islamdebat gaat het niet om de vraag of
moslims er echt bij horen, maar om onderwerpen waarbij de huidige manifestatie
van de islam botst met onze democratische rechtsstaat.

De islam is ontworpen als een publieke, meerderheidsgodsdienst. De islam lijkt
daardoor niet goed toegerust om vruchtbaar met religieuze, politieke en
culturele diversiteit om te gaan. Overal waar de islamitische wereld andere
beschavingen raakt, zijn er gespannen verhoudingen. Een reis langs de randen van
de islamitische wereld is een reis langs conflicthaarden. Vanaf het kruidvat van
de Balkan, via de brandhaard op de Kaukasus gaat het dan naar China waar het
centrale gezag en moslims recentelijk weer botsten. In India staan hindoes en
moslims elkaar regelmatig naar het leven. In Thailand zijn er gewelddadige
confrontaties tussen moslims en de boeddhistische meerderheid. In Afrika zijn er
scherpe tegenstellingen tussen het islamitische noorden van Soedan en Nigeria en
het christelijke zuiden. En waar de westerse wereld met miljoenen immigranten
uit de hele wereld te maken heeft, is de verhouding met de islamitische
nieuwkomers de meeste spannende.

In de islamitische landen is er nauwelijks sprake van vrijheid van godsdienst.
Afvallige moslims lopen grote risico's. Van de landen waar christenen worden
vervolgd, is driekwart islamitisch. Het is problematisch als moslims in het
Westen hun recht op de vrijheid van godsdienst willen laten gelden, terwijl
niet-moslims in de islamitische wereld die vrijheid niet hebben.

Nu de schaduw van een grote PVV steeds minder dreigend boven het politieke
landschap hangt, is het tijd voor een nieuw islamdebat. Respectvol en
inhoudelijk.

Gert-Jan Segers

Directeur van de Mr. G. Groen van Prinsterer Stichting, het wetenschappelijk
instituut van de ChristenUnie. Tot 2007 was hij in Kairo coördinator van een
christelijk toerustingscentrum.

Bankenbelasting is onwenselijk

Omdat met het redden van banken duizelingwekkende bedragen zijn gemoeid,
proberen politici en toezichthouders nu herhaling te voorkomen. Zij menen dat
een bankenbelasting de oplossing is. Laat de banken zelf dat geld op tafel
leggen, is het idee. Het is een simpel plan dat aanslaat bij de gewone man en de
overheden verlost van een potentieel duur probleem. Maar daarmee is het nog geen
goed plan.

De bankensector krijgt de komende tijd veel voor zijn kiezen. Bazel 3,
maatregelen die erop gericht zijn solvabiliteit  te versterken, zal ingevoerd
moeten worden. Het opschonen door de banken van hun balansen  is nog niet
voltooid. De gevaren zijn niet geweken. Europese banken kijken bijvoorbeeld met
grote bezorgdheid naar de ontwikkelingen in Griekenland, Spanje, Portugal en
Italië. Gaat het daar fout, en die kans is heel groot, dan volgt nog een
pijnlijke ronde van afschrijvingen op het Europese vasteland. Het laatste wat de
bancaire sector bij dat alles nodig heeft, is iets wat het toch al ernstig
verstoorde speelveld verder verstoort.

Zo'n belasting zou eenvoudig en transparant moeten zijn, maar is dat niet. Zowel
grondslag als tarief kan per land uiteenlopen. Bovendien worden banken die zich
verantwoord hebben gedragen financieel gestraft voor het roekeloze gedrag van
hun concurrenten. En is de kans groot dat niet alle landen mee zullen doen.
Canada heeft al aangegeven niets te zien in het voorstel. Een ander groot manco
van de bankenbelasting is dat dit een stimulans is voor banken om meer risico's
te nemen, terwijl juist nu banken minder risico's moeten nemen.

Prof. dr. Sylvester Eijffinger en drs. Edin Mujagic

Respectievelijk hoogleraar financiële economie en promovendus aan de
Universiteit van Tilburg.

LOAD-DATE: May 8, 2010

LANGUAGE: DUTCH; NEDERLANDS

GRAPHIC: Discussie

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                              124 of 174 DOCUMENTS



                                NRC Handelsblad

                               7 mei 2010 vrijdag

Behoud van lijf en leden;
Op kunst en cultuur dien je niet te bezuinigen

BYLINE: ANN DEMEESTER

SECTION: CULTUREEL SUPPLEMENT

LENGTH: 1372 woorden

SAMENVATTING

Veel Nederlanders vinden dat er wel op kunst en cultuur bezuinigd mag worden.
Maar leven zonder kunst is als een leven op water en brood, zegt Ann Demeester.
,,Het zijn groenten en fruit die zorgen voor een uitgebalanceerd dieet."

VOLLEDIGE TEKST:

Er doen geruchten de ronde dat er in 2012 een nieuwe verfilming komt van de
sciencefictionroman Fahrenheit 451 van schrijver Ray Bradbury. De roman uit 1953
schetst het Amerika van de onbekende en ongewisse toekomst, waarin alle burgers
zich overleveren aan primaire instincten en waarin kritisch denken, literatuur
en eigenlijk alle boeken verboden zijn. Alles wat tekst en teken op papier is,
wordt in opdracht van de overheid systematisch en meedogenloos vernietigd door
de brandweer. Brandweerman Guy Montag, de Jan Modaal die het hoofdpersonage van
dit verontrustende verhaal is, komt tot plotselinge inkeer na het lezen van de
zin 'Time has fallen asleep in the afternoon sunshine', in een boek dat hij vlak
voor het uitvoeren van een nieuwe eliminatieopdracht onder ogen krijgt. Hij
steelt het boek en ontpopt zich geleidelijk tot een bibliofiele dissident die
het gedrukte woord van de vergetelheid wil redden.

Bradbury leeft nog en het is verleidelijk te bedenken hoe hij de roman nu zou
herschrijven met het oog op een nieuwe verfilming.  Wat als Bradbury de roman
zou situeren in de Lage Landen van de Toekomst? Wordt het een dystopische
zedenschets waarin niet alleen boeken maar alle vormen van cultuur onmogelijk
worden gemaakt? Een boek waarin kunst en cultuur verworden zijn tot obscure
verschijnselen die niet langer door de overheid gepromoot, laat staan
ondersteund, worden en die louter nog door een ondergrondse (linkse) elite
worden geproduceerd en 'geconsumeerd'? Een roman waarin instituten als het
Rijksmuseum en het Mauritshuis de schatten van het verleden etaleren maar waarin
'nieuwerwetse' vormen van kunst en cultuur geen platform meer hebben en
marginale fenomenen zijn geworden? Waarin het GEM in Den Haag getransformeerd is
tot een 'paintballhal', de Stadsschouwburg tot tweede gemeentehuis, BAK in
Utrecht tot beautysalon en het Groninger Museum tot nachtclub?

Zo'n roman zou ons mogelijkerwijs helpen om de huidige roep tot het afschaffen
of beperken van kunstsubsidies in een ander licht te zien. Sciencefiction en de
daarbij horende uitvergroting en overdrijving kunnen ons helpen de zaak op
scherp te stellen, meer dan een realistische reportage of diepgravende
documentaire dat kunnen.

We weten dat een bradburyiaans scenario onrealistisch is en dat het
hoogstwaarschijnlijk niet zo'n vaart zal lopen. Geen weldenkend politicus - het
boegbeeld van de PVV, een verdwaalde VVD'er  en een overijverige SP'er
uitgezonderd - zal het idee om alle toelages voor professionele
cultuurproducenten en kunstinstellingen af te schaffen daadkrachtig omzetten in
beleid. Bovendien is iedereen die in de cultuursector werkt zich bewust van het
feit dat besparingen op de eigen activiteiten onvermijdelijk zijn nu geheel
Nederland de broekriem moet aanhalen. Iedereen moet inleveren en het artistieke
segment van de samenleving kan daarop geen uitzondering vormen.
'Ondernemerschap' is al meer dan een beleidsperiode lang een doelstelling waar
in de sector met veel wilskracht naartoe wordt gewerkt. Zelfredzaamheid staat
hoog in het vaandel van vele instellingen - hoe moeilijk dat ook te
bewerkstelligen valt. Dat moge duidelijk zijn.

Kunstinstellingen en kunstenaars hebben meer dan eens aangetoond dat ze ook in
precaire omstandigheden met minder kunnen overleven en op basis van enthousiasme
en  doorzettingsvermogen gewoon blijven bestaan. 'Keeping things afloat' is een
van de specialismen van de sector. Daar zit het ware probleem niet. Het probleem
zit hem ook niet in het feit dat zes op de tien Nederlanders ervan overtuigd
zijn dat in het kader van grootschalige bezuinigingen bij voorkeur gehakt moet
worden in 'ontwikkelingssamenwerking' en als dat niet meteen wat oplevert dan
het liefste snoeien in de bijdrages voor de ontwikkeling van kunst en cultuur.
Die armlastige anderen in de rest van de wereld redden het ook wel (of net niet)
zonder steun van Nederland. En kunst en cultuur zijn immers niet zo
levensnoodzakelijk als brood en water voor het behoud van eigen lijf en leden.

Het ware probleem lijkt hem te zitten in het feit dat deze zes op de tien
burgers er vermoedelijk van uitgaan dat kunst en cultuur factoren zijn die we
makkelijk kunnen uitschakelen zonder dat dit al te grote gevolgen heeft. Uit een
opinieonderzoek dat bureau Synovate in opdracht van het televisieprogramma Nova
uitvoerde blijkt dat slechts 3 procent van de duizend ondervraagden vindt dat er
absoluut niet bezuinigd mag worden op kunst en cultuur. Waarschijnlijk ervaren
ze kunst als een surplus dat sans problème kan worden geëlimineerd. Weliswaar
niet op de radicale manier die Bradbury schetst, maar door het langzaamaan
uithongeren van de cultuursector door die op een minimaal rantsoen te plaatsen.

Even verontrustend is dat wij - de protagonisten uit de culturele sector - vaak
verschrikt en ogenschijnlijk lethargisch reageren als we het bovenstaande
constateren. Er zijn voldoende standaardargumenten van inhoudelijke,
maatschappelijke en economische aard om het bestaan en de noodzakelijkheid van
kunst en cultuur te legitimeren. Denk aan uitspraken als 'de kunsten hebben
bijgedragen aan de intellectuele en mentale groei van de mensheid', 'kunst
bevordert het gemeenschapsgevoel', of 'kunst levert een effectieve bijdrage aan
de toerisme-industrie en functioneert als een vestigingsfactor voor bedrijven en
geeft bijgevolg een boost aan de lokale economie'. Maar geen van die argumenten
lijkt te beklijven, hoe 'waar' of 'feitelijk' ze ook zijn. Verkiezingscampagnes
leren ons dat de kracht van de boodschap in de herhaling zit en we kunnen het
dan ook niet vaak genoeg - te pas en te onpas en overal -  verkondigen. Als we
ons beperken tot de 'afdeling beeldende kunst', dan klinkt het als volgt.

Beeldende-kunstinstellingen en musea zijn visuele alfabetiseringsmachines. Ze
helpen ons om beelden te leren lezen. En aangezien we dagelijks overspoeld
worden door een lawine van beelden van allerlei aard is dat geen overbodige
luxe. Kunstinstellingen en musea maken ons vertrouwd met wat niet meteen
begrijpelijk is, niet meteen te vatten in oneliners. Ze leren ons omgaan met wat
complex is, soms ambigu en altijd anders. Internet stelt ons in staat om een
makkelijk antwoord te krijgen op welke vraag dan ook (met dank aan Google en
Wikipedia). Helaas helpt dit ons niet in de omgang met de soms lastige
subjectiviteit van andersdenkenden en het ontwikkelen van bedachtzaamheid.

Kunstinstellingen en musea kunnen hierin wel een rol spelen. Los van het feit
dat 'kijken naar kunst' gewoon, fijn en aangenaam kan zijn, tonen ze ons tevens
wat 'anders' is en vragen ons daarbij stil te staan. Even te pauzeren, wat
langer na te denken en niet meteen een (boude) opinie te formuleren. Kunst
vraagt ons om feiten en meningen, dingen en mensen, te heroverwegen,  te
herbekijken en nooit als evident en vanzelfsprekend te zien. En nee, dat is niet
altijd prettig of makkelijk. Al kan het ook een waar genoegen zijn, het is niet
ieders 'cup of tea'. Maar wel verre van verwaarloosbaar. Niet het
spreekwoordelijke brood en water dat ons in leven houdt, maar wel de groenten en
het fruit die zorgen voor een uitgebalanceerd dieet.

Wat zou het hedendaagse en Nederlandse equivalent zijn van 'Time has fallen
asleep in the afternoon sunshine', de zin die voor Guy Montag als wake-upcall
fungeerde? Die ene zin of ervaring die ervoor kan zorgen dat kunst en cultuur
niet langer worden gezien als een 'linkse hobby' maar een '(voor)recht voor
allen' dat we gezamenlijk in stand moeten houden en zorgvuldig cultiveren? Laten
we naar dat magische 'Sesam open u!' op zoek gaan!

Voetballer Klaas-Jan Huntelaar deed in deze krant vorige week alvast een
voorzetje. ,,Het leven draait niet alleen om voetbal", zei hij. ,,Ik heb dat
bijvoorbeeld met kunst, dat kan ik echt mooi vinden. Toen ik op een keer een
museum bezocht viel me de Italiaanse schilder Caravaggio op. Op de een of andere
manier raakte hij me ergens mee, maar ik kan niet precies zeggen hoe dat nu
komt."

LOAD-DATE: May 7, 2010

LANGUAGE: DUTCH; NEDERLANDS

GRAPHIC: Illustratie Pépé Smit

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                              125 of 174 DOCUMENTS



                                NRC Handelsblad

                              6 mei 2010 donderdag

Boze Grieken berusten in lot;
Drie doden bij 'routineuze' protesten in centrum van Athene

BYLINE: Marloes de Koning

SECTION: VOORPAGINA; Blz. 1

LENGTH: 1137 woorden

SAMENVATTING

De meeste Grieken blijven boos over bezuinigingen, maar leggen zich bij de
realiteit neer.

VOLLEDIGE TEKST:

De rolluiken van bankfilialen in Athene blijven vandaag naar beneden, sommige
gekreukeld door het geweld van de vorige dag. Terwijl het openbaar vervoer weer
op gang komt, de taxi's weer rijden en ambtenaren weer op kantoor zitten, is het
nu de beurt aan bankmedewerkers om hun woede te tonen door hun werk neer te
leggen.

Drie medewerkers van een filiaal van de Marfin Popular Bank in het centrum
stikten gisteren in de rook en gassen die het gebouw doortrokken, nadat betogers
er een molotovcocktail in hadden gegooid. De twee vrouwen en een man zijn de
eerste dodelijke slachtoffers van de frustratie in Griekenland over de
ingrijpende bezuinigingen die worden doorgevoerd. Gisteren gingen tienduizenden
mensen de straat op voor de grootste betoging sinds het begin van de Griekse
schuldencrisis in december 2009.

,,Een demonstratie is één ding, moord iets heel anders", bulderde premier George
Papandreou in het parlement, waar werd gesproken over het omstreden
bezuinigingspakket dat Griekenland moet doorvoeren in ruil voor een noodlening
van 110 miljard euro van het IMF en de eurolanden. Vrijwel de gehele oppositie
lijkt van plan tegen te stemmen, maar kan daarmee de benodigde noodwet niet
tegenhouden. Het parlement is tot op het bot verdeeld over de bezuinigingen.
Voor de drie doden hield het gisteren een minuut stilte.

Hoewel de opkomst bij de demonstraties hoog was, duidde alles op een routineuze
betoging. De bevolking moet stoom afblazen, zeiden analisten. De hoge opkomst
was deels te danken aan het feit dat de metro's dit keer midden op de dag juist
wel reden, om zoveel mogelijk mensen in staat te stellen naar het centrum te
gaan. De meerderheid van de Grieken blijkt weliswaar kwaad over de politieke
keuzes, maar legt zich ook bij de realiteit neer.

Vervolg Griekenland: pagina 17

Dode stakers 'bedrijfsongeval'

Als woensdagmiddag het nieuws doordringt dat slachtoffers zijn gevallen
verandert onmiddellijk de sfeer in de stad. De massaal aanwezige politie
blokkeert straten en verricht arrestaties. De tot dan toe stakende Griekse media
hervatten hun uitzendingen, die in veel cafés te zien zijn. In het centrum hangt
een doordringende prikkende lucht van traangas en rook. Op metrostation Syntagma
in het hart van stad zakken de hekken voor de ingang naar beneden. De laatste
passagiers die het wagen richting onrust te gaan duiken er nog net onder door.

Ze komen terecht op een verlaten slagveld voor het parlement. Vuilnisbakken
roken, oproerpolitie met witte helmen en doorzichtige schilden vormt lange rijen
langs pleinen en straten, waar nog plukjes betogers zwerven. Af en toe begint
opeens iemand te rennen, omdat een confrontatie tussen demonstranten en politie
op handen lijkt.

,,Het maakt me kwaad dat dit allemaal zo doelloos is", zegt politicoloog
Vasiliki Petsa, terwijl ze door het versplinterde glas van winkelruiten stapt.
Ze had een afspraak in de stad, maar het lijkt uitgesloten dat die nu nog
doorgaat. ,,Net als tijdens de wekenlange rellen in december 2008. Het is geen
revolutie, gewoon vernielingen en een spel om geld."

De overgebleven betogers, meest zwart geklede jongeren, zijn druk aan het bellen
en proberen te bepalen welke kant ze optrekken. Het bericht over de drie doden
is een leugen om ons in een kwaad daglicht te stellen, vertellen ze elkaar.
Yannis Trantos, een 20-jarige student medicijnen met een rode vlag in zijn hand,
heeft gehoord dat er alleen licht gewonden zijn gevallen. De dodelijke
slachtoffers bij de Marfin bank twee straten verderop zijn ,,geruchten om de
mensen bang te maken".

Het komt voortdurend tot woordenwisselingen tussen omstanders en kwade
rellenpolitie. Immigranten uit Pakistan en Afghanistan lopen overal tussendoor
met plastic tassen aan hun arm en verkopen halve liters water.

Vakbonden en gematigde demonstranten maken zich 's middags schielijk uit de
voeten, bang dat de slachtoffers hun worden aangerekend. Winkels en restaurants
zijn gesloten, stilte overheerst. De straten zijn voor toeristen en immigranten.
De eerste groep hangt wat verloren op de terrassen, de tweede eromheen. Zoals na
iedere grote demonstratie veegt de stadsreiniging het glas van de winkelruiten
en bushokjes bijeen en worden de losgebeukte brokken gevelmarmer geraapt.

Openlijk rouwbetoon ontbrak gisteravond nog volledig, maar kwam vanmorgen
langzaam op gang. Voor het bankgebouw werden bloemen gelegd. Een woordvoerder
van de ambtenarenbond ADEDY verklaarde de doden te betreuren, maar zegt ook dat
de protesten doorgaan. Vanavond om zes uur is de volgende gepland.

De anders zo welbespraakte massa van linkse splintergroeperingen lijkt de doden
als een bedrijfsongeval te beschouwen. Betreurenswaardige slachtoffers in de
voortdurende botsing tussen het kapitalisme en hun voorstelling van een ideale
samenleving. De drie bankmedewerkers moesten op kantoor blijven van hun baas, is
de overtuiging van een veertiger die in de studentenwijk buiten een café staat
te discussiëren. ,,Zo is kapitalisme." Een baas met zijn hart op de juiste
plaats zou ze  vrij hebben gegeven, ,,want iedereen weet dat banken en luxe
winkels worden aangevallen."

Die tot nu toe geaccepteerde manier van redeneren lijkt er bij de massa
inmiddels niet meer in te gaan. In de pers verschijnen anonieme verklaringen van
politie en brandweer dat ze meer levens hadden kunnen redden, als ze niet waren
gehinderd om bij de brand te komen door agressieve demonstranten. De harde kern
van anarchisten wordt er in de ochtendbladen van beschuldigd het vreedzaam
protest van gewone burgers te hebben misbruikt en de Griekse democratie geweld
aan te doen.

Politici buitelen over elkaar heen met grote woorden. President Karolos
Papoulias doet een dramatisch geformuleerde oproep tot sociale samenhang. ,,Het
land staat aan de rand van de afgrond, laat het er niet in vallen." Volgens de
minister van Burgerbescherming Michalis Chryssohoidis is het enige antwoord op
het ,,willekeurige geweld" van groepen die vreedzame demonstraties misbruiken om
chaos te zaaien hun ,,permanente marginalisering".

Euro laagst in jaar tijd

De situatie op de financiële markten blijft wankel door de economische
ontwikkelingen in Griekenland, Spanje en Portugal. De koers van de euro zakte
vanochtend tot onder de 1,28 dollar per euro, de laagste koers sinds maart vorig
jaar. De Europese munt bereikte korte tijd een dieptepunt van 1,2755 dollar per
euro.

De beurskoersen waren relatief stabiel, na twee dagen van verliezen. De
AEX-index stond tegen het middaguur 0,6 procent hoger op 332,71 punten.

De Spaanse premier Zapatero heeft, in een poging het aanhoudende wantrouwen op
de financiële markten weg te nemen, een ruim twee uur durend onderhoud gehad met
de leider van de rechtse oppositie Rajoy.

LOAD-DATE: May 25, 2010

LANGUAGE: DUTCH; NEDERLANDS

GRAPHIC: De Griekse oproerpolitie bewaakt de Marfin Egnatia Bank in Athene, waar
drie werknemers gisteren omkwamen tijdens demonstraties tegen de
miljardenbezuinigingen.
Foto AP

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                              126 of 174 DOCUMENTS



                                NRC Handelsblad

                               3 mei 2010 maandag

Werkt het goed? Schaf het af;
Buitenland jaloers op professionele toewijding

SECTION: OPINIE; Blz. 7

LENGTH: 931 woorden

SAMENVATTING

Als iets goed werkt, bestaat in Nederland de neiging het af te schaffen. Dat zou
dom zijn bij de waterschappen, betogen Hans Bressers en Stefan Kuks.

VOLLEDIGE TEKST:

Geleidelijk aan lijkt consensus te ontstaan dat de waterschappen beter
afgeschaft kunnen worden. Hun taak zou evengoed overgenomen kunnen worden door
de provincies. Wanneer dit maar vaak genoeg wordt herhaald, gaat men er vanzelf
in geloven. Maar is dit ook zo? Wij geloven van niet. Zes argumenten waarom de
waterschappen beter kunnen blijven.

De huidige inrichting van het Nederlandse openbaar bestuur is niet van gisteren,
maar gedurende ruim 150 jaar opgebouwd. Dat geldt ook voor de ontwikkeling van
het waterschapsbestel. Steeds is ervoor gekozen om naast het algemeen bestuur
een functioneel bestuur te hebben voor water.

Met de grondwetswijziging van 1983 en de Waterschapswet van 1992 heeft de Tweede
Kamer het primaat in het decentraal waterbeheer bij waterschappen neergelegd en
weggehaald bij provincies en gemeenten. Provincies hebben sindsdien meegewerkt
aan nieuwe waterschappen op stroomgebiedschaal. Zo hebben Overijssel en Drenthe
twee provinciegrensoverschrijdende waterschappen ingesteld. Onderbrengen van de
waterschappen bij de provincies is daarom een stap terug in de tijd.

Waterschappen onderbrengen bij provincies betekent het onderbrengen van
uitvoerend bestuur bij het middenbestuur. Dat zou een opmerkelijke stap zijn in
het Nederlandse bestel. Er ontstaat een pettenprobleem als provincies
toezichthouder en uitvoerder tegelijk worden. Bovendien nemen provincies dan het
belastingstelsel van waterschappen over. Dat brengt hen in de verleiding om
belastinginkomsten voor waterbeheer ook voor taken te gebruiken waarvoor dat
geld niet is bedoeld. Dat is een groot risico voor een land dat zich in een zo
kwetsbare delta staande wil houden.

Terwijl bij ons het NOS Journaal de waterschappen afschildert als kneuterige
organisaties die hun langste tijd hebben gehad, neemt in andere landen het besef
toe dat juist Nederland het goed geregeld heeft. De Amerikanen hadden Katrina,
de Engelsen hebben bijna jaarlijks desastreuze overstromingen, de Fransen hadden
onlangs rampzalige dijkdoorbraken met dodelijke slachtoffers. Allemaal komen ze
naar Nederland om te zien hoe wij dit weten te voorkomen. Zij verdiepen zich in
ons waterschapsbestel, en zien dat professionaliteit, gegarandeerde financiering
en decentrale legitimering de succesfactoren zijn. Zij zien ook een land dat
klimaatadaptatie hoog op de agenda zet, maar de instituties die daar het hardst
aan werken marginaliseert, en snappen daar niets van. Intussen roemt Elinor
Ostrom, de Amerikaanse Nobelprijswinnares voor de Economie in 2009, het
Nederlandse waterschapsmodel.

Het onderbrengen van de waterschappen bij de provincies veronderstelt minder
bestuurlijke drukte. Maar omdat stroomgebieden over provinciegrenzen heen gaan,
neemt de bestuurlijke drukte tussen de provincies toe. 'Minder bestuurlijke
drukte' is een politiek toverwoord. Maar in onze delta kunnen we het ons niet
veroorloven om de belangen van waterveiligheid niet zo nauw te nemen. Minder
bestuurlijke drukte betekent meer naïef vertrouwen op doorzettingsmacht ten
koste van gewone burgers en grondeigenaren die aan ruimte voor water moeten
meewerken. Minder overleg betekent meer weerstand en dus meer juridische
procedures en kostbare onteigeningen.

Natuurlijk bestaat er kritiek op de waterschapsverkiezingen. Die kun je ook
anders organiseren. Maar dat betekent niet dat het decentrale waterbestuur
onvoldoende is gelegitimeerd. Legitimatie hangt niet alleen af van
verkiezingsopkomst, maar ook van het gebiedsoverleg dat een waterschap
organiseert. De Raad voor het openbaar bestuur (Rob) stelde onlangs dat
maatschappelijke verbinding steeds minder via partijendemocratie wordt
gerealiseerd en steeds meer via andere vormen van burgerbetrokkenheid. Door hun
nauwe verbinding met het gebied en geringe afstand tot belanghebbenden nemen
waterschapsbesturen beslissingen die in hoge mate door het gebied worden
gedragen. Door waterschappen te laten opgaan in het middenbestuur zal de afstand
tot burgers toenemen en de bestuurskracht van het waterbestuur afnemen.

Wat is de bezuinigingswinst als waterschappen in provincies of landsdelen
opgaan? Er wordt alleen bespaard op bestuurskosten van waterschappen, de
waterschapsorganisatie blijft bestaan, maar dan onder provinciaal bevel. Dit
betekent wel grote overgangskosten. Jarenlang zal veel aandacht naar
veranderingen gaan ten koste van het echte werk.

Bovendien wordt verondersteld dat Provinciale Staten even goed in staat zijn
waterschapstarieven scherp te houden. Dit moet sterk worden betwijfeld. Het CBS
laat zien dat over 2006-2008 de belastingstijging bij waterschappen 3 procent
bedraagt, bij gemeenten 8 procent, bij het Rijk 11 procent en bij provincies 16
procent. De provincies noemen een besparingsmogelijkheid van 300 miljoen. Maar
daarin zijn simpelweg de besparingen meegenomen die de waterschappen zelf al
hadden becijferd. Deze besparing is dus 'gestolen' en niet afhankelijk van
opgaan in de provincie. Van onderbrengen in de provinciale organisatie zijn
nauwelijks besparingsprikkels te verwachten. Een eigen bestuur bij de
waterschappen geeft die prikkels veel meer. Uitgespaarde bestuurskosten vallen
daarbij in het niet.

Er is alle reden om aan te nemen dat het opheffen van zelfstandige waterschappen
de Nederlandse belastingbetaler geen geld oplevert, maar juist heel veel gaat
kosten.

Over 2006-2008 is de belastingstijging bij de waterschappen 3, bij de provincies
16 procent

LOAD-DATE: May 3, 2010

LANGUAGE: DUTCH; NEDERLANDS

GRAPHIC: Illustratie Ruben L.Oppenheimer

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                              127 of 174 DOCUMENTS



                                NRC Handelsblad

                              1 mei 2010 zaterdag

'Overheidsgeld moet je nooit aan rechts overlaten';
interview  Kees Vendrik

BYLINE: tekst Herman Staal en Jeroen Wester beeld Daniëlle van Ark

SECTION: WEEKBLAD INTERVIEW

LENGTH: 2878 woorden

SAMENVATTING

Kees Vendrik is het levende bewijs dat linkse mensen wél kunnen rekenen. Aan de
vooravond van de verkiezingen stopt de financiële man van GroenLinks. 'Je moet
offensief zijn.'

VOLLEDIGE TEKST:

Als 18-jarige student stapte Kees Vendrik op de fiets om naar de Piersonrellen
te gaan. Net als veel andere jongeren in Nijmegen maakte hij zich in 1981 druk
om de plannen voor een parkeergarage. Kraakpanden moesten daarvoor wijken. Maar
Kees Vendrik kwam nooit ter plekke. Hij raakte met zijn trapper in het wiel van
zijn vriendinnetje. Gevolg: een smak op het wegdek en een geknakte vinger. In de
wachtkamer van de eerste hulp zat een imposante ME'er, met een bult op zijn
enkel. ,,Hij had een dreigende snor en een  wapenstok. Hij zag dat ik van het
andere kamp was. Toen ben ik maar in de andere hoek gaan zitten. Ik heb daar een
uur stilletjes gezeten."

Het GroenLinks-Kamerlid Kees Vendrik zit aan de eettafel in zijn woning in
Amsterdam-Noord. Als naar zijn militante verleden wordt gevraagd, moet zijn
vrouw, Natasja van den Berg, hard lachen. ,,Kees is zo'n braaf jongetje, we
hebben geen werkster omdat we geen witte werkster konden vinden."

Kees Vendrik ís Groenlinks, zei partijleider Femke Halsema twee weken terug op
het partijcongres. ,,Het levende bewijs dat linkse mensen kunnen rekenen, dat ze
de pot niet verteren." Talloze opvattingen van GroenLinks, zei Halsema, komen
uit dat ,,geweldige brein van je".

Kees Vendrik verlaat na twaalf jaar de Tweede Kamer. De financieel specialist
van GroenLinks bouwde groot gezag op, binnen en buiten zijn partij, binnen en
buiten het parlement. Hem wordt  kennis van zaken toegedicht, retorische gaven,
doorzettingsvermogen om zaken te doorgronden. Hij was een van de weinige
Kamerleden die ver voor de kredietcrisis vraagtekens plaatsten bij de opkomst
van derivaten, de kwaliteit van het toezicht en de stabiliteit van het systeem.
En hij was de enige zittende parlementariër die in het openbaar door de
commissie-De Wit, die de kredietcrisis onderzoekt, gehoord werd. Niet alleen als
volksvertegenwoordiger, vooral als expert.

Toen hij twaalf jaar geleden het parlement betrad, had hij  bescheiden
verwachtingen. En bij zijn vertrek geldt dat nog steeds. Hij noemt zich een
,,vrij constant jongetje" en het Kamerlidmaatschap een ,,permanente oefening in
nederigheid".

Als je op voorhand je invloed zo relativeert, kun je dan wel een goed Kamerlid
zijn?

,,Met te hoge verwachtingen word je ongelukkig, maar het is belangrijk dat in
een democratie ook de oppositie spreekt. Je moet offensief zijn.  Toen Paul
Rosenmöller mij in 1998 vroeg, zat daar een missie bij: zorg dat wij het been
financieel bijtrekken, dat wij serieus genomen worden. Als voorbereiding voor
een moment dat GroenLinks tot de macht toetreedt. Dat maakte mijn functie extra
dienend: ik moest zorgen dat de defensie op orde was."

Had GroenLinks te weinig aandacht voor financiën?

,,Ja, dat verbaasde mij al jaren in debatten binnen links. Sound finance? Dan
zat er een steekje bij je los. Dat is vreemd. Niemand was zuiniger op de
publieke portemonnee dan de socialisten van honderd jaar geleden. Dat waren
mannen die elk dubbeltje omdraaiden, omdat ze wisten dat het om belastinggeld
van de arbeiders ging. Die traditie is ergens kwijtgeraakt. Als  een
verzorgingsstaat in crisis is, moet je nadenken over structurele hervormingen.
Dan moet je niet kaal bezuinigen, maar hervormen. Dat is cruciaal nu er 29
miljard bezuinigd moet worden."

Hij klopt op tafel.

,,Financiën is een ongelooflijk belangrijk onderdeel van je politieke verhaal.
Hoe moet je links bezuinigen? Je moet diep de publieke financiën induiken om
boven water te krijgen: waar zitten de geldstromen en  aan welk probleem wordt
dat geld besteed? Dit mogen we nooit aan rechts overlaten, dat zeg ik ook tegen
de PvdA. Als rechts de ruimte krijgt dan weet je wat je krijgt. Kom met je eigen
oplossingen. Natuurlijk zullen die af en toe pijn doen. Ik zie dat als strijd
binnen de progressieve familie. De SP vindt dat ingewikkeld, delen binnen de
PvdA vinden dat ingewikkeld. De crisis komt van rechts, de oplossingen komen
deze keer echt van links. De komende verkiezingen gaan er echt om."

En dan gaat u weg?

,,In 2006 heb ik gezegd dat dit mijn laatste periode werd. In 1998 heb ik
geprofiteerd van mensen die plaatsmaakten voor anderen. Nu is het mijn
verantwoordelijkheid om dat ook te doen."

Dat doet Halsema niet. Die zit er net zo lang.

,,Femke is buitencategorie."

Heeft u de ambitie gehad partijleider te worden?

,,Ik heb er ooit over nagedacht maar daar al vrij snel korte metten mee gemaakt.
Ik ben geen mediapersoonlijkheid en leg het wat dat betreft zeker af tegen
Femke. Toen Rosenmöller in 2002 zijn vertrek aankondigde, heb ik even gejankt.
Maar het was overduidelijk: als Femke wilde, moest zij het worden."

Waarom bent u geen mediapersoonlijkheid?

,,Dat merk ik. Ik ben meer een krantenpoliticus."

Waar zit dat in?

,,Dat is een vraag die ik me vaak gesteld heb. Zeker toen ik op plek twee stond
in 2006. Ik vond dat ik wat meer punten moest binnenhalen voor de partij." Dan,
zoekend naar woorden: ,,Beeldende media zijn niet dol op financiële
woordvoerders. Zelfs in de crisis niet. Het kwam wel voor dat ze interesse
hadden in iemand van GroenLinks. Maar dan wilden ze gewoon de politieke leider,
Femke dus, in het programma. Punt. Voor onze club heb ik het wel lastig
gevonden. Eigenlijk had ik meer zichtbaar moeten zijn. Het geheim heb ik niet
achterhaald. Ik heb het ook wel eens nagevraagd bij journalisten van
audiovisuele media. De camera moet van je houden, en dat is bij mij niet zo."

GroenLinks is onder uw hoede serieuzer geworden met de financiële onderbouwing.
Is uw partij ook rechtser geworden?

,,Nee, we zijn waanzinnig constant. Een voorbeeld. Het ontslagrecht willen wij
moderniseren. Al langer. Is dat rechts? Het is rechts als je het houdt hoe het
nu is. Het  beschermt je niet tegen ontslag, maar je krijgt een gouden handdruk.
Het is alleen nazorg. Wie heeft er het grootste baat bij? Dat is niet Jan
Modaal. Dat zijn de werknemers aan de top. Die krijgen de gouden handdrukken.
Daar zit de advocatenindustrie op. Is dat  beschermwaardig voor links? We moeten
iets aan de enorme tweedeling doen op de arbeidsmarkt: de gefortuneerde
werknemers versus het contingent van 1 miljoen werknemers die geen enkel recht
hebben. Flexwerkers en de zelfstandigen. Die hebben geen pensioen, geen
ontslagbescherming, geen ontslagvergoeding, geen sectorfonds voor scholing.
Gewoon nul. Die krijgen nu de klappen van de crisis. Flexwerkers zijn niet in
beeld van de overheid. Pas als ze in de bijstand belanden. Dat zou ook een
probleem voor de PvdA moeten zijn. We moeten een nieuwe arbeidsmarkt maken, met
een modern ontslagrecht, kortere WW en meer geld voor scholing, ook voor
flexwerkers en zelfstandigen. Dat is progressief denken."

,,Is het niet frustrerend om altijd in de oppositie te zitten met een kleine
partij? Het maakt vaak niet uit wat GroenLinks vindt?

,,Ik geloof in historische rechtvaardigheid. Toen ik in 1999 een voorstel deed
om de hypotheekrenteaftrek aan te pakken werd dat op het journaal ingeleid door
Pia Dijkstra als: dit taboe doorbreken staat gelijk aan politieke zelfmoord. Nu,
elf jaar later,  is het omgekeerde waar. Nu moeten de partijen zich verdedigen
die hier niets van willen weten."

En net nu er momentum lijkt te ontstaan voor voorstellen waar GroenLinks al
langer voor pleit, met dank aan de economische crisis, gaat Kees Vendrik weg.
Aan een boek werken, aan zijn huis klussen en voor zijn zoon Samuel (3) en zijn
dochter uit een eerdere relatie, Lisa (14), zorgen.

GroenLinks in de regering. Na de verkiezingen zou het zomaar kunnen. Kees
Vendrik in het kabinet, dat is geen onlogische gedachte?

,,Ik ben daar heel aarzelend over."

Hij gaat zachter praten.

,,Dat heeft alles te maken met wat er afgelopen jaar in mijn leven is gebeurd.
Het gaat op zichzelf helemaal niet slecht, maar mijn conditie is verslechterd.
Ik moet op adem komen. De dood van onze kleine jongen is heel ingrijpend
geweest. Dat zuigt nog elke dag alle energie uit me die ik 's ochtends heb. Ik
ben niet in topconditie en dan moet je zo'n topbaan ook niet doen."

Tijdens het eerste gesprek, in het Kamergebouw, met het Torentje op de
achtergrond, brengt hij het zelf aan de orde: de dood van hun zeven maanden oude
zoontje Lucas. Plotseling, in een nacht in april 2009, hield hij op met leven.
,,Die Duitse keeper snap ik zo goed", zegt hij na een korte stilte. Die Duitse
keeper is Robert Enke die vorig jaar zelfmoord pleegde. Hij had zijn 2-jarige
dochtertje verloren. ,,Het gekke is: ik ben er altijd rustig onder gebleven. Ik
kan me voorstellen dat hij dat besluit ook rustig genomen heeft. Dat je niet kan
verdragen dat je vaderschap geschonden is. Je enige keuze van nabijheid is om
hem achterna te gaan. Het is een wonderlijk soort rust dat dat kan brengen. Ik
heb gemerkt dat je een besluit moet nemen nadat je je kleintje kwijt bent: daar
ga ik níét achteraan. Ik ga door met leven. De laatste paar maanden voel ik me
vrij vrolijk. Maar je raakt veel energie kwijt en weet niet waaraan."

Het tweede gesprek is bij Vendrik thuis in Amsterdam-Noord. Met zijn vriendin
Natasja - kandidaat-Kamerlid van GroenLinks, sinds het congres op plaats 13 - en
zoon Samuel ook in de woonkamer. Het is een huis met gebreken, zegt Vendrik.
Daardoor konden ze het kopen. In het huis, circa dertig jaar oud, zijn gipsen
plafonds aangebracht met neoklassieke ornamenten, sierlijsten en rozetten. Een
van de vorige bewoners was een crimineel. Die hield daarvan. Daarna woonde er
een dominee. Vendriks vriendin wil de neoklassieke versieringen weghebben. Hij
twijfelt nog.

Bij het eerste gesprek had hij nauwelijks tijd. Hij was druk met de besprekingen
met het Centraal Planbureau over de doorrekening van het GroenLinks-programma,
een ingewikkeld financieel spel dat in de campagne van grote betekenis kan
worden. Het tweede gesprek is Vendrik meer uitgerust, en feller ook. Met name
over de Tweede Kamer.

We hadden het vorige week over frustraties van het Kamerlidmaatschap. Is dit vak
wel aantrekkelijk?

,,Ik heb het nooit als werk beschouwd. Het ging bij mij altijd door, mentaal in
ieder geval. Het kostte mij - als er dan een zomervakantie was aangebroken -
behoorlijk wat moeite en tijd om te landen in het andere deel van het bestaan.
Maar dat is een manier van leven die mij erg aanstaat. Ik ben niet van een
strikte scheiding van werk en privé. Het loopt vloeiend in elkaar over. Zeker
met een vriendin die ook bij GroenLinks zit. Het is onderdeel van onze liefde.
We zijn heel verschillend maar delen een aantal passies: politiek, engagement
met de wereld. Dat is wel een zegen, dat vind ik heerlijk, dat dat gedeeld is."

Is het werk van Kamerleden niet te specialistisch? Zo is het toezicht op banken
complex en technisch. Mag je daarover van de Tweede Kamer zinvolle bijdragen
verwachten?

,,Ja. Het is niet zo dat Kamerleden per se specialisten moeten zijn. Je mag wel
van fracties verwachten dat ze hun ondersteuning en input organiseren en dat ze
capabel zijn. Neem Bazel II, een nieuwe richtlijn voor de kapitaalbuffers van
banken. Er werd jarenlang door experts over onderhandeld. Daarna zou het via een
Europese richtlijn in de Nederlandse wetgeving worden opgenomen. Dat was absurd,
ik vond dat daar een politiek mandaat ontbrak. Collega's snapten wel: dat is een
beetje gek, maar ja, het is natuurlijk allemaal technisch. (Vendrik lacht
spottend.) Het gaat over de stabiliteit van het stelsel. Er is een publiek
belang mee gemoeid van kolossale omvang. Dat heeft de kredietcrisis wel
bewezen."

Hier schetst u toch een lacune in de democratie, dat het parlement dit niet
overziet?

,,Dat is wel gek. We waren gewaarschuwd. De Aziëcrisis maakte op gruwelijke
manier duidelijk wat voor ravage financiële markten kunnen aanrichten. Markten
ontsporen, kuddegedrag, ze functioneren niet rationeel. Na het Verdrag van
Maastricht in 1992 klopten politici zichzelf op de borst: 'Wij komen niet aan
het monetaire beleid. Dat laten we aan deskundigen over.' Dat heb ik altijd een
bizarre vorm van zelfhaat gevonden. Nationale banken kunnen gruwelijk
miskleunen. Het is raar dat in een democratie, met principes van verantwoording,
openbaarheid, macht en tegenmacht, de politiek ineens met de handen in de lucht
gaat staan. Dit had ook nul belangstelling in de media. Als ik dan mijn schaarse
tijd moest verdelen, dan kreeg ik  wel eens vragen van collega's. Ga je nu weer
naar een debat waar niemand oplet, wat nooit media oplevert?"

En dan liet u het lopen?

,,Soms. Achteraf denk ik wel eens: shit! Ik had mijn intuïtie moeten vertrouwen.
Ik had elke keer weer tegen die collega's moeten zeggen: jongens, er is iets aan
de hand. Wij moeten het hebben over wat er op de financiële markten gebeurt, met
derivatenhandel, valutaspeculatie. Ik had nog veel meer herrie moeten maken."

Schort het aan kennis in de Tweede Kamer?

,,Dat is niet het probleem. Uiteindelijk gaat het om politieke moed. Doorbijten
is wat anders dan een gebrek aan kennis. Als je ziet wat voor geëmmer het heeft
gekost om de kredietcommissie van De Wit in te stellen. In oktober 2008 had je
al kunnen zeggen: dit is echt een nachtmerrie, hier is ontzettend veel fout
gegaan. Dat deden bijna alle parlementen in het buitenland. Maar nee, wij gaan
er acht maanden over doen om een onderzoek in te stellen, niet eens een
parlementaire enquête. Dat is gebrek aan politiek zelfbewustzijn van het
parlement."

Hoe moet dit worden verbeterd?

,,Het heeft echt te maken met die monistische verhoudingen. Dat elke keer
coalitiefracties denken: 'Oh, daar heb je die Vendrik weer. Daar beginnen we
niet aan want dat leidt alleen maar tot gedoe.' Jongens, zeg ik dan: het
parlement is uitgevonden om gedoe te veroorzaken. Dat is het wezen van de
democratie. Maar dat kan niet, want dat beschadigt onze partijleiders in het
kabinet. Dat soort motieven. Dat kan je nooit helemaal uitschakelen met
coalitiekabinetten, maar het zou al de helft schelen als we gewoon afspreken:
politieke leiders in de Kamer. Nu was de reflex: we gaan de minister van
Financiën niet meteen onderzoeken. We gaan niet tijdens de brand de brandweerman
in de weg lopen. Zo praat het parlement over zichzelf: in de weg lopen."

Vendrik grinnikt bozig.

,,Het is je geraden dat je in de weg gaat lopen! Het is je taak! Het
zelfbewustzijn van het parlement kan zo klein zijn. Bij de overname van ABN
Amro, of  bij het aandelenleasedrama met Dexia. Dat ging om 400.000 Nederlanders
die erin gestonken zijn. Dan wordt gezegd: de politiek heeft hierin geen rol."

Waar pleit u nu voor?

,,Politieke moed. Als je je rol als volksvertegenwoordiger waar wilt maken, dan
trek je je niets aan van dit soort grenzen. Dan organiseer je het debat dat
maatschappelijk speelt. Dat is mijn grote frustratie geweest in de afgelopen
jaren. De Kamer verzaakt zijn rol regelmatig. En dat heeft vaak te maken met die
funeste coalitieverhoudingen."

Je gaat toch altijd moeilijke zaken vooraf afstemmen? Dat zou GroenLinks ook
doen.

,,Dat zou niet moeten. Iedereen doet zo moeilijk over conflicten. Democratie is
de vreedzame organisatie van het conflict.  We zijn het erover eens dat we het
over veel dingen niet eens zijn.  En op een of andere manier  denken we bij
iedere politieke strijd: oh, het kabinet valt. Partijen zitten met zichzelf in
de knoop. Als die voor hun punt uitkomen dan beschadigen ze het kabinet en daar
zit hun politieke leider in. Het Irak-onderzoek, waarvan in de formatie in 2007
werd afgesproken dat dat er niet mocht komen, is het ultieme bewijs. Hoe kan het
dat je zo je meest fundamentele parlementaire recht  weggeeft?"

Kunt u zonder het Kamerwerk, met een privéleven dat overloopt in het politieke
leven?

,,Ik ga het wel zien. We zien er allebei ook wel een beetje tegenop. Misschien
komt Natasja in de Tweede Kamer. Ik wil haar alle ruimte geven. En ik hou mezelf
de wijsheid voor dat het verstandig is wat ik doe. We hebben  een afspraak dat
we nog een keer in Afrika gaan wonen. Met Samuel, als Lisa 18 jaar is. Waar in
Afrika? In ieder geval donker Afrika. Natasja is fan van Mali. Mijn oude stiel
is internationale, economische betrekkingen. Als je alles afpelt, en je vraagt
je af waar politiek ertoe doet, dan is het wel daar, in Afrika. Ik heb een keer
dat fantastische verhaal gelezen over die Nederlander die onderminister van
Financiën werd in Malawi. Hij had een oude Landrover, en ging met een pot met
geld het land door, en controleerde zelf of het geld goed besteed werd. Zo'n man
is goud waard."

Kees Vendrik wil dus minister van Financiën worden, van Mali?

Hij lacht. ,,Ik zie de zin ervan in."

De crisis komt van rechts, de oplossingen komen deze keer echt van links

Beslissend moment

De 6-jarige Kees Vendrik met zijn vader op een strand. ,,Mijn vader was
hoogleraar medische fysica en bracht ons maatschappelijk engagement bij. Niet
dwingend, maar vanzelfsprekend. Hij speelt een beslissende rol in mijn leven.
Een week na zijn dood werd ik gevraagd voor een plaats op de lijst van
GroenLinks."

Kees Vendrik

1963 geboren 30 januari in Nijmegen

1988-1992 medewerker Tweede Kamerfractie PSP/GroenLinks

1993 ambtenaar ministerie van VROM

1993-1998 verbonden aan politiek-cultureel centrum De Balie

1998-heden lid Tweede Kamerfractie GroenLinks

LOAD-DATE: May 3, 2010

LANGUAGE: DUTCH; NEDERLANDS

GRAPHIC:  'We moeten iets aan de enorme tweedeling doen op de arbeidsmarkt'

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                              128 of 174 DOCUMENTS



                                NRC Handelsblad

                              1 mei 2010 zaterdag

Bekrompen politiek;
Column

BYLINE: Bas Heijne

SECTION: OPINIE & DEBAT

LENGTH: 1033 woorden


Geen wonder dat hij achteraf zijn gezicht in zijn handen begroef, want erger kon
het niet: omdat zijn microfoon nog aanstond, kon iedereen horen dat de Britse
premier Gordon Brown een kiezer met wie hij een moeizaam straatgesprek had
gevoerd, in de auto een ,,bekrompen'' vrouw had genoemd. Terwijl Brown en zijn
campagnemedewerkers alles deden om de schade te beperken - de premier ging terug
om het goed te maken - deden de Britse media er alles aan om die zo groot
mogelijk te maken.

De 65-jarige weduwe Gillian Duffy werd bestormd door cameraploegen die erop uit
waren haar zo sympathiek mogelijk af te schilderen: ze was gewoon een betrokken
burger die haar leven lang Labour had gestemd en nu haar premier volgens een oud
democratisch gebruik een paar vragen had gesteld - hoe zat het met het
begrotingstekort en hoe moest het met al die immigranten uit Oost-Europa? Wie de
kloof tussen burger en politiek wilde laten zien, kon zich geen betere beelden
wensen.

Het is een gaffe van het ergste soort: het legt bloot wat iedereen eigenlijk al
vermoedt. De meeste politici houden niet van gewone mensen, anders waren ze wel
gewone mensen gebleven. In verkiezingstijd verlaten ze noodgedwongen hun
vertrouwde wereld van vergaderingen en wandelgangen en trekken ze eropuit om
kiezers te paaien. Wij gaan dat de komende weken ook weer beleven - het
geforceerde spektakel van de strakke glimlach en de uitgestoken hand met roos of
folder, de knikkende hoofden terwijl men oeverloze uitwijdingen en onzakelijke
argumenten aanhoort in winkelcentra of op de markt. Ik denk niet dat er een
politicus is die voor de verkiezingen graag de straat op gaat. Je wil niet weten
wat er achteraf in de auto of campagnebus wordt gesputterd en gefoeterd. Ook de
burger ziet zulke uitstapjes vooral als een affront. Wereldwijd klinkt dezelfde
klacht: een keer per zoveel jaar hebben ze ons ineens nodig, daarna hoor je niks
meer van ze.

Je vraagt je af waarom men er zo stug in volhardt. De folderende politicus die
zich onder de mensen begeeft, veronderstelt een naïviteit bij de kiezer die niet
meer van deze tijd is. De meeste politici zien het dan ook meer als een
symbolisch moment, iets voor de camera. De burger op de markt is slechts een
figurant. Eenmaal in zijn auto vroeg Brown zich af wie die vrouw op hem had
afgestuurd. Veelzeggend: hij ging er duidelijk vanuit dat het een door zijn
medewerkers geënsceneerd gesprek was geweest. Duffy zelf vertelde later dat het
een toevallig treffen was geweest - ze had gewoon de man zien lopen op wie ze
van plan was te gaan stemmen.

Wat politici kennelijk niet beseffen, is dat ook de burger wereldwijs is
geworden. Ook hij is zich steeds meer bewust van hoe de media werken - en hij is
ook steeds meer in staat om achter de schermen van het politieke bedrijf te
kijken. Spin werkt alleen wanneer het object ervan niets in de gaten heeft -
zodra de methode zichtbaar is geworden, werkt het averechts. Bij de afgelopen
Amerikaanse presidentsverkiezingen probeerden de wanhopige Republikeinen het met
Joe the Plumber - wat nog enig effect had. Nu zet Geert Wilders de zelfbedachte
Henk en Ingrid in - wat, gezien de reacties, door vrijwel iedereen als een
goedkope truc wordt doorzien. Weer een zetel eraf.

In Nederland heeft men al jaren de mond vol van bestuurlijke vernieuwing - alsof
de aanhoudende onvrede als sneeuw voor de zon zou verdwijnen wanneer we zelf
onze burgemeester kunnen kiezen, alsof de kloof gedicht kan worden met hier en
daar wat directe democratie. Maar de kloof tussen Gordon Brown en Gillian Duffy
is een sociale kloof, die met het politieke systeem weinig te maken heeft. Het
gesprek tussen hen - overal op het internet te zien - was een discussie tussen
doven; een stuurse litanie uit de mond van Duffy, afstandelijke geruststellingen
van Brown. Zijn excuses achteraf maakten het alleen maar erger, omdat je er de
raadgevingen van zijn adviseurs doorheen hoorde klinken - ronduit excuses maken,
en dan snel weer over de grote thema's van de verkiezingen beginnen. Dat is het
probleem van de hedendaagse politici - ze geloven te veel in het spel. En ze
beseffen te weinig dat het publiek het spel inmiddels wel doorheeft. Ik vraag me
af wat het effect geweest zou zijn, wanneer Brown gezegd zou hebben dat het
natuurlijk wel ongelukkig was dat zijn onflatteuze kwalificatie van zijn
ontmoeting met Duffy overal te horen was geweest, maar dat het wel uitdrukte wat
hij vond - en dat hij het haar in een persoonlijk gesprek nog eens had
ingepeperd.

Waar nooit over gesproken wordt, is de vernieuwing van het politieke bedrijf -
de omgang van politici met de kiezer. Gaat het er wel over, dan zijn het altijd
discussies over nieuwe technische methoden om de kiezer te bereiken, over de nog
altijd gebrekkige omgang van politici met nieuwe media. In plaats van een
haastig bezoek aan de werkvloer kun je beter twitteren, het stijve spotje in de
zendtijd voor politieke partijen kan maar beter zo snel mogelijk vervangen
worden door een paar leuke virals - dat werk. Maar dat zegt niets over de
relatie tussen de politici en de kiezer.

Een tijdlang heerste het misverstand dat wilde de politiek weer dicht bij de
burger komen, men weer moest leren luisteren. Het vormde de aanleiding tot een
van de grootste missers van de Nederlandse politiek: de honderd dagen dat het
vorige kabinet het land introk om de bevolking aan het woord te laten. Dat was
valse romantiek, ingegeven door de notie dat het volk zich niet gehoord wist.
Maar het is altijd maar een beperkt deel van de bevolking geweest dat zich heeft
laten meeslepen door de machtsfantasie van de aanhoudende veenbrand en de
dreigende opstand. De rest van de bevolking wil gewoon serieus genomen worden.

Dat vereist een andere toon van de politiek - niet die opzichte manipulatie, die
door de meeste mensen allang doorzien wordt, maar een reële toon. Wat zou er
gebeurd zijn wanneer Gordon Brown echt in discussie was gegaan met Gillian
Duffy, wanneer hij haar gewoon in haar gezicht had gezegd dat hij het niet met
haar eens was, in plaats van zijn wezenloze, bezwerende formules, met één oog op
de camera's gericht? Dan had ze nu zeker nog op hem gestemd - en een heleboel
andere kiezers ook.

LOAD-DATE: May 21, 2010

LANGUAGE: DUTCH; NEDERLANDS

GRAPHIC: Bas Heijne

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                              129 of 174 DOCUMENTS



                                NRC Handelsblad

                             30 april 2010 vrijdag

In Wemeldinge is de overlast gauw vergeten;
Veiligheidsmaatregelen geen rem op festiviteiten  in Zeeland

BYLINE: Freek Schravesande

SECTION: BINNENLAND; Blz. 2

LENGTH: 596 woorden

SAMENVATTING

Het Zeeuwse dorp Wemeldinge genoot vanochtend van het koninklijke bad in de
menigte. ,,Het is net zwemmen met dolfijnen."

VOLLEDIGE TEKST:

Als er één dorp is gebouwd voor Koninginnedag, dan is het Wemeldinge.
Stoeltjesrijden is hier écht een volkssport, oudere straten heten naar Beatrix
en Juliana, nieuwe  naar Amalia. Extra onderhoud aan het wegdek, daags voor het
koninklijk bezoek, is  in het Zeeuwse plaatsje overbodig: hier ligt de openbare
ruimte er  altíjd strak bij.

Op 30 april zijn ze hier heel wat gewend. Eens in de vijf jaar verandert het
dorp in de week rond Koninginnedag dankzij een actieve Oranjevereniging in een
Las Vegas aan de Wemel. Met een jaarlijkse bijdrage van tien euro,
alleenstaanden vijf, zorgen bewoners en gemeente dan voor een dorp vol
vlaggetjes, lichtjes, 'themastraten' en kartonnen bouwsels, een attractie
waarvoor auto's uit de omgeving 's avonds bumper aan bumper door het dorp
rijden.

En toch, in misschien wel het meest oranjegezinde dorp van Nederland, hoefde het
voor veel inwoners dit jaar niet zo nodig meer. Ouders klaagden vooraf over de
behandeling van hun jonge kinderen, die een uur lang in een vak moeten staan,
één liedje mogen zingen, daarna in het ,,onmogelijke" tijdsbestek van twintig
minuten allemaal een plaspauze krijgen en vervolgens tot half drie op de huifkar
doorbrengen. Patrick Blommaard, die uitkijkt op de festiviteiten, beklaagde zich
vooraf over zijn auto, die hij elders moest parkeren. ,,Schandalig."  Rico de
Witte was ontstemd over de beveiliging: ,,Over vijf jaar is het hier net zo
gezellig. Maar dan zonder wekenlang rondrijdende chagrijnige mannen in blinkende
grijze Volvo's ."

De veiligheidsmaatregelen elders in Zeeland waren ook streng: de  politie in
Middelburg arresteerde woensdag een 33-jarige man wegens het uiten van
bedreigingen aan het adres van het Koninklijk Huis. Het onderzoek hiernaar loopt
nog.

Alle heisa riep bij de Wemeldinger de vraag op: is dit het allemaal nog wel
waard?

Het is 10.15 uur, de koningin is er nog altijd niet, en het regent. De erehaag
van scoutingjongens en -meisjes staat er wat beteuterd bij, klappertandend, de
katoenen blouse doorweekt, de handen in de mouwen. Een jongen achter het
dranghek schreeuwt  met een enorme oranje toeter zo nu en dan hard in hun oor.

Maar dan is daar eindelijk de koninklijke bus. Beatrix stapt als eerste uit.
,,Wat heeft ze aan?", klinkt er uit het publiek. Er wordt gezwaaid, gejuicht en
de camera's klikken. De burgemeester heet de koningin ,,van harte en meer dan
welkom". Het feest kan beginnen.

Ook voor de klagende Wemeldinger. Want nu ze er allemaal zijn, valt het met die
trammelant eigenlijk ook best wel mee. Het is niet te druk, dankzij de regen.
Die beveiliging? ,,Ach, het hoort er bij." Dat autoverbod? De sleepwagen bleek
niet nodig.

Op een enkele verbaasde blik na - als de koningin, iets achter op het strakke
schema, halverwege het door kinderen gezongen liedje door moet - staan er langs
de route vooral lachende mensen. De koninklijke familie oogt ontspannen en neemt
de tijd. En voor wie geen handje krijgt, is daar altijd nog RTL
Boulevard-presentator Peter van der Vorst. ,,Petertjùùùùh!"

Toeschouwers vertellen met grote ogen aan familieleden dat Maxima zei ,,mooi
kroontje". Dat ze er al vanaf acht uur 's ochtends staan, is gauw vergeten.  De
koningin vertegenwoordigt de saamhorigheid", legt Sandra de Vreede uit
Roosendaal uit. En daarvoor, zegt ze, blijft een koninklijk bad tussen het
gewone volk onontbeerlijk. ,,Het is net als zwemmen met dolfijnen. Je moet ze
aanraken, dan wordt het concreet."

LOAD-DATE: April 30, 2010

LANGUAGE: DUTCH; NEDERLANDS

GRAPHIC: Koningin Beatrix zwaait met een bos bloemen naar het publiek in
Wemeldinge.
Foto Merlin Daleman

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                              130 of 174 DOCUMENTS



                                NRC Handelsblad

                             24 april 2010 zaterdag

De PVV heeft nu een positieve boodschap;
Geert Wilders geeft positie in formatie voortijdig prijs: hij wil rechts
minderheidskabinet gedogen

BYLINE: Herman Staal

SECTION: BINNENLAND; Blz. 2

LENGTH: 833 woorden

SAMENVATTING

Een brede volkspartij met groot vertrouwen in de toekomst van Nederland. Zo
probeert Geert Wilders zijn PVV neer te zetten in het verkiezingsprogramma.

VOLLEDIGE TEKST:

De PVV noemt zichzelf niet zonder trots ,,ouderwets". Maar, zo schrijft Geert
Wilders in het voorwoord van zijn verkiezingsprogramma, ,,nog steeds" gelooft
hij dat we met Nederland een toekomst tegemoet gaan die ,,vele malen prachtiger
is dan wat we achter de rug hebben". Voor de doorsnee Nederlander wil hij een
betere toekomst. Henk en Ingrid noemt hij ze. Die zijn niet per se blank,
beklemtoonde hij. ,,Ze kunnen ook blauw of bruin zijn. We hebben niet zo veel
met kleur."

Anderhalve maand voor de verkiezingen wil Geert Wilders duidelijk een
positievere boodschap verkondigen. Niet dat hij niet meer waarschuwt voor de
gevaren van de islam. ,,Niet alleen hebben de linkse elites bezit genomen van
veel cruciale plaatsen in de samenleving, hun alliantie met de islam betekent
dat ook fysiek gevaar dreigt. Het lot van Pim Fortuyn en Theo van Gogh is een
waarschuwing en een herinnering." Maar het verkiezingsprogramma is in naam
positief: De agenda voor hoop en optimisme. De PVV vindt dat Henk en Ingrid
recht hebben op een Nederlandser Nederland.

Het belangrijkste nieuws dat de PVV zelf in haar programma zag is dat de partij
er tienduizend agenten en tienduizend verpleegkundigen bij wil hebben. Het
eerste hoofdstuk gaat over veiligheid. De PVV kiest wat dat betreft voor de
harde lijn: zero tolerance. De politie moet heer en meester zijn op straat.
Straffen moeten omhoog, en de vrijheid van rechters moet worden ingeperkt. ,,Nu
besluiten D66'ers in toga nog graag tot taakstraffen, anders kwetst dat de tere
ziel van de misdadigers."

De islambestrijding en de massa-immigratie komen op de tweede plaats. Daarbij
komt Wilders met veel bekende voorstellen: een immigratiestop voor mensen uit
islamitische landen, een verbod op de koran en de boerka, alle islamitische
scholen dicht. En: ,,Voor vreemdelingen geldt: werken of wegwezen." Ook de
kopvoddentaks keert terug, al heet het niet meer zo: ,,Belast hoofddoekjes".

Opvallender zijn de voorstellen die de PVV doet voor meer democratie. De Eerste
Kamer kan worden afgeschaft, de Tweede Kamer terug naar 100 leden, de
minister-president moet gekozen worden. Ministers en parlementariërs kunnen 20
procent terug in inkomen, evenals de leden van het Koninklijk Huis.  En er moet
een bindend referendum komen. Op de vraag waarom Wilders zijn eigen partij niet
democratiseert - hij is het enige lid - zei hij: ,,Ik wil geen gedonder in de
partij. En veel partijdemocratie is schijndemocratie."

Grote vraag wordt of Wilders de dalende trend in de peilingen kan keren. Dat hij
op meer dan 30 zetels stond bij de politieke barometer of bij Maurice de Hond is
al weer even geleden, en de laatste weken zakte de PVV onder de 20. Zoals elke
politicus in zo'n situatie betaamt, zei Wilders: ,,Ik geloof niet zo in
peilingen". De trend viel niet te ontkennen. Het kwam misschien omdat het beeld
ontstaan is dat de PVV in Den Haag en Almere niet in het college wilde, maar dat
is volgens hem pertinent onwaar.

En regeren wil hij ook. Daar is de PVV na drie jaar Kamerwerk klaar voor. De
PVV-leider voegde er snel aan toe dat er ook een second best optie is:
gedoogsteun geven aan een minderheidskabinet. Wel een centrum-rechts kabinet,
met CDA en VVD dus. De Deens Volkspartij van Pia Kjaersgaard is hierbij het
grote voorbeeld. Deze partij heeft dankzij gedoogsteun aan
liberaal-conservatieve kabinetten relatief veel invloed gekregen op het
immigratiebeleid.

Kan regeren met of gedoogsteun geven aan CDA en VVD inhoudelijk wel? Deze
partijen zijn weinig gecharmeerd van de toon van de PVV over moslims en de
islam. Met als deze partijen wil de PVV fors bezuinigen: oplopen tot 21 miljard
euro in 2015. Vijf miljard daarvan is bestemd voor de agenten en de
verpleegkundigen. De rest gaat naar aflossing van de staatsschuld. Dat zal
CDA'ers en VVD'ers deugt doen. Maar de onderwerpen waarop de PVV geld wil
besparen, zijn voor een groot deel andere. Niet de AOW-leeftijd verhogen en het
ontslagrecht versoepelen, wel de ontwikkelingssamenwerking fors beperken,
snijden in kunstsubsidies, geen onhaalbare klimaatuitgaven meer, de afdrachten
aan de Europese Unie beperken. Exacte bedragen zijn hierbij nog niet bekend, net
als overigens bij de meeste andere partijen. Die komen pas als het Centraal
Planbureau op 20 mei doorrekeningen van de verkiezingsprogramma's presenteert.

Alleen de AOW is voor de PVV een breekpunt. Of dat ook voor het geven van
gedoogsteun geldt, liet Wilders in het midden. Hij lijkt pragmatisch, als hij
maar genoeg binnenhaalt zou hij die steun wel eens kunnen gaan geven. CDA-leider
en premier Balkenende noemde gisteren een minderheidskabinet ,,niet wenselijk".
Maar een centrum-rechts kabinet, zonder onervaren PVV-ministers in de
Trêveszaal, is misschien toch wel een aantrekkelijke gedachte.

'Ik wil geen gedonder in de partij'

PVV-leider Geert Wilders

LOAD-DATE: May 21, 2010

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                              131 of 174 DOCUMENTS



                                NRC Handelsblad

                             24 april 2010 zaterdag

IJsland is weer terug bij af;
IJsland overlees

BYLINE: Laura Starink

SECTION: ECONOMIE; Blz. 15

LENGTH: 964 woorden

SAMENVATTING

De actieve IJslandse vulkaan leidde de aandacht af van een belangrijk rapport
over de financiële crisis. De zoektocht naar IJslandse zondebokken.

VOLLEDIGE TEKST:

Het is geen straf van God voor IJslands financiële wandaden, de dagenlange
eruptie van de Eyjafjallajökull-vulkaan, zegt econoom Vilhjálmur Bjarnason
telefonisch vanuit Reykjavik. Europa heeft van de aswolk veel meer last gehad
dan IJsland. Het vliegveld van Reykjavik is vandaag pas voor het eerst gesloten,
omdat de aflandige wind is gedraaid. ,,Er zijn maar een kleine vijftig
boerderijen in de buurt van de vulkaan door de asregen getroffen en dat kan
zelfs het failliete IJsland nog wel trekken. In 1973 was er een
vulkaanuitbarsting op de Westmaneilanden voor de kust, één kilometer van een
dorp met 5.000 inwoners. Die mensen zijn toen een half jaar geëvacueerd geweest.
Wij winden ons hierover niet op. Natuurlijk staat de mens machteloos tegenover
natuurrampen, maar dit is voor ons voorlopig een kleintje."

Erger is, zegt filmer Gunnar Sigurdsson, dat de vulkaanuitbarsting zo ongeveer
samenviel met de publicatie van het Waarheidsrapport over de financiële crisis,
waar reikhalzend naar werd uitgekeken. ,,De vulkaan heeft de aandacht afgeleid
van het rapport en dat was een opluchting voor de zondebokken van onze crisis.
Maar dit rapport is een mijlpaal en zal een veel grotere impact hebben op
IJsland dan de vulkaan", zegt de Michael Moore van IJsland die in zijn
documentaire Maybe I Should Have op zoek ging naar zijn door de crisis verdampte
spaartegoeden. Het 2.000 pagina's tellende rapport, opgesteld onder leiding van
rechter Pall Hreinsson, is keihard over de complete financiële en politieke top
van IJsland. Een zevental met naam genoemde kopstukken wordt ,,grove nalatigheid
bij het uitoefenen van hun taken" verweten.

Ook schrijver Hallgrímur Helgason vindt het jammer dat de vulkaan de door het
rapport opgelaaide discussie over hebzucht, corruptie en cliëntelisme heeft
overschaduwd. De grappen zijn niet van de lucht, zegt de auteur van romans als
Schoonmaaktips van een huurmoordenaar. In Reykjavik zijn al T-shirts opgedoken
met de tekst Don't fuck with Iceland, tegen de achtergrond van een rokende
vulkaan. ,,Men grapt dat de schuldigen van de crisis in de hel de duivel hebben
gevraagd de vulkaan te laten uitbarsten", zegt Hallgrímur, die het
Waarheidsrapport ,,onverwacht eerlijk, degelijk en moedig" noemt. Veel was
bekend, maar de details blijven verbijsterend.

,,De grootste schok was hoe slecht de banken beheerd werden en hoeveel de
bankiers hebben gestolen", zegt Hallgrímur. ,,Ze beschouwden de banken als hun
eigen lopend buffet. Ze vergaten dat het hier niet hun eigen geld betrof, maar
geld van gewone mensen. En de politici wisten veel meer dan wij dachten. Ze
hebben alle signalen in de wind geslagen. Het is ongelooflijk hoe inadequaat en
verlamd onze toenmalige premier (Geir Haarde - LS) was. Hij wist alles en deed
niks. Het was een dodelijke cocktail: hebzuchtige bankiers en slaperige
politici." Dagelijks smeken miljardairs nu in de IJslandse kranten om
vergiffenis, zegt Hallgrímur. En politici zijn in tranen. ,,Maar de mensen
lachen erom. Laat ze maar om genade smeken."

Het grootste nieuws van het rapport is het rapport zelf, zegt ook filmer Gunnar
Sigurdsson, een van de initiatiefnemers van de Potten-en-pannenrevolutie die na
de implosie van de banken de regering begin 2009 ten val bracht. ,,In grote
lijnen wisten we dit wel, maar ik had niet verwacht dat het rapport zo oprecht
en eerlijk zou zijn, de kern van de problemen zo direct aan zou pakken. Niets
wordt verdoezeld, niets wordt witgewassen. Het is een complete veroordeling van
het corrupte politieke systeem in IJsland en dat was voor velen een aangename
verrassing." Drie parlementsleden zijn al opgestapt. Justitie heeft tegoeden
bevroren wegens verdenking van fraude. Gunnar verwacht dat er heel wat
rechtszaken zullen volgen. ,,Dit gaat heel veel mensen raken."

Er zit niets anders op dan de democratie in IJsland van de grond af aan opnieuw
in te richten, denkt de filmer, die zijn hele vermogen door de crisis is
kwijtgeraakt. ,,We hebben een nieuwe Grondwet nodig en totaal nieuwe
instituties. We zijn een klein land, dus dat moet te doen zijn. Maar de regering
stelt tot dusver teleur: ook zij richt zich met alle reparatiewetgeving niet op
de gewone man maar op het behoud van de banken en bedrijven. Waarom moet je de
banken redden die ons hebben geruïneerd? Is dat soms humaan?"

Econoom Vilhjálmur Bjarnason, die zelf geen bad loans heeft, zegt dat het
rapport zijn zwartste vermoedens overtreft. ,,Het is zonneklaar dat de bankiers
veel van de ondeugdelijke leningen niet per ongeluk, uit onkunde, hebben
verstrekt, maar met opzet. Ze gebruikten de banken puur voor eigen gewin. Er
zijn bij de vleet bv's opgericht die gebruikt werden om de banken leeg te
zuigen. Dit zal zeker tot veroordelingen leiden. Ons rechtssysteem is
onafhankelijk genoeg. Ik vrees alleen dat onze rechters en advocaten niet genoeg
kennis hebben over economische misdrijven."

De politieke top van IJsland is misschien wel politiek verantwoordelijk, zegt
Vilhjálmur, maar schuldig zijn ze niet. ,,De schuldigen zijn en blijven de
eigenaren van de banken en bedrijven, die zich nu uitputten in excuses. Ik koop
niks voor de slappe schuldbelijdenis van Thor Björgólfsson (de 43-jarige
miljardair en vroegere eigenaar van Landsbanki en Icesave woont inmiddels in
Londen - LS). Hij moet door het stof, maar hij wijst meteen naar andere mensen."

IJsland moet terug naar het begin van deze eeuw. ,,Toen was dit een gezond land.
Maar ik ben trots op dit rapport. Wij overleven dit wel. En wat de vulkaan
betreft: excuses voor de overlast."

De financiële en politieke top van IJsland wordt grove nalatigheid verweten

LOAD-DATE: May 21, 2010

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                              132 of 174 DOCUMENTS



                                NRC Handelsblad

                             24 april 2010 zaterdag

Snelweg kiezers;
reportage  Britse verkiezingen

BYLINE: tekst Floris van Straaten beeld Laura Pannack

SECTION: WEEKBLAD PROFIEL

LENGTH: 3133 woorden

SAMENVATTING

De Britse kiezers zijn op drift. Campagneleiders dromen ervan één magische groep
te vinden die hun partij aan de meerderheid kan helpen. Op zoek naar Motorway
Man.

VOLLEDIGE TEKST:

Een nieuw menstype dook plotseling op, begin dit jaar, vanuit de 'war rooms' in
Londen, waar verkiezingsstrategen zich voorbereiden op de komende verkiezingen
van het Britse Lagerhuis: Motorway Man. Deze geheimzinnige figuur zou de sleutel
tot de nieuwe regering in handen hebben. De uitvinders, deskundigen van
marketingbureau Experian, gaven hem dit signalement: hij woont in een
nieuwbouwwijk in een betrekkelijk klein huis dichtbij een autosnelweg. Hij is
omstreeks dertig jaar, werkt hard, reist veel per auto en leeft mogelijk samen
met een partner met eenzelfde levenswijze. Hij maakt volop gebruik van mobiele
technologie en is ook zelf zeer mobiel. En materialistisch, niet te vergeten.
Zijn huis dient vooral als slaapplaats.

Motorway Man is niet bijster geïnteresseerd in politiek, maar politici zijn dat
wel in hem. Uit analyses zou namelijk blijken dat hij overweegt Labour te
verruilen voor de Conservatieven.

Gezocht, dus: de Autosnelwegmens. Hij moet te vinden zijn in Bolton West, ten
noordwesten van Manchester. Het is een allegaartje van welvarende buitenwijken
van de verder tamelijk arme oude industriestad Bolton en omvat ook plaatsen als
Horwich en Westhoughton. Hier is de laatste jaren veel nieuwbouw voor forenzen
neergezet, vaak op oude fabrieksterreinen.

Het noordwesten van Engeland is nu nog een bolwerk van Labour. De partij won in
2005 zestig van de 75 zetels die de regio in het Lagerhuis heeft, tegen tien
voor de Tories en vijf voor de Lib Dems.

Niet voor niets is de Conservatieve leider David Cameron hier de laatste maanden
kind aan huis geweest. ,,Bolton is een van de belangrijkste slagvelden", zei hij
eerder dit jaar. Een district als dit moet hij aan Labour ontfutselen om een
absolute meerderheid in het Lagerhuis te veroveren. Of dit gaat lukken, is
hoogst twijfelachtig. De Tories, die lange tijd een riante voorsprong in de
peilingen hadden, hebben de laatste maanden veel terrein moeten prijsgeven. Ook
Labour, van de uitgesproken impopulaire premier Gordon Brown, heeft het
moeilijk. De Liberaal Democratische Partij van Nick Clegg daarentegen heeft
sinds kort de wind in de zeilen. Grote aantallen kiezers aarzelen op wie ze
ditmaal moeten stemmen, waardoor Motorway Man belangrijker lijkt dan ooit.

Na enig speuren stuiten we op een nieuwbouwbuurt in Horwich, naast het terrein
van een voormalige katoenfabriek. De buurt met zijn bochtige straatjes en huizen
met twee, drie of vier slaapkamers is nog deels in aanbouw. Het geraas van de
M62, de autosnelweg naar Manchester, is in de verte te horen. Twee kolossale
supermarkten, van Tesco en Asda, liggen op een paar minuten afstand met de auto.
Voor de huizen die al zijn bewoond staan op maagdelijke grasveldjes bordjes met
de tekst: 'Wees alstublieft hoffelijk, dit huis is nu bewoond.'

Tegen half acht 's avonds bellen we aan bij een huis met twee auto's op de
oprit. Vroeger komen heeft geen zin, want Motorway Man is nooit vroeg thuis.
Hier wonen de 31-jarige Justin Davda, een accountant, en zijn vrouw Kirtana, een
juriste. Ze zijn net terug van kantoor na een lange tocht in de file. Beiden
werken in Manchester.

Ze voldoen in veel opzichten aan de criteria. Ze komen niet uit de buurt, wonen
hier pas sinds augustus en leiden een mobiel en jachtig bestaan. ,,Het is voor
ons opstaan, snel ontbijten en de auto in", zegt Kirtana. ,,De hele dag werken,
de rit naar huis, vaak in files, eten, even tv-kijken en naar bed. Voor andere
dingen hebben we geen energie meer."

Van politiek weten ze vrijwel niets. Justin wappert met wat pamfletten, die hij
zojuist in de brievenbus heeft gevonden. Hij is niet te spreken over de toestand
in het land als geheel. ,,De belastingen zijn te hoog. Wij in de particuliere
sector - niet de mensen die in de overheidssector werken - betalen voor al die
uitkeringen. Dat betekent dat zo'n 40 procent van de werkenden de hele boel
overeind moet houden. Dat is te veel van het goede."

De Labour-regering wil werkgevers tot hun woede vanaf komend jaar één procent
meer sociale premies laten betalen om het begrotingstekort van de overheid te
helpen terugdringen. Ook Justin Davda vindt dat een stap te ver. ,,Ik overweeg
daarom op de Conservatieven te stemmen", zegt hij.

Hoewel de Davda's aardig in de buurt komen van het profiel van Motorway Man is
hun huis wat aan de grote kant en hun opleiding misschien wat hoog. Op zoek dus
weer naar nieuwe exemplaren van Motorway Man. In een wat kleinere wijk uit 1995,
een kilometer verderop, staat op de oprit van zijn gezinswoning Kristian Bolton
(36) te praten met een kennis, Adrian Ellison (44). Ook zij mopperen volop op de
uitkeringstrekkers en de belastingen. Twee Motorway Men ten voeten uit?

,,Ik werk als consultant informatietechnologie en heb niet altijd werk", zegt
Bolton op verongelijkte toon. ,,Toch moest ik het afgelopen jaar 24.000 pond aan
belastingen betalen." Hij heeft er genoeg van. Als zijn zoon over een paar jaar
klaar is met zijn school wil Bolton, gekleed in een rood T-shirt en een short,
naar Australië emigreren.

Of hij en zijn vriend gaan stemmen is sterk de vraag. Alle politici zijn in
beider ogen één pot nat. ,,Ze zijn als de varkens in dat boek Animal Farm van
hoe heet die schrijver ook al weer", roept Ellison. George Orwell, een politiek
geëngageerd auteur, zou even hebben moeten slikken dat hij zestig jaar na zijn
dood als kroongetuige wordt ingeroepen door mensen die alleen in de meest
cynische termen over politiek kunnen spreken. Bolton heeft al vele jaren niet
meer gestemd, Ellison beweert zelfs nooit van zijn leven een voet in een
stemhokje te hebben gezet. Zo'n muur van cynisme zullen David Cameron en Nick
Clegg, ondanks al hun charmes, niet kunnen afbreken, laat staan de van alle
charisma gespeende Gordon Brown.

De jonge kinderloze forens

Aangezien de speurtocht naar Motorway Man enigszins onbevredigend verloopt maar
eens gebeld met een van zijn geestelijke vaders, prof. Richard Webber. Hij is
zowel aan het marketingbedrijf Experian verbonden als gasthoogleraar sociale
geografie aan King's College in Londen. Hij legt uit dat Motorway Man zijn
bestaan ontleent aan een analyse, waarbij aan elk postcodenummer in het land een
bepaald type mens werd gekoppeld. Volgens die lijnen is de bevolking opgedeeld
in 67 groepen, elk met een bepaald inkomensniveau, bepaalde beroepen en
voorkeuren.

Bij hun onderzoek stuitte Webber op een nieuw type, waaraan politici tot dusver
weinig aandacht hadden geschonken. Het is de jonge kinderloze forens die, anders
dan vroeger, niet meer bij zijn ouders inwoont. Het product kortom van
individualisering in de samenleving en toegenomen welvaart. ,,Het zijn vaak
mensen met een vakopleiding, werkzaam in de informatiesector, actief als
handelsreiziger of als monteur. In de oude, soms wat meer kosmopolitische
stadscentra voelen ze zich niet thuis. Liever wonen deze technische mensen in
nieuwbouwwijken. Hun boodschappen doen ze in grote winkelcentra buiten het
stadscentrum. Een politieke partij kiezen ze net als een auto: als die na een
jaar of wat heeft afgedaan, nemen ze een nieuwe."

Met een paar klikken in zijn indrukwekkende postcodebestand vist Webber enkele
straten in Horwich naar boven, die volgens hem een hoge kans op ontmoetingen met
Motorway Man bieden. Wanneer we hier even later aanbellen om de proef op de som
te nemen, doet een beminnelijke bejaarde heer open. ,,In deze straat wonen
hoofdzakelijk ouden van dagen", zegt hij lachend, als hij het doel van dit
bezoek heeft vernomen.

Op naar de volgende straat dan maar. Daar staan fraaie grote huizen in een stijl
die de Britten omschrijven als 'mock Tudor' (nep Tudor), met wat vakwerk op de
gevels. Een BMW stuift voorbij en komt tot stilstand voor een van de huizen. Een
vrouw van achter in de vijftig stapt uit. Nee, jonge bewoners tref je hier niet
veel aan, zegt ze. ,,Daarvoor zijn deze huizen wat te duur. De meeste mensen
hier overwegen niet voor de eerste keer op de Conservatieven te stemmen, maar
doen dat al jaren. Ik ook."

Een oude droom van campagnevoerders

Naarmate we hem langer zoeken, begint Motorway Man ongrijpbaarder te worden. Kan
een socioloog, die de regio goed kent misschien uitkomst bieden? ,,Hahaha, de
Motorway Man", lacht Stuart Wilks-Heeg van de Universiteit van Liverpool door de
telefoon. ,,Toen ik voor het eerst over hem hoorde, dacht ik dat het om een grap
ging. Zulke dingen hebben we natuurlijk wel eerder meegemaakt."

Inderdaad heeft Motorway Man de nodige voorgangers. Het is een oude droom van
campagnevoerders een magische groep te vinden, die net het beslissende duwtje in
de rug geeft voor een overwinning. In 1997 poogde Labour de 'Worcester Woman' te
verleiden, een hoger opgeleide vrouw die bereid was de Tories in de steek te
laten. Worcester is een middelgrote stad in West-Engeland. Tony Blair zelf was
de schepper van Mondeo Man, nadat hij eens een man zijn Ford Mondeo had zien
oppoetsen. Dat was de Jan Modaal die hij achter zich moest zien te krijgen,
besefte hij.

De Conservatieven zetten in de jaren tachtig alles op alles om 'Basildon Man',
ook wel bekend als 'Essex Man', voor zich te winnen. Hierbij ging het niet om
prehistorische schedels maar om mensen uit de 'working class', die zich voelden
aangesproken door Margaret Thatcher, zelf afkomstig uit de lagere middenklasse.

Volgens Wilks-Heeg is het zinloos energie aan Motorway Man te spenderen. Hoeveel
van zulke mobiele mensen met weinig belangstelling voor politiek nemen werkelijk
de moeite op 6 mei te gaan stemmen? De socioloog wijst in dit verband ook op de
wijdverbreide apathie onder Britse kiezers. Uit onderzoek van hemzelf en anderen
bleek dat alles bijeen miljoenen Britten niet de moeite hebben genomen zich te
laten registreren. Daardoor kunnen ze niet stemmen. Wilks-Heeg: ,,Alleen al in
een stad als Glasgow ontbreken daardoor 100.000 potentiële kiezers, een vijfde
van het totaal."

Hoewel Wilks-Heeg weinig ziet in het concept van Motorway Man zou dit volgens
hem enigszins aan kracht winnen als ook forenzen mét kinderen worden meegeteld.

Dan hebben we het over mensen als Mark (39) en Catherine Denison (35), die met
hun twee dochtertjes in een knus nieuwbouwwijkje uit 1995 tussen Bolton en
Horwich wonen. Ook zij hebben twee auto's voor de deur staan. Mark, een
IT-consultant bij een bedrijf voor gehoorapparaten, is in de achtertuin druk
bezig een tuinhuisje voor de kinderen te timmeren. Catherine, een
verpleegkundige die nog met moederschapsverlof is na de geboorte van haar zeven
maanden oude dochtertje, heeft net haar oudste kind opgehaald van een
verjaarspartijtje.

Beiden menen dat het tijd is voor verandering. Niet omdat ze zelf financiële
problemen hebben maar omdat ze menen dat de fut eruit is bij Labour. Het steekt
hen ook een beetje dat ze bij tripjes naar het zuiden van Engeland moeten
vaststellen dat de openbare voorzieningen, zoals parken en speeltuinen, daar
beter zijn dan bij hen in het noordwesten. Voor het eerst overwegen beiden
daarom op de Conservatieven te stemmen. Makkelijk vinden ze die stap niet. De
Conservatieve Partij wordt immers juist in dit deel van het land, met zijn lange
industriële traditie, gezien als een verlengstuk van de hoogste klasse, van de
landheren en de fabrieksdirecteuren.

Maar het klassenbewustzijn, vanouds zo diep geworteld in de Engelse psyche,
begint geleidelijk aan te slijten. Mogelijk ook doordat mensen als Catherine en
Mark zelf allang tot de middenklasse horen. Mark ziet David Cameron ook niet als
een 'upper class toff' (een chique rijkaard), maar als een familieman die het
beste voor heeft met het land. ,,Als ik uiteindelijk niet op Cameron stem, is
dat niet om zijn afkomst", zegt Mark, ,,maar omdat ik me zorgen maak over het
Conservatieve beleid. Ik weet nog hoe slecht ze de gezondheidszorg in de jaren
tachtig aanpakten en hoe rampzalig hun privatisering van het spoor uitpakte."

Geen opwinding over de Tories

De toestand van nu is hoe dan ook niet te vergelijken met die van 1997, toen de
kiezers - ook de Denisons - na achttien jaar Tories het nieuwe Labour-bewind van
de jonge Tony Blair enthousiast omhelsden. ,,Die opwinding voel ik nu niet over
de Conservatieven", zegt Mark. ,,Het is zelfs best mogelijk dat ik uiteindelijk
Liberaal-Democratisch stem."

Onder de kandidaten voor de Lagerhuiszetel van Bolton West blijkt het begrip
Motorway Man nog niet erg ingeburgerd. Liever spreiden ze hun aandacht. ,,Wij
richten ons op iedereen", zegt de Conservatieve kandidaat Susan Williams, die
net heeft deelgenomen aan een door de BBC georganiseerd verkiezingsdebat in
Westhoughton. ,,Dit is een district met heel vermogende mensen, armen en van
alles daartussen."

Het belangrijkste verkiezingsthema is voor de meeste mensen in Bolton West de
precaire toestand van de economie, die net aarzelend uit een recessie is
geklommen. Ook in de campagne speelt dat een hoofdrol. Hier en daar hangen
affiches van de Conservatieven. Het toont het zuur glimlachende gezicht van
Gordon Brown en de tekst: 'Ik heb record jeugdwerkloosheid teweeggebracht. Laat
me het opnieuw doen.'

Veel inwoners, ook onder de forenzende gezinnen, maken zich zorgen over de
economie. ,,We hebben allebei nog werk", zegt Lee Waurdby (38), die met haar man
Simon en dochtertjes in de tuin zit. ,,Maar op mijn werk bij de Nationale Dienst
voor Gevangenen wordt er gereorganiseerd, waarbij ontslagen vallen. Tot nu toe
ben ik de dans ontsprongen, maar ik weet niet of dat zo blijft. En mijn man
heeft dit jaar geen bonus gekregen."

Niet alleen de Waurdby's maar ook veel anderen verkeren in een kwetsbare
positie. ,,In feite zijn veel mensen hier maar één maandsalaris verwijderd van
een ramp", constateert de Liberaal-Democratische kandidaat Jackie Pearcey.

De Labour-kandidaat Julie Hilling - de drie grote partijen hebben alle vrouwen
kandidaat gesteld - hamert er vooral op dat premier Brown de economie kundig
door de crisis heeft geloodst. Maar tijdens het BBC-debat in Westhoughton houden
sommige vragenstellers Hilling voor dat de kloof tussen arm en rijk in het
kiesdistrict onder Labour de laatste jaren alleen maar is toegenomen. In de meer
welgestelde wijken is de levensverwachting al gauw twaalf jaar hoger dan in
buurten voor minder bedeelden. Een pijnlijk gegeven waarmee Hilling niet goed
raad weet.

Voor sommigen in Westhoughton is het leven ook nu al een moeizame worsteling.
Joanne Wilson is een voormalige drugsverslaafde, die nog altijd lijdt aan
depressies. Ze ziet eruit als ver in de vijftig maar is pas 39 jaar oud. Ze
heeft een zoontje, een dochtertje en een hondje, Star geheten. Al in geen jaren
heeft ze gewerkt. Ze leeft van uitkeringen en maakt in alle opzichten een
lusteloze indruk. Ze heeft net een oproep binnen om weer eens over een baan te
komen praten, maar voelt daar niets voor. ,,Ik ben er nog niet klaar voor", zegt
ze, terwijl ze een sigaretje rolt en een blik schuin op een tv-soap houdt. Ze is
kortom de tegenpool van Motorway Man.

Is Wilson van plan op Labour te gaan stemmen, zoals misschien verwacht zou mogen
worden? ,,Nee, om politiek geef ik niets. Ik kijk er ook nooit naar op
televisie. Het maakt toch allemaal niets uit. De regering doet wat ze wil en
mensen zoals ik hebben daarover niets te zeggen."

Ook de 'working class', althans wat er nog van over is, staat niet langer per
definitie achter Labour. William James Davis (62) heeft de bloeiperiode van de
industrie in Horwich nog meegemaakt. Jarenlang werkte hij in de
locomotievenfabriek vlak achter zijn bescheiden woning. Het hele wijkje was
gebouwd voor industriearbeiders. Horwich Loco is allang ter ziele en ook de vijf
katoenfabrieken zijn er niet meer. Alleen een vestiging van BAE Systems, vroeger
British Aerospace, is er nog, zij het met een tiende van het personeelsbestand
van vroeger.

Het karakter van de buurt is ook ingrijpend veranderd. ,,Iedereen kende
iedereen", vertelt Davis. ,,Niemand deed ooit zijn deur op slot. Als er iemand
uit de straat stierf, ging iedereen naar de begrafenis. En op een paar man na
stemde iedereen Labour." De oude gemeenschap is uit elkaar gevallen. Er kwamen
veel jongeren in de buurt wonen, die geen binding met de wijk hadden.

Ook Davis, die na een periode als postbode nu als controleur van de schoonmakers
bij supermarkt Asda werkt, heeft zich van Labour afgekeerd. Vooral het feit dat
Labour geen hand uitstak om Horwich Loco overeind te houden stak hem. Daarom
stemt hij tegenwoordig op de Liberaal Democraten.

Davis maakt zich zorgen over de toekomst van zijn zoons van 19 en 14 jaar, die
niet veel zin in school meer hebben. Hij wil dat ze doorleren. Maar een van hen
hield hem laatst voor. ,,En hoe zat dat dan met jezelf? Jij ging toch ook op je
zestiende van school?" Waarop Davis zijn zoon uitlegde dat er overal werk was te
vinden toen hij jong was, terwijl je nu alleen kans maakt met goede
kwalificaties.

De lotgevallen van de familie Davis geven in een notendop de veranderingen weer
die zich de afgelopen decennia in Groot-Brittannië hebben voorgedaan. De oude
vertrouwde patronen gelden niet langer. Niet in de economie, niet in het sociale
verkeer en niet in de politiek. De Britten laten zich anno 2010 niet zo
makkelijk in bepaalde hokjes duwen als vroeger, zeker niet bij verkiezingen.

Die nieuwe onberekenbaarheid van de kiezers maakt de politici nerveus. De
verkiezingen kunnen een paar weken van tevoren nog alle kanten uit. Elk groepje
kiezers kan op 6 mei de doorslag geven. Wie weet zelfs de ongrijpbare Motorway
Man.

Motorway Man is zo'n dertig jaar, werkt hard, is zeer mobiel, zijn huis is
vooral z'n slaapplaats

'Een partij kiezen zij als een auto: als die na een paar jaar heeft afgedaan,
nemen ze een nieuwe'

'Mensen zijn hier maar één maand- salaris verwijderd van een ramp'

Op 6 mei gaan de Britten naar de stembus. De strijd gaat ditmaal niet slechts
tussen Labour en de Conservatieven. Ook de Liberaal Democraten van Nick Clegg
doen nadrukkelijk mee. Clegg presenteerde zich vorige week in het eerste
tv-debat (een novum in Groot-Brittannië) met succes als het alternatief voor de
twee grote partijen.

Veel Britten wensen een nieuw begin te maken. Bovendien willen ze de gevestigde
orde straffen voor het declaratieschandaal van vorig jaar, waarbij
Lagerhuisleden van vooral Labour en Tories hun inkomen met tienduizenden ponden
wisten aan te vullen.

In veel opiniepeilingen zijn de 'Lib Dems' de Labour Partij van de impopulaire
premier Brown voorbijgestreefd, in één peiling ook de Conservatieven. Maar door
het districtenstelsel zal hun zeteltal in het Lagerhuis (650 zetels) relatief
laag blijven (circa 100 zetels). Als Labour of Tories geen meerderheid halen,
kan een regering slechts worden gevormd met steun van de Lib Dems.

LOAD-DATE: April 26, 2010

LANGUAGE: DUTCH; NEDERLANDS

GRAPHIC: Links  Justin Davda (31), accountant, staat dagelijks langdurig in de
file, niet geïnteresseerd in politiek.  Rechts Zakenman langs de snelweg M62,
luistert naar voicemail-berichten.
links  Catherine Denison (35): 'De fut is eruit bij Labour.' boven Kinderen
spelen op straat in een wijk uit 1995 tussen Bolton en Horwich. rechts Joanne
Wilson (39): 'Om politiek geef ik niks. Ik kijk er nooit naar op televisie.'
linksboven William Davis (62): bezorgd over de toekomst van zijn zoons.  rechts
Tesco-supermarkt, gelegen aan de snelweg  M62 tussen Manchester en Liverpool.
linksonder Verkiezingsposter van de Conservatieven tegen premier Brown.

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                              133 of 174 DOCUMENTS



                                NRC Handelsblad

                             19 april 2010 maandag

De Europese Unie blijft het speeltje van de politiek elite;
Column

BYLINE: Eric Schliesser

SECTION: OPINIE; Blz. 7

LENGTH: 791 woorden


Het bestaansrecht van de Europese Unie is het uitbannen van oorlog tussen
Frankrijk en Duitsland. De vraag is of na de val van het communisme, de Europese
Unie ook zonder deze dreiging nog levensvatbaar is.

De euro is vanaf het begin geen doel maar middel geweest: in ruil voor Duitse
eenwording kreeg Frankrijk medezeggenschap over de gezamenlijke munt. Zelfs op
het oog onschuldige meningsverschillen over de euro kunnen dan snel de
fundamenten van de EU raken. Zoals de afgelopen weken is gebleken, functioneert
Europa alleen als Duitsland en Frankrijk elkaar weten te vinden.

De Griekse schuldencrisis is een langdurige vertrouwenscrisis. Het smeult nog
tussen Griekenland en haar schuldeisers, tussen de Griekse regering en haar
burgers, tussen de Europese regeringen onderling, tussen Aziatische
investeerders en de nationale overheden, en tussen de EU en de burgers van de
eurozone. Als slechts de Griekse cijfers en betaalbereidheid op de
kapitaalmarkten gewantrouwd worden, dan zou de onderlinge verdeeldheid iets
onschuldigs zijn. Maar zoals mondjesmaat bekend wordt, is de Griekse crisis
vooral een probleem omdat staatsobligaties van Griekenland en de andere Europese
landen met hoge schuldenlasten in handen zijn van toch al wankele Europese
banken.

Juist de balansen van de Europese banken zijn niet te vertrouwen. Die
ongeloofwaardigheid is het onbedoelde resultaat van beleid van de financiële
toezichthouders, die de bankiers toestaan de blunders op kosten van de
belastingbetaler te verdoezelen en over lange periodes uit te smeren. Zolang de
omertà en fraternité van de ministeries van Financiën en de centrale banken
standhouden,  kan een directe ramp afgewenteld worden. Maar nu zit iedereen
gevangen in een web van financiële halve waarheden en wederzijdse
afhankelijkheid: het is niemand ontgaan dat juist de late openheid van zaken
Griekenland op de rand van de afgrond heeft gebracht. Pas als men boven de
afgrond zweeft, wordt er serieus gehandeld. Dit stimuleert geen op waarheid
gerichte openbare cultuur binnen de EU. En dit ontwricht ook verstandige
politieke besluitvorming.

Hoe heeft het zover kunnen komen? Elke macht, hoe dictatoriaal ook, is
uiteindelijk gefundeerd op de verlangens, het vertrouwen en de verbeelding van
de bevolking. Dit geldt bij uitstek voor de Europese Unie die in moeilijke
tijden niet kan terugvallen op een gezamenlijke taal, een gezamenlijk geloof,
noch een geweldsmonopolie van de regeerders. Een functionerende gezamenlijke
markt kanaliseert een deel van onze verlangens. De mens is echter meer dan een
optelsom van zijn noden; een gemeenschap heeft vertrouwen en gezamenlijke
idealen nodig.

Hier wreekt zich dat het lot van een continent vanaf het begin in handen van een
ongekozen elite en economisch-juridische experts is gelegd, om maar te zwijgen
over de lobbyisten van wat we in onze polders 'het maatschappelijke middenveld'
noemen. Uit de manier waarop de EU tot stand is gekomen en functioneert, spreekt
een enorm wantrouwen tegen Europese burgers.

Dit wantrouwen van de politieke elite, om niet te zeggen deze minachting
tegenover de burger, is in Nederland enkele jaar geleden het treffendst
uitgedrukt door de beslissing van de regering en de Raad van State om te doen
alsof het Verdrag van Lissabon geen grondwetswijziging betrof. De prijs voor
zulke minachting is een nationaal verziekte politieke cultuur. De oude
natuurlijke regeringspartijen hebben hun eens onaantastbare meerderheden
verloren en - wat erger is - durven midden in een mogelijk epische crisis geen
regeringsverantwoordelijkheid dragen. De Nederlandse verlamming zou onschuldig
zijn, ware het niet dat de Europese instituties zonder effectieve of rituele
democratische ijkmomenten slechts beperkt zelfcorrigerende en zelfreinigende
vermogens hebben.

De paradox van de EU is juist dat de Europese technocraten en bestuurlijke elite
verenigd zijn in hun argwaan tegenover gewone burgers, maar elkaar niet genoeg
wantrouwen. Het is niet alleen de Griekse elite die te lang haar gang mocht
gaan, ook het stabiliteitspact is door de kernlanden van de EU op cruciale
momenten genegeerd. Hierdoor is het lot van de gezamenlijke munt en het centrale
bindmiddel van de EU in groot gevaar gebracht.

Het Nederlandse beleid zou op twee doelen gericht moeten zijn. Allereerst de
constructieve samenwerking tussen Frankrijk en Duitsland helpen bewaken. Ten
tweede zouden we gebruik moeten maken van de nog niet afgelopen crisis om een
culturele en politieke omslag in de EU in gang te zetten - minder vertrouwen op
de wijsheid van experts en meer democratische instituties.

Helaas zijn we door ons onvermogen afhankelijk van andermans beleid. Er is
weinig reden om het akkoord van Brussel niet als tijdelijke oplossing te zien.

LOAD-DATE: April 20, 2010

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                              134 of 174 DOCUMENTS



                                NRC Handelsblad

                             17 april 2010 zaterdag

Uitsupporters?;
Tribune

BYLINE: Shari Kiljan

SECTION: SPORT; Blz. 13

LENGTH: 686 woorden

SAMENVATTING

Directeur betaald voetbal Henk Kesler zei in het tv-programma Nova dat
risicoduels in de competitie misschien voortaan zonder fans van de bezoekende
ploeg moeten worden gespeeld. Een goed idee?

VOLLEDIGE TEKST:

Joop Munsterman, voorzitter FC Twente: ,,Je weet niet welke wedstrijden als
risicoduels worden aangemerkt en wat daarvoor de criteria zijn. Daarvoor zijn we
afhankelijk van de lokale overheden. Tussen de supporters van FC Twente en sc
Heerenveen is er nooit iets aan de hand, toch werd dat duel afgelopen seizoen
tot risicowedstrijd verklaard. Dat is heel gek, wanneer je je bedenkt dat wij
vorig jaar een geweldige bekerfinale hebben gespeeld. Dat was werkelijk één
groot familiefeest, de supporters van beide ploegen gingen voorbeeldig met
elkaar om. Door deze regeling zouden mijn kinderen, samen met veel andere
enthousiaste supporters, de uitwedstrijd tegen sc Heerenveen niet meer kunnen
bezoeken. Dat vind ik een uiterst trieste zaak. Waar kies je dan als voetbalbond
voor? Ontneem je alle voetbalsupporters hun uitwedstrijden of ga je de
zogenaamde supporters, die het voor iedereen verpesten, eens aanpakken? Ik ga er
nooit aan wennen dat een kleine groep mensen het verpest voor anderen. Net als
het feit dat de bekerfinale nu over twee wedstrijden wordt gesplitst. Een klein
groepje Ajax-aanhangers is begonnen met het verspreiden van vijandelijkheden via
het internet en daar worden ze voor beloond. Feyenoord wordt namelijk sterk
benadeeld. De kans dat zij de beker winnen, is kleiner geworden."

André Wetzel, oud-voetballer en voormalig trainer van onder meer ADO Den Haag:
,,Een briljant idee. Het scheelt  honderdduizenden euro's aan gemeenschapskosten
wanneer die vier bussen met uitsupporters wegblijven. Bij ADO waren de
veiligheidskosten buitensporig hoog. Vaak veroorzaakt het publiek van Ajax,
Feyenoord, ADO Den Haag en FC Utrecht de problemen. Laat die supporters maar
thuis. Als ze hun leven na een paar jaar hebben gebeterd of wanneer het huidige
ras is 'uitgeroeid', kijken we verder."

Eric van Dorp, voorzitter supportersvereniging Feyenoord:  ,,Of Kesler zegt
niets of hij zegt domme dingen. Dit is ook weer zoiets doms, het zou een
overwinning voor alle supporters zijn wanneer die man opstapt. We moeten met z'n
allen proberen om voetbalwedstrijden zonder ongeregeldheden te laten verlopen
door de kleine groep met onruststokers te weren, hij zoekt weer de weg van de
minste weerstand. Een klein groepje verpest het voor de rest. Jan met de pet
wordt de dupe van deze regeling. Bijna alle duels  van Feyenoord, Ajax, ADO Den
Haag en FC Utrecht worden als risicowedstrijden gezien. Ik denk dat de
supporters van deze vier clubs bij vijftien van de zeventien uitwedstrijden niet
meer mee mogen. Daarbij heeft deze regeling geen zin. Op de spreekkoren na zijn
er tegenwoordig vrij weinig ongeregeldheden in het stadion zelf. De mensen die
kwaad willen, zoeken elkaar op buiten het stadion. Op zulke incidenten heeft de
regeling helemaal geen invloed, dus wat bereik je ermee?"

Klaas Wilting, voormalig woordvoerder Amsterdamse politie:  ,,Dit had al veel
eerder moeten gebeuren. Sinds de jaren tachtig zit de politie al met de ellende
van voetbalsupporters. In de tijd van het oude Ajax stadion moest het uitpubliek
al door de ME worden begeleid. Toen had de KNVB al moeten besluiten om
risicowedstrijden zonder uitpubliek te spelen. Het stadion komt toch wel vol met
thuispubliek. Met deze maatregel komt er eindelijk een einde aan alle ellende.
Ik vind dat de onruststokers nog harder moeten worden aangepakt. De
stadionverboden die nu worden opgelegd zijn niet lang genoeg. Wanneer je iets
uithaalt in het stadion, mag je mijns inziens nooit meer in een stadion komen,
dat schrikt de herrieschoppers wel af."

Mario van der Ende, ex-voetbalscheidsrechter:  ,,Kesler spreekt zichzelf
regelmatig tegen. Hij zegt ook steeds dat voetbal een feest moet zijn. Om de
sfeer in het stadion te verhogen, heb je uitpubliek nodig. Het wordt tijd om de
raddraaiers er eens tussenuit te pikken en die voorgoed uit de stadions te
weren. Maar deze maatregel lijkt mij een slecht idee."

LOAD-DATE: May 21, 2010

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                              135 of 174 DOCUMENTS



                                NRC Handelsblad

                             16 april 2010 vrijdag

Niks meer doen;
Dag

BYLINE: Frits Abrahams

SECTION: ACHTERPAGINA; Blz. 18

LENGTH: 535 woorden


Eindelijk, voor het eerst in twaalf jaar, had ik een geldig excuus om het
schrijven van deze rubriek minstens een dagje over te slaan. Ik liet het nieuws
een poosje op me inwerken terwijl ik gelukzalig op bed lag, en belde toen met
goed bedwongen blijdschap mijn eindredacteur.

,,Je begrijpt dat het niet gaat lukken", zuchtte ik, waarna ik onmiddellijk in
een royale hoestbui uitbarstte.

,,Begin jij nou ook al met dat lelijke Nederlands", zei hij en hij bauwde me na:
,,Het gáát niet lukken. Iedereen heeft het maar over 'gaat'. Gaat dit, gaat dat.
Waarom niet gewoon 'zal'?"

Ik liet hem maar even uitrazen. Hij is eindredacteur en hij heeft net als iedere
hardwerkende Nederlander recht op zijn eigen beroepsdeformatie.

,,Wát zal je niet lukken?" vroeg hij ten slotte.

,,Mijn stukje."

Geharnaste stilte. Eindredacteuren moeten op je kunnen rekenen. Ze vinden het
reuze vervelend voor je als je kat diarree heeft of als je die dag toevallig ook
nog je moeder moet begraven en je vrouw uit een brandend huis wilt redden - maar
dat stukje moet er wel komen, we kunnen de lezer moeilijk een blanco hoekje
aanbieden, vind je zelf ook niet?

Dus sla je toch maar weer zuchtend aan het schrijven, terwijl de wereld om  je
heen instort. Niet dat het je uiteindelijk veel waardering zal opleveren. Op je
graf zullen je kinderen misprijzend een steen zetten met de tekst 'zijn laatste
stukje', en een grapjas zal er misschien nog ooit de 's' weghalen.

,,Wat is er dan in godsnaam aan de hand?" vroeg mijn eindredacteur, duidelijk
geërgerd.

Ik begon weer te hoesten, maar nu met iets als een soort astmatische aandrijving
waarbij ik af en toe hijgend mijn adem zocht.

,,Griepje?" vroeg hij nog.

,,Nee man, as, ás!" riep ik wanhopig. ,,Hebben jullie daar in Rotterdam soms
géén last van?"

,,Wij voelen ons prima, zolang Ajax maar in Amsterdam blijft."

Ik schilderde hem in schrille bewoordingen hoe ,,bij ons" de IJslandse aswolk
van Schiphol naar de Amsterdamse binnenstad was afgedreven en het openbare leven
daar totaal had lamgelegd. Automobilisten hadden hun auto midden op straat laten
staan en waren de huizen en gebouwen in gevlucht, de hoeren op de Wallen konden
de aanloop niet meer aan en verder hield iedereen ramen en deuren potdicht
afgesloten.

,,Mijn vrouw wil nog naar binnen, maar ik kan het risico gewoon niet nemen", zei
ik. ,,Ik heb al veel te veel fijnstof en glas binnengekregen."

,,Hoe lang gaat dit nog duren?" vroeg hij.

,,Gáát!" betrapte ik hem, toch nog even blij. Maar toen weer ernstig: ,,Moeilijk
te zeggen. Volgens een IJslandse geoloog kan het nog wel weken duren. Het hangt
er helemaal vanaf wat die gletsjer Eyjafjallajökull nog meer gaat, gáát, doen."

,,Dus je schrijft misschien wekenlang niet?" Er klonk verbijsterd ongeloof door.
En hij voegde er wat aan toe dat op 'Eyjafjallajökull' leek,  maar Nederlandser
klonk en iets als 'flauwekul lul' zou kunnen zijn.

,,Jazeker", bracht ik nog uit, waarna ik de telefoon uit mijn handen liet vallen
en een goed heenkomen zocht naar mijn bed. Daar dacht ik nog even: wat heerlijk,
zo'n aswolk. We hoeven niks meer te doen. Geen werk, geen Ajax-Feyenoord, geen
verkiezingen. In Genesis stond het al: wij zijn stof en as.

Toen viel ik in een lange, droomloze slaap.

LOAD-DATE: April 16, 2010

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                              136 of 174 DOCUMENTS



                                NRC Handelsblad

                             12 april 2010 maandag

Polen stapt over zijn trauma's heen;
Polen komt door ramp niet tot stilstandRouw zonder hysterie na dood van
politieke elite bij vliegtuigongeluk

BYLINE: Stéphane Alonso

SECTION: VOORPAGINA; Blz. 1

LENGTH: 1402 woorden

SAMENVATTING

Op een historisch beladen plek stort een vliegtuig neer met de Poolse president
en tientallen functionarissen van de staat. Het was de elite van het verleden.

VOLLEDIGE TEKST:

Het noodlot. Het lijkt wel alsof de Polen er patent op hebben. Echte rust,
stabiliteit en vrijheid kennen ze pas twintig jaar, sinds de val van het
communisme in 1989. Daarvoor: een eindeloos tranendal van bezettingen en
opstanden, zelden met happy endings, meestal  gedrenkt in bloed. Een verleden
dat veilig opgeborgen leek in geschiedenisboeken, maar er door het plotselinge
overlijden van president Lech Kaczynski, zaterdag in een vliegramp, uit is
gesprongen. De vloek is terug, zeggen de Polen.

Ze zeggen ook: de cirkel is rond. Want Kaczynski zou zaterdag deelnemen aan de
herdenking van zo'n bloedige tragedie, misschien wel de meest traumatische voor
Polen: de heimelijke executie in 1940 van 22.000 Poolse krijgsgevangenen, de
bloem der natie, door Stalins geheime politie, in (onder meer) het Katyn-bos bij
het Russische Smolensk. 96 Poolse politici, functionarissen, hoge militairen,
bisschoppen en nabestaanden van de slachtoffers reisden met de president mee
naar Smolensk, waar het Poolse staatsvliegtuig  crashte, in diezelfde bossen
waar zeventig jaar eerder aan de lopende band schoten klonken.

Oud-president Lech Walesa, de voormalige leider van vakbond Solidariteit, sprak
zaterdag van ,,een tweede Katyn", toen de omvang van het ongeluk begon door te
dringen. ,,Destijds schoten ze onze intelligentsia in het achterhoofd, nu zijn
we een deel van onze intellectuele elite verloren in een vliegtuigongeluk. Het
zal nog lang duren voordat de wonden van onze democratie geheeld zijn."

Een tweede Katyn, zegt hij, omdat woorden tekortschieten, de symboliek
onontkoombaar is. Maar de meeste Polen, ook Walesa, weten beter: dit is geen
tweede Katyn, dit is geen gruwelijke oorlogsmisdaad. Dit is botte pech, een
vreselijk ongeluk op een historisch beladen plek.

Dat is misschien nog wel het meest verwonderlijke: dat de Polen al die symboliek
maar al te goed zien, er zelfs troost in vinden, maar er zich niet door laten
meeslepen. Onder andere omstandigheden, in een andere tijd, zou met een
beschuldigende vinger gewezen zijn naar Rusland, de oude aartsvijand. Maar
niemand verdenkt de Russen nu van  opzet in het ongeluk, de vele
steunbetuigingen uit Moskou worden enthousiast in ontvangst genomen, hooguit met
wat verbazing, want zelden zaten de twee landen zozeer op dezelfde golflengte.
Premier Vladimir Poetin die zijn huilende Poolse evenknie Donald Tusk op de
plaats van het ongeluk in zijn armen neemt - dat beeld maakt grote indruk.

,,En nog is Polen niet verloren, zolang wij leven", schalt het door de straten
van Warschau, waar zich tienduizenden burgers hebben verzameld om de laatste eer
te bewijzen aan hun president. Het is de eerste zin van het Poolse volkslied,
waarin de nationale overlevingsdrift wordt bezongen. Een lied dat sinds de val
van het communisme en het wegvallen van buitenlandse bedreigingen aan betekenis
heeft ingeboet, maar waarin de Polen vandaag weer  troost vinden. ,,Wat een
vreemde overmacht ons ontnomen heeft, zullen wij met de sabel terugnemen." Voor
het presidentiële paleis worden bloemen neergelegd, kaarsjes aangestoken.

Polen rouwt, maar kijkt ook vooruit, zonder sabel, zonder hysterie. Als de ramp,
voor zover dat kan, iets leert is het dat het land niet langer vastgeroest zit
in zijn zware geschiedenis. Dat het verleden langzamerhand echt tot het verleden
begint te horen. Dat de chronische traumapatiënt zich na twintig jaar vrijheid
een stuk beter voelt. Deels komt dat ook door het grootste slachtoffer van de
ramp: de impopulaire Poolse president Lech Kaczynski.

Toen de Poolse paus, de hier razend populaire Johannes Paulus II, in 2005
overleed kon je in Polen een speld horen vallen, nu is de sfeer minder plechtig.
,,Ik mocht Kaczynski niet, maar hij was mijn president", zegt een vrouw.
,,Daarom ben ik hier. Ik  wens niemand zo'n verschrikkelijk einde toe." Het is
een typerende observatie, die je niet op de staatstelevisie zult horen. Alleen
op straat en op internetfora.

De Polen worstelen met hun president. Zijn dood is een schok, een nationale
ramp, maar over zijn nalatenschap lopen de meningen sterk uiteen. Hij was een
patriot en een eerlijke politicus, maar ook een conservatieve moraalridder en
euroscepticus, wars van moderniteit, die met zijn drammerige stijl diepe
verdeeldheid zaaide en internationaal geregeld op tenen stond. Een Pool die wel
vastgeroest zat in het verleden, van het Poolse martelaarschap altijd weer een
show wilde maken. Bij de later dit jaar geplande verkiezingen zou hij zeker zijn
weggestemd.

Een omstreden man, kortom,  die op weg was naar de uitgang en  daarna, als een
boze droom, snel  zou zijn vergeten. Ware het niet dat het noodlot anders
besliste. Wat nu gebeurd is, vergeten de Polen nooit. ,,Kaczynski is onze
Kennedy", aldus een commentator. ,,Over 50 jaar weet iedereen  precies waar hij
mee bezig was toen zijn dood werd bekendgemaakt." De presidentsverkiezingen,
vervoegd naar juni, zijn door het drama een lastig verhaal geworden. De race
leek gelopen, maar ligt nu de boeman is overleden weer open.  Lech Kaczynski is
niet langer het mikpunt van de verkiezingen, maar de schaduw die eroverheen
hangt.

De wonden van de Poolse democratie zijn groot, maar niet levensbedreigend. Hoe
erg de ramp  ook wordt gevonden, veel van de slachtoffers waren getrouwen van
Kaczynski die, net als de president zelf, politiek gezien waren uitgespeeld. Het
was, cru gezegd, de elite van het verleden. Iedereen weet dat het land door deze
ramp, anders dan door die uit het verleden, niet gierend tot stilstand komt.

Bovendien roept het ongeluk vragen op. Onder de slachtoffers zat de top van de
landmacht, marine en  luchtmacht, het hoofd van de  Centrale Bank en tientallen
politici, onder wie  vijf kopstukken van Recht en Rechtvaardigheid (PiS), de
door Kaczynski  en zijn tweelingbroer opgerichte partij, die sinds 2007 in de
oppositie zit. Waarom zaten zoveel belangrijke mensen  in één toestel? Waarom
werd het noodlot zo getart?

De geruchtenmachine draait op volle toeren. Het gezaghebbende dagblad Gazeta
Wyborcza durft als een van de weinige te suggereren dat Kaczynski zelf mogelijk
een rol heeft gespeeld in de tragedie. In het verleden nam hij het vaker niet zo
nauw met zijn veiligheid of die van anderen. Zo gaf hij in  2008 een piloot het
bevel om een ongeplande stop te maken in Tbilisi, waar hij de Georgiërs, op dat
moment in een oorlog met Rusland, een hart onder de riem wilde steken. De piloot
achtte dat onveilig, weigerde en kreeg de wind van voren.

De verkeerstoren in Smolensk adviseerde de piloten om uit te wijken naar een
ander vliegveld, vanwege een dikke mist rond de landingsbaan. Het advies werd
een bevel. Maar de piloten deden toch één of meerdere landingspogingen, alsof de
voor Kaczynski zo belangrijke afspraak in de Katyn-bossen onder geen beding
gemist mocht worden. De twee, teruggevonden zwarte dozen zullen uitsluitsel
moeten geven.

Samen in hetzelfde vliegtuig of niet?

Het afgelopen weekend stelden veel Polen zich de vraag waarom zoveel politici en
militairen gebruik mochten maken van hetzelfde vliegtuig.  Er was geen regel die
dat verbood. Andere landen kennen zo'n regel wel. Zo zullen de Amerikaanse
president en vicepresident nooit hetzelfde vliegtuig nemen, evenals de Britse
vorstin en de Britse kroonprins.

De Nederlandse koningin en de kroonprins kunnen wel samen reizen, aldus de
Rijksvoorlichtingsdienst. En het komt ,,natuurlijk" ook voor dat premier
Balkenende samen met een of meer ministers in een vliegtuig zit. Daar kan ook
een vicepremier bij zijn.

Ook het ministerie van Defensie heeft geen regelgeving voor de samenstelling van
delegaties in vlieguigen, aldus een woordvoerder, ,,maar er wordt wel degelijk
rekening gehouden" met een mogelijke vliegramp. Hoe precies, bepalen volgens hem
het gezond verstand en de omstandigheden. ,,We sturen ook niet makkelijk drie
mensen in verschillende vliegtuigen."

Behalve landen hebben ook multinationals en gewone burgers soms vliegregels.  Zo
kent Shell  de regel dat niet meer dan twee leden van de raad van bestuur met
hetzelfde vliegtuig mogen reizen.

In sommige gezinnen stapt de moeder soms nooit in hetzelfde vliegtuig als de
vader.

Samen in hetzelfde vliegtuig of niet?

Necrologie Kaczynski: pagina 4

Commentaar: pagina 7

LOAD-DATE: April 12, 2010

LANGUAGE: DUTCH; NEDERLANDS

GRAPHIC: Een Russische soldaat bij wrakstukken van het Poolse
regeringsvliegtuig, dat zaterdag neerstortte bij het militaire vliegveld van
Smolensk.
Foto Reuters
Een Poolse kunstenaar brengt haar portret van president Lech Kaczysnki en zijn
vrouw Maria naar huis, nadat het eerder vandaag tentoongesteld was bij een
rouwdienst. Kaczynski kwam zaterdag om.
Foto AP

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                              137 of 174 DOCUMENTS



                                NRC Handelsblad

                             10 april 2010 zaterdag

Klassenjustitie;
filosoferen

BYLINE: Rob Wijnberg

SECTION: WEEKBLAD RUBRIEKEN

LENGTH: 427 woorden


De SP pleit er al jaren voor en nu wil de ChristenUnie het ook:
inkomensafhankelijke boetes. Kort samengevat betekent dat: de miljonair die in
zijn Porsche Carrera door rood rijdt, krijgt een dikkere prent van oom agent dan
de bijstandsmoeder in een Fiat Panda. Nu dacht ik altijd dat Vrouwe Justitia
blind was, maar ons loonstrookje is kennelijk in braille.

Hoever wil de ChristenUnie daarin gaan? Ik heb even de Quote 500 erbij gepakt en
ben aan het rekenen geslagen. Voor Jan Modaal kost door rood rijden nu nog 150
euro. Met boetes naar draagkracht kan de familie Brenninkmeijer - volgens Quote
de rijkste familie van ons land - straks rekenen op een bekeuring van 100
miljoen.

Te voldoen per acceptgiro.

Briljant plan dus eigenlijk van de ChristenUnie. De agent die ooit koningin
Beatrix met een slok op over de vluchtstrook ziet scheuren terwijl ze aan het
bellen is, kan in één klap de staatsschuld aflossen. Nog twee parkeerboetes voor
John de Mol erbij en je hebt de rijksbegroting voor de komende tien jaar rond.
Ik zeg: André Rouvoet op Financiën én Verkeer! Kun je direct die ministeries
samenvoegen.

Hoezo: bezuinigen is moeilijk?

Jammer alleen dat de kosten de baten ver zullen overstijgen. Hoe ga je
bijvoorbeeld bepalen wat iemands inkomen is? Telt de laatste belastingaangifte?
En wat nu als iemand direct daarna zijn baan is kwijtgeraakt? Of al zijn geld
heeft geïnvesteerd in een verliesdraaiend bedrijf? Of, stel dat iemand zo rijk
is dat hij zich laat rondrijden door een chauffeur  - wiens inkomen is dan
maatgevend? En hoe doe je dat met parkeerboetes? Blijf je wachten om te kijken
van wie de auto is?

Los van de praktische absurditeit is het bovendien extra vreemd dat uitgerekend
de ChristenUnie met dit voorstel komt. Achter een inkomensafhankelijk
boetesysteem schuilt namelijk een consequentialistische opvatting van straffen.
Dat wil zeggen, de gevolgen van een straf worden bepalend gemaakt voor de
strafmaat. Een geldboete  treft een miljonair immers veel minder dan een arme
student en moet dus flink hoger zijn, wil ze hetzelfde 'effect' sorteren - zo
luidt de redenatie.

Maar het was juist het christendom dat van meet af aan een deontologische
opvatting van straffen propageerde  - door het vergrijp bepalend te maken voor
de strafmaat. Vandaar: oog om oog, tand om tand. In de Bijbel zal je dan ook
niet zo gauw inkomensafhankelijke boetedoening aantreffen. Kunt u het zich
voorstellen? Dat Petrus aan de hemelpoort nog vraagt om je bankafschrift?

Klassenjustitie heet dat.

Twee parkeerboetes voor John de Mol en je hebt de begroting rond

LOAD-DATE: April 10, 2010

LANGUAGE: DUTCH; NEDERLANDS

GRAPHIC: NZwijnberg6

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                              138 of 174 DOCUMENTS



                                NRC Handelsblad

                              9 april 2010 vrijdag

'Beschaving vergt onderhoud';
Thierry Baudet over het conservatisme en de misverstanden die daarover bestaan

BYLINE: Pieter van Os

SECTION: BOEKEN

LENGTH: 1730 woorden

SAMENVATTING

Voor de conservatief draait het onderwijs om innerlijke vorming, aldus Thierry
Baudet. Hij stelde een bundel met portretten van conservatieve denkers samen.
'Wij zijn allen sociaal-liberaal-conservatief.'

VOLLEDIGE TEKST:

Voor iemand die zich bezighoudt met de conservatieve traditie is Thierry Baudet
opvallend jong: 27 jaar. Misverstand nummer één, zou hij zelf zeggen. Waarom
moet een conservatief de wijsheid van jaren hebben? Waarom is het opvallend dat
jongeren zich thuis voelen bij denkers die aandacht vragen voor het menselijk
tekort en sceptisch staan tegenover hemelbestormende abstracties?

Misverstanden als deze vormden genoeg reden voor Baudet om, samen met jurist
Michiel Visser, een bundel samen te stellen met portretten van 20ste-eeuwse
denkers die in de conservatieve traditie staan. Twintig mannen, geen vrouw.
Amerikanen en Europeanen, onder wie drie Nederlanders: een historicus, Johan
Huizinga, en twee predikanten, Willem Aalders en Herman Dooyeweerd. Nogal wat
bijdragen komen van de hand van universitaire docenten, waardoor ze niet
allemaal ontkomen aan een enigszins schoolse toon.  Maar er blijven genoeg
mooie, verrassend levendige portretten over, vooral van de hand van buitenlandse
auteurs, zoals die over de Britse cultuurfilosoof Michael Oakeshott, geschreven
door zijn landgenoot Theodore Dalrymple, en het portret van de Amerikaan
Christopher Lasch, door Amerikaan Jeremy Beer. Dat soort portretten prikkelt
het verlangen om de boeken van de geportretteerden opnieuw, of voor het eerst,
te lezen. Precies de bedoeling, zegt Baudet.

En dan die misverstanden. Zelfs de titel, zo legt Baudet uit, is bedoeld om er
één te bestrijden. ,,Die is  provocerend bedoeld. Het vooroordeel luidt dat
conservatieven tegen vooruitgang zijn. Dat is natuurlijk onzin. Iedereen is voor
vooruitgang. Maar voor conservatieven moet die geleidelijk van aard zijn, niet
revolutionair. 'Conservatief' staat tegenover 'revolutionair', niet tegenover
'progressief'.  Dat staat tegenover  regressief, wat het conservatisme niet is.
Het is wel zo dat de denkers uit deze bundel technologische of economische
vooruitgang relativeren. Werkelijke vooruitgang is morele vooruitgang. Daar gaat
het in deze portretten ook om. Want wil je de staat van een samenleving peilen,
dan moet je naar de mensen kijken. Liberalisme en socialisme, waar het
conservatisme zich van onderscheidt, denken niet vanuit mensen, maar vanuit
systemen: socialisten vanuit de staat, liberalen vanuit de markt. Conservatieven
ontsnappen aan die verlammende tweedeling. Hét conservatisme vormt  geen
beweging. Het is niet te vangen in kwalificaties als 'links' of 'rechts'."

Toch stemden bijna al deze denkers 'rechts'. In Engeland heet de partij ter
rechterzijde zelfs de 'Conservative Party'. Eén groot misverstand?

,,Wel dat ze allemaal rechts stemden. Dat is gewoon niet waar. Kijk maar: Lasch,
Wittgenstein, Ortega y Gasset; dat zijn al drie die niet rechts stemden, of wat
voor ons doorgaat als 'rechts'. De politieke vertaling van belangwekkende ideeën
is sowieso een modderige affaire, verbonden met belangen en met een concrete
historische context. Over die politieke vertaling gaat dit boek niet. Het is ook
geen pamflet. Integendeel, het boek is bedoeld om de rijkdom van de
conservatieve traditie te tonen."

Dat brengt jullie bij zeer uiteenlopende denkers. Neem Christopher Lasch, een
'liberal' met marxistische sympathieën die met zijn bestseller 'The Culture of
Narcissism' Jimmy Carter inspireerde tot de meest zwartgallige speech die een
Amerikaanse president ooit heeft gegeven. De reactie daarop leidde  onder meer
tot het succes van de optimistische Ronald Reagan, een politicus die  dweepte
met de Oostenrijks-Britse denker Friedrich Hayek, een uitgesproken
vrije-marktdenker. Hayek en Lasch zouden zelf niet zo graag onder één noemer in
een bundel belanden, denkt u wel?

,,Dat weet ik nog zo net niet. Inderdaad, Lasch was kritisch over de vrije
markt, en ja, Hayek wordt door velen gezien als protagonist van de vrije markt.
Maar vooral in zijn latere werk, Law, Legislation and Liberty, toonde Hayek zich
bezorgd  over een al te expansieve vrije markt. Wetten en deugden van de markten
moeten bijvoorbeeld niet de gezinsverhoudingen bepalen, dat zag ook hij. Net als
dat culturele voorwaarden die buiten de markt liggen cruciaal zijn voor de
samenleving, en zelfs voor het goed functioneren van die markt zelf.  Lasch
ontwikkelde zich tot een vertegenwoordiger van het cultuurconservatisme van de
gewone man, die eigen gebruiken, tradities en instituties koestert. Kortom, het
is maar waar je naar kijkt."

Conservatieven kunnen dus links stemmen?

,,Natuurlijk. Absoluut. Volgens mij zijn we bijna allemaal
sociaal-liberaal-conservatief. In onze kijk op de wereld dragen we al die
tradities in ons. En het conservatieve perspectief vind je overal, al is het
filosofisch een ondergeschoven kindje. Dat zie ik ook als een functie van dit
boek, dat mensen denken: 'ah, dat is dus conservatief, precies zoals ik er al
over dacht'. Zoiets neemt hopelijk ook de ideologische hokjes weg waarin we
graag denken. Conclusies over de politieke actualiteit zijn verder aan de lezer.
Michiel en ik hebben niet voor niets alleen denkers uit de 20ste eeuw gekozen,
niet uit de 21ste."

Maar u zet ze met deze bundel zelf in een hokje.

,,Nee. Ik laat zien dat ze  schatplichtig zijn aan een zelfde zienswijze, een
zelfde mensbeeld. Niet een ideologie. En die zienswijze verbindt deze denkers op
allerlei manieren. Zo wijzen ze nagenoeg allemaal op het belang van onderwijs,
waarbij  ze zich richten op het belang van individuele vorming. Voor socialisten
is het onderwijs vooral een zaak van emancipatie, voor liberalen een zaak van
nut: wat levert onderwijs op in termen van geld? Voor de conservatief gaat het
om beschaving, om innerlijke vorming. Want zonder die vormende dimensie levert
het onderwijs mensen met de kracht van reuzen, maar met de zelfbeheersing van
kinderen. En socialisten en liberalen hebben gelijk: nut en emancipatie zijn
belangrijk, maar het zijn slechts aspecten. Bovendien verdrukken ze de vormende
functie van het onderwijs het derde, minstens zo belangrijke aspect. Daarom is
het belangrijk dat het conservatieve zienswijze over het voetlicht wordt
gebracht, omdat die, vooral in Nederland, enigszins is ondergesneeuwd."

Waarom vooral Nederland?

,,Dat weet ik  niet. Want het is niet zo dat hier conservatieve denkwijzen niet
hebben postgevat. Zeker wel. Misschien ontbreekt hier een intellectuele traditie
om die denkwijze en dat mensbeeld te expliciteren."

Als je het conservatisme wilt verkopen, is zo'n bundel portretten door
hedendaagse 'geestverwanten' dan  verstandig? Kan dat niet beter met het beste
boek van de geportretteerden, onder wie C.S. Lewis of T.S Eliot?

,,Zie de bundel als een introductie. Vergeet niet dat Nederlanders de weg naar
deze schrijvers vaak niet weten te vinden. Neem Irving Babbitt. Zijn werk is
behoorlijk theoretisch. Ik denk zelfs dat ik de eerste ben die heeft geprobeerd
te politieke lessen uit zijn werk te formuleren. We hebben ieder portret ook nog
afgesloten met een bibliografische slotalinea: in de hoop natuurlijk dat lezers
op zoek gaan."

En om nieuw licht te werpen op zaken als duurzaamheid en maatschappelijk
verantwoord ondernemen, zo meldt de achterflap. Hoe doet het conservatisme dat?

,,De dichotomie socialisme-liberalisme stelt de keuze tussen staat of markt
centraal. Bij de eerste is geen plaats voor ondernemen. Bij de tweede wel, maar
dan mag je ook doen wat je wilt, als het maar geld oplevert. Het conservatisme
biedt hier  een derde dimensie, met aandacht voor de eigen verantwoordelijkheid.
Dat zie je  goed terug bij het denken over maatschappelijk verantwoord
ondernemen.

,,De wereld is daar ook aan toe. In de jaren zestig en zeventig was het staat
voor en staat na. In de jaren tachtig de vrije markt. En nu is een tijd
aangebroken dat we zeggen: 'ho, wacht eens even, we zijn toch iets vergeten'.
Wat we zijn vergeten, daar kunnen deze denkers bij helpen. Zoals gevoel voor de
menselijke maat, wat je bij hen allemaal terugvindt. Het klinkt misschien een
beetje abstract, maar als je het toepast op de praktijk begrijpt iedereen wat je
bedoelt. Zoals de mythe van de schaalvergroting, met al die megafusies van
bedrijven en scholen. Het conservatieve perspectief levert argumenten om daar
kritisch over te zijn."

Is het onderscheid staat-markt wel zo helder als jij schetst? In de jaren
zeventig bestond ook in linkse kring een grote hang naar kleinschaligheid.

,,Dat is waar. Maar om aandacht te vragen voor deze denkers kun je soms niet
anders dan in abstracties praten, als  'markt' en 'staat', ondanks dat zij  zelf
denken in abstracties niet maatgevend willen laten zijn. Hun les is dat alles
complexer in elkaar steekt: wijsheid is nooit losgezongen van tijd en plaats.
Conservatisme is in zekere zin een -isme dat tegen alle ismes strijdt. James
Burnham sprak  van de taak 'to renounce all ideology'. Michael Oakeshot meende
dat de wereld er flink van zou opknappen als  mensen present laughter verkozen
boven utopian bliss."

Enthousiasmeren is uw doel. Met welke passage kunt u zelfs succes boeken bij een
neefje van 14?

,,Veertien jaar? Ortega y Gasset! Die zegt het zo prachtig, zoals Diederik
Boomsma heeft opgeschreven: een steen hoeft niet te vechten voor wat hij is, een
steen in het veld. Een tijger hoeft zich geen zorgen te maken dat hij zijn
'tijgerlijkheid' verliest. Mensen daarentegen lopen voortdurend het risico hun
menselijkheid te verliezen. En daar zit het allemaal in, hè? Beschaving vergt
onderhoud, dat moeten we nooit vergeten. Dat onderhoud wordt gevergd in wetten,
in technologie, maar ook in de moraal, in ons hart. De ultieme test van de
maatschappij zit in de mens zelf. Wie hij is en was, ten opzichte van zichzelf
en zijn omgeving."

'Het vooroordeel is dat conser-vatieven tegen vooruitgang zijn - dat is
natuurlijk onzin'

JONG EN behoudend

Thierry Baudet (27) werkt aan een proefschrift over nationale soevereiniteit aan
de Universiteit van Leiden, en organiseert discussieavonden die onder de titel
'conservatief café' docenten, studenten en geïnteresseerde burgers bijeenbrengen
om hardop na te denken over een conservatief perspectief.

Tijdens die avonden gaat het ook om het wegnemen van misverstanden, want die
omgeven het conservatisme, zeker in Nederland. Aldus Baudet.

LOAD-DATE: April 9, 2010

LANGUAGE: DUTCH; NEDERLANDS

GRAPHIC: Thierry Baudet: 'De politieke vertaling van belangwekkende ideeën is
een modderige affaire'
Foto NRC, Leo van Velzen

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                              139 of 174 DOCUMENTS



                                NRC Handelsblad

                             8 april 2010 donderdag

De duivel himself;
Dag

BYLINE: Frits Abrahams

SECTION: ACHTERPAGINA; Blz. 20

LENGTH: 503 woorden


De Telegraaf heeft zich op een nieuwe politieke prooi gestort en zijn naam is
Job Cohen. Terwijl Cohen gistermiddag op het partijbureau in Amsterdam kalmpjes
het verkiezingsprogramma van de PvdA presenteerde, maakten zijn journalistieke
tegenstanders aan de Basisweg zich op voor een geharnaste anti-campagne, gericht
op de verkiezingen van 9 juni.

Op de website van De Telegraaf werden overdag al de eerste contouren zichtbaar.
De lezers konden op een nieuwe 'stelling' reageren. Cohen weigerde het wachtgeld
waar hij recht op had - was dat nou een keurige beslissing of gewoon een slimme
verkiezingsstunt?

Honderden reacties, de meerderheid negatief voor Cohen.

,,Dat doet hij om mooi weer te spelen. Die linkse rakker zal het vast wel op een
andere manier laten uitbetalen."

,,Is ook nog niet echt nodig. Er zijn in de toekomst nog mogelijkheden genoeg
voor dit heerschap om zijn zakken te vullen."

,,Ach kijk dat engelachtige gezicht van Cohen nu eens geen mens gelooft dit
dus...kijk maar naar Kok Melkert en nu Bos nu de zaligmaker spelen .straks de
duivel himself "

De toon was gezet voor de volgende dag waarop het verkiezingsprogramma van de
PvdA kon worden gefileerd. Opening De Telegraaf vanmorgen: 'De PvdA pakt de
gewone man'. Eerste alinea van dit 'nieuwsbericht': ,,De PvdA torpedeert de
middeninkomens. De partij zadelt de hardwerkende Nederlander op met een reeks
lastenverzwaringen op het gebied van consumptie, zorg en wonen."

Feiten en commentaar in suggestieve omhelzing. Reacties graag!

,,De PvdA heeft met zijn beleid al heel Nederland aan de afgrond gebracht, we
zullen toch niet zo stom zijn om dit weer te laten gebeuren? Nooit meer PvdA."

,,Dan weet elke hardwerkende Nederlander op wie ze niet moeten stemmen."

,,Niets nieuws: bij de PvdA is bezuinigen synoniem aan geld pikken van
hardwerkenden."

Niet alle Telegraaflezers laten zich opjutten - dit kan Cohen misschien tot
troost strekken. Zelfs in deze woestijn van verongelijktheid bloeit hier en daar
een bloempje. ,,Woont de gewone man in een huis van een miljoen en verdient hij
150.000 euro per jaar? Ik dacht het niet", schrijft 'Helena uit Haren'. Daarmee
gaat 'Helena' lijnrecht in tegen het hoofdredactionele commentaar dat stelt:
,,Onder leiding van Job Cohen, die inderdaad geen snars verstand van financiën
blijkt te hebben, is de PvdA een grotere bedreiging voor de economie en het land
dan de crisis die moet worden bestreden."

Onverstoorbaarheid is een karaktertrek die Cohen in behoorlijke mate bezit - en
die hij de komende maanden ook hard nodig zal hebben. Er zal veel gewroet
worden, ook in zijn privéleven, en er zullen wilde beschuldigingen loskomen, net
als destijds bij Joop den Uyl die jarenlang ten onrechte verdacht werd van  'een
bungalow in België'.

'De duivel himself' leek er gistermiddag op zijn partijbureau nog veel zin in te
hebben; ik hoop voor hem dat dat over enkele maanden nog zo zal zijn. De
Telegraaf zal er in ieder geval alles aan doen om op 10 juni met deze kop te
kunnen openen: 'De gewone man pakt de PvdA.'

LOAD-DATE: April 8, 2010

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                              140 of 174 DOCUMENTS



                                NRC Handelsblad

                             7 april 2010 woensdag

'Zonder vertrouwen van de markten stik je';
Hongarije

BYLINE: Marloes de Koning

SECTION: ECONOMIE/LOOPBAAN; Blz. 14

LENGTH: 1512 woorden

SAMENVATTING

De Hongaarse premier Gordon Bajnai over zijn tactiek om te bezuinigen en zijn
advies aan Griekenland.

VOLLEDIGE TEKST:

In zijn  kantoor in het  parlementsgebouw aan de Donau  lijkt de Hongaarse
premier Gordon Bajnai (42) een Wall Street yup verdwaald in een kostuumdrama. De
zakenman met blond stekelhaar ontvangt  in een vertrek met lange donkere tafels
met zware stoelen onder hoge, rijk gedecoreerde plafonds, aan een gang met dikke
lopers. Buiten vergapen toeristen zich  aan de grandeur van  Boedapest. Binnen
voert Bajnai, rijk geworden als investerings- en beursexpert, zijn
versoberingsbeleid uit. ,,Een levensreddende operatie", noemt hij het zelf.

Razendsnelle geldontwaarding in combinatie met een te hoog  begrotingstekort en
een dalend vertrouwen in de kredietwaardigheid, wakkerden in het Westen de angst
aan dat Hongarije als eerste EU-land door de kredietcrisis bankroet  zou gaan.
In oktober 2008 werd dat noodlot afgewend met een lening van 20 miljard euro van
IMF, EU en  Wereldbank. De noodzaak tot bezuinigen en hervormen was evident.
Maar politieke verdeeldheid stond  daadkracht in de weg.

Bajnai nam die  taak op zich. Voor een jaar en tegen de symbolische vergoeding
van 1 forint. Deze maand zijn er nieuwe parlementsverkiezingen en zit zijn taak
er op. Bajnai is geen partijlid en geen kandidaat.

Er zijn onder hem resultaten geboekt.  De verwachting is dat de Hongaarse
economie dit jaar nog zal krimpen na de forse krimp van 6,7 procent in 2009,
maar  volgend jaar  zal groeien met met 3  tot 4  procent, aanzienlijk meer dan
magere  groei   van voor de crisis.

Bajnais recept is uit het boekje.   ,,De pijnlijkste besluiten, over verhoging
van de pensioenleeftijd, belastingen en verlaging van uitkeringen, hebben we in
de eerste honderd dagen genomen." Na een half jaar lag er een herziene begroting
met 5  procent lagere uitgaven.

Bajnai nam het premierschap pas op zich nadat een meerderheid van de
parlementariërs een door hem opgestelde verklaring had ondertekend met de
belangrijkste veranderingen. Met een lach: ,,,Op dat papier staan de dingen
waarvoor je als parlementariër al lang geleden had moeten stemmen, maar wat je
niet hebt gedaan."

Hij liet zich niet afleiden door partijpolitiek en de komende verkiezingen. ,,Ik
kon dit alleen doen zonder naar opiniepeilingen te kijken."

Het klinkt allemaal alsof u manager bent van een land waarbij het IMF
voorschrijft wat er moet gebeuren.

Zucht. ,,Nee. Wij hebben het zelf  gedaan. Het IMF, samen met de EU, was de jury
die beoordeelde en controleerde of ons programma houdbaar en geloofwaardig
genoeg was."

Had u er ook voor kunnen kiezen meer uit te  geven?

,, Het was duidelijk wat Hongarije moest doen, maar politiek was het niet
gemakkelijk. Hongarije stond aan de rand van de afgrond. Het risico dat we
moesten afwenden was faillissement van het land of zo'n ontwaarding van de munt
dat honderdduizenden Hongaren op straat zouden komen te staan omdat ze hun
hypotheek in buitenlandse valuta hadden gesloten. Tienduizenden kleinere en
middelgrote bedrijven zouden over de kop zijn gegaan en en we zouden ernstige
problemen met de banken hebben gehad.

,,Het vroeg om pijnlijke aanpassingen van de bevolking. De uitdaging was om het
draaglijk te houden en tegelijk betere omstandigheden te creëren voor een
stabiele gezonde ontwikkeling. Daarin zijn we geslaagd."

'Been there, done that, got the lousy T-shirt', zei Bajnai tegen de Griekse
premier George Papandreou die onlangs op bezoek  kwam om uit eerste hand te
horen hoe het is om zowel bij de EU als het IMF onder curatele te staan.
,,Vertrouwen is op de financiële markten als lucht. Zolang je het hebt voelt het
vanzelfsprekend. Als het weg is stik je", zegt Bajnai.

De internationale gemeenschap heeft voor zowel Hongarije als nu ook Griekenland
een 'adempauze' ingelast.  Zijn bemoedigende boodschap aan Papandreou is dat als
je die gebruikt om 'je huiswerk' te doen, het vertrouwen na een half jaar terug
komt.

U benadrukt de overeenkomsten met Griekenland, maar de verschillen zijn niet
minder groot. Griekenland zit in de eurozone en kan niet  devalueren en niet zo
maar  naar het IMF stappen.

,,,Het is een belangrijk verschil dat Hongarije nog zijn eigen munt heeft. Hier
hebben we 1,7 miljoen huishoudens met leningen in euro's of Zwitserse francs,
terwijl hun inkomen in Hongaarse forint is. Voor de bevolking werd heel tastbaar
wat het betekent als je munt verzwakt. Mensen moesten de volgende maand gelijk
10 tot 20  procent meer aan aflossing betalen."

Heeft dat steun voor uw bezuinigingen gecreëerd?

,,Begrip. Steun is in het geval van Hongarije waarschijnlijk een te sterk woord.
Voor een meerderheid van de bevolking was het duidelijk dat het moeilijk en
pijnlijk zou worden, maar dat het alternatief een stuk erger was dan de
bezuinigingen zelf. Dat besef ontbreekt in Griekenland ten dele. Voor de gewone
man op straat die geen verstand heeft van macro-economie zijn de problemen niet
zo evident."

De Griekse crisis heeft de zwakheden van de eurozone aan het licht gebracht. Wil
Hongarije nog wel lid worden?

,,Ik ben ervan overtuigd dat Hongarije zo snel mogelijk moet toetreden. De euro
biedt een vangnet, stabiliteit. Hongaarse huishoudens hebben op een harde manier
geleerd dat ze anders extreem kwetsbaar zijn.

De euro is een lange termijn project. De oprichting was een fundamentele stap
naar een efficiënte en koopkrachtige interne markt, naar een zekere omgeving
voor bedrijven. Nederlandse ondernemingen varen daar wel bij, Hongaarse willen
dat ook graag. Dat bepaalde instituties of instrumenten niet direct bij het
begin zijn bedacht of gecreëerd, betekent niet dat er iets mis is met het
project. Je moet het niet stoppen of beperken, maar juist uitbreiden en
versterken.

,,Een les is wel dat landen concurrerend moeten worden voor ze toetreden. Anders
zullen ze lijden, omdat ze de wisselkoers verliezen als instrument. Daarom is
het voor ons alleen zinnig toe te treden als we doorgaan met structurele
hervormingen."

Wat is een realistische toetredingsdatum?

,,Dat is aan de nieuwe regering. Het vergt zelfdiscipline en een sociaal pact.
Naar mijn mening moet het in 2014 kunnen, als we doorgaan op de ingeslagen weg."

De twee partijen die volgens de peilingen op winst staan hebben het over
verhoging van de uitgaven en heronderhandelingen met het IMF.

,,Het is campagnetijd, dan worden allerlei beloften gedaan. In werkelijkheid is
er weinig bewegingsruimte. Hongarije staat onder toezicht van IMF en EU. En het
allerbelangrijkste, de leningen in buitenlandse valuta van 1,7 miljoen
huishoudens zijn niet afgelost. De afstand tussen domme politieke uitspraken en
de portemonnee van de gewone burger is nog nooit zo klein geweest. Vroeger
duurder het misschien twee, drie, vier jaar voor slecht economisch beleid werd
gevoeld. Nu merkt de helft van de Hongaarse gezinnen  misschien de volgende
maand al dat er iets mis is vanwege de munt."

Ziet u een verband  tussen de populariteit van de extreemrechtse partij Jobbik,
die campagne voert tegen buitenlands kapitaal en multinationals, en het feit dat
Hongarije onder curatele van het IMF staat?

,,Nee, ik denk dat dat probleem veel eerder begonnen is. Dat heeft weinig met
het IMF te maken. Het IMF-programma is een gevolg van de crisis waarin het land
is geraakt door de diepe politieke verdeeldheid hier. Dat heeft Hongarije tien
jaar lang verlamd."

In 2014 de euro, dat is al over vier jaar. Dat is weinig tijd voor een land dat
mentaal nog niet klaar is met de overgang naar kapitalisme.

,,Dan zijn we vier jaar verder. Vergeet niet dat Hongarije in de tweede helft
van de jaren negentig de leidende economie in de regio was en voorloper bij
EU-toenadering. Die positie zijn we inderdaad kwijt geraakt aan Polen, Tsjechië,
Slowakije, maar ik denk dat het tij aan het keren is.

,,Uit pure noodzaak, maar toch...  Hongarije heeft al gedaan wat vrijwel iedere
Europese regering de komende jaren moet doen: haar fors opgelopen
begrotingstekort verminderen. De prognose van de Europese Commissie is dat
Europese landen als ze zo doorgaan in 2014 een schuld hebben van gemiddeld 100
procent van het bbp. Wij staan nu op 78 procent en de trend bij ons is dalend.
We kunnen ons nu gaan richten op groeistimulering. Het is met veel pijn
verkregen, maar Hongarije heeft nu wel een voordeel."

Miljonair en partijloos politicus

Gordon (György) Bajnai is op 5 maart 1968 in Szeged geboren. Hij heeft economie
en Internationale betrekkingen gestudeerd. Vanaf 1991 werkte hij voor
verschillende investeringsmaatschappijen die betrokken waren bij de omvorming
van staatsbedrijven tot beursgenoteerde ondernemingen. Bajnai was voor de
omwenteling in 1989 kort lid van een socialistische jeugdorganisatie, maar bleef
daarna partijloos. In 2006 vroeg de socialistische premier Ferenc Gyurcsány, net
als Bajnai een Hongaarse miljonair, hem het agentschap voor de besteding van
EU-gelden te leiden. In 2007 trad hij toe tot het kabinet. In april 2009 volgde
hij op voordracht van de socialistische partij (MSZP) de extreem onpopulaire
premier Gyurcsány op. Bajnai heeft drie kinderen.

LOAD-DATE: May 25, 2010

LANGUAGE: DUTCH; NEDERLANDS

GRAPHIC: Demonstratie op 5 april 2009 in Boedapest voor ontbinding parlement en
vervroegde verkiezingen. Die kwamen er niet. Wel kwam Gordon (György) Bajnai als
nieuwe premier aan de macht voor één jaar.
Foto Reuters

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                              141 of 174 DOCUMENTS



                                NRC Handelsblad

                             26 maart 2010 vrijdag

Iedereen zat fout, behalve  Joe;
Joseph Stiglitz analyseert de kredietcrisis  in algemeenheden en beschuldigingen

BYLINE: Roel Janssen

SECTION: BOEKEN

LENGTH: 807 woorden


De Verenigde Staten hebben de grootste bankroof ter wereld in scène gezet. Met
de bankiers van Wall Street als de overvallers en de  mensen in Main Street als
slachtoffers. De rekening voor de schade werd doorgeschoven naar de overheid in
Washington.

Zo vat Joseph Stiglitz, winnaar van de Nobelprijs voor economie in 2001, de
crisis samen die het Amerikaanse financiële kapitalisme in 2008 bijna had
opgeblazen. Stiglitz (1943) geldt als vooraanstaand  econoom, criticaster van
globalisering en onbeteugelde vrije markten. In zijn nieuwste boek, Freefall,
ontpopt hij zich als een verongelijkte mopperaar. Iedereen zit ernaast, behalve
onze Joe.

Het begin is veelbelovend. In de inleiding zet Stiglitz uiteen dat de financiële
crisis niet de schuld is van individuele bankiers, maar van het systeem als
zodanig, van belangen en de ideologie van  marktfundamentalisme.

'Deze crisis is door mensen gemaakt. Wall Street deed het zichzelf en de rest
van de samenleving aan. [ ] Het systeem dat faalde ontstond niet bij toeval. Het
werd geschapen. Er waren mensen bij betrokken die het zijn vorm gaven en degenen
die het gecreëerd hebben en er leiding aan gaven, moeten daarvoor
verantwoordelijk worden gehouden.'

Het is een crisis 'Made in the USA', aldus Stiglitz. Vervolgens stelt hij zich
tot taak te onderzoeken wat de dieper liggende oorzaken zijn, zoals 'bij het
schillen van een ui'. Hierbij komt hij niet tot opzienbarende inzichten. De
gebruikelijke verdachten - deregulering, bonussen, derivatenhandel, consumptieve
schulden, hypotheken, marktfalen - passeren de revue.

Bankiers deugen niet, maar dat is zo vanzelfsprekend voor Stiglitz dat hij aan
hen niet veel aandacht besteedt. Hij richt zijn kritiek vooral op de wijze
waarop de Amerikaanse overheid de crisis heeft aangepakt, en daarbij boog voor
de macht van Wall Street en de belangen van de financiële sector. Als een
populistisch econoom kiest Stiglitz partij voor Main Street: voor de gewone
burgers die hun baan verloren,  hun huis moesten verlaten en hun spaargeld zagen
verdampen.

In Washington deed iedereen het fout. Uiteraard president Bush
(belastingverlaging) en minister van Financiën Hank Paulson (redding van de
banken). Bill Clinton was ook al fout omdat hij een begrotingsoverschot had
nagelaten. President Obama deed het verkeerd omdat hij geen afstand nam van het
beleid van Bush. Obama had 'geen visie op de economie en ook niet op de redenen
waarom het systeem faalde'.  Het stimuleringspakket van Obama was te klein om de
werkloosheid te bestrijden. Minister van Financiën Geithner en economisch
adviseur Summers deden het verkeerd. Zowel Greenspan als zijn opvolger Bernanke,
voorzitters van de Federal Reserve (de Amerikaanse centrale bank), heeft fout
beleid gevoerd door vast te houden aan het geloof in de markt.

Het is een litanie waarin  Stiglitz blijft steken in algemeenheden, een
degelijke onderbouwing ontbreekt. Zoals ook zelfs maar een aanzet tot een
reconstructie achterwege blijft van  de wijze waarop beslissingen tot stand
kwamen en afwegingen  gehanteerd werden, van risico's die speelden en fouten die
werden gemaakt. Wat dan wel?

Stiglitz stelt een strategie voor waaraan hij ook de naam van Paul Krugman
verbindt, winnaar van de Nobelprijs economie in 2008. De Krugman-Stiglitz
doctrine luidt: 'Als sprake is van een zeer zwakke economie, val aan met
overweldigende overmacht.' Dat wil zeggen: een massaal stimuleringsprogramma van
de overheid, gericht op investeringen en versterking van de consumptie.

Stiglitz weet dat oplopende overheidstekorten op den duur onhoudbaar zijn, maar
voor deze tegenstrijdigheid heeft hij geen oplossing. Behalve dat de belastingen
omhoog moeten en dat er minder geld naar de redding van banken moet.
Reddingsoperaties zijn gedoemd te mislukken en grote banken  zijn nooit too big
to fail. Ze scheppen trouwens ook nauwelijks banen.

Er moet, aldus Stiglitz, een 'nieuwe kapitalistische orde', een 'nieuw
economisch model' komen. Hoe moet dat eruitzien? Verder dan een 'nieuw sociaal
contract', volledige werkgelegenheid en 'een grotere rol voor de staat' komt hij
niet: 'de richtingen zijn nog niet duidelijk, maar het zal wel  extra publieke
uitgaven vergen.' Hij besteedt nauwelijks aandacht aan China en helemaal niet
aan de Europese Unie - waar maatregelen over versterkt toezicht, opsplitsing van
banken en coördinatie van het economisch beleid verder gevorderd zijn dan in de
VS.

Aan het slot noemt hij toch een voorbeeld van het economische model dat hem voor
ogen staat: het boeddhistische koninkrijk Bhutan in de Himalaya. Twee pagina's
verder, op pagina 287, schrijft hij dat 'een volledige discussie over deze
onderwerpen te ver gaat in het bestek van this short book.'

De vrije val van de Nobelprijswinnaar is daarmee compleet.

Grote banken zijn nooit too big to fail. Ze scheppen  trouwens nauwelijks  banen

LOAD-DATE: March 26, 2010

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                              142 of 174 DOCUMENTS



                                NRC Handelsblad

                            25 maart 2010 donderdag

Luns was tegen huwelijk Beatrix

BYLINE: Niek Pas

SECTION: BINNENLAND; Blz. 3

LENGTH: 278 woorden


Minister van Buitenlandse Zaken Joseph Luns uitte in 1965 bezwaren tegen het
voorgenomen huwelijk van kroonprinses Beatrix en Claus von Amsberg. Dat schrijft
emeritus hoogleraar diplomatieke geschiedenis Albert Kersten in zijn vandaag
verschenen biografie over Luns (1911-2002). De minister betreurde het dat Von
Amsberg geen prins was. Bovendien vond hij hem ,,arrogant, eerzuchtig en een
vrouwenjager". Deze informatie, afkomstig uit het diplomatieke roddelcircuit,
bleek onjuist.

In Luns' katholieke en conservatieve wereldbeeld ondermijnden huwelijken van de
Oranjes met lage adel of gewone burgers de bestaande maatschappelijke orde.
Alleen partners afkomstig uit de hoogste buitenlandse adel garandeerden volgens
hem de continuïteit van de monarchie.

Eerder, in 1964, stuitte het voorgenomen huwelijk van prinses Margriet met
Pieter van Vollenhoven bij Luns op grote bezwaren. Een 'dynastie Van
Vollenhoven' was volgens de minister niet levensvatbaar. Ook de keuze van
prinses Irene voor de Spaanse carlistische troonpretendent Hugo Carlos de
Bourbon verontrustte hem, zij het in dat geval om politieke redenen.

Op de achtergrond speelde de gespannen relatie tussen de minister en koningin
Juliana een rol. Het scheelde weinig of Luns was in 1952 niet tot minister van
Buitenlandse Zaken benoemd.  Juliana vond Luns te licht voor de functie; hij was
volgens haar beter bedreven in het maken van tafelschikkingen. Uiteindelijk zou
Luns tot medio 1971 het ministerschap van Buitenlandse zaken bekleden, een
Nederlands record.

Biograaf Kersten kreeg in 1995 van Luns exclusieve inzage in zijn privé-archief.
Hij begon in 2002 aan zijn onderzoek.

Recensie:  morgen in Boeken

LOAD-DATE: March 25, 2010

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                              143 of 174 DOCUMENTS



                                NRC Handelsblad

                             13 maart 2010 zaterdag

SECTION: OPINIE & DEBAT; Blz. 9

LENGTH: 1357 woorden

Door  te focussen op repressie blijft succes van preventie onderbelicht

'Hoe kan het CCV, een kenniscentrum van de overheid, werkgevers en verzekeraars,
een rapport zelf zo verdraaid weergeven?' Dat vraagt redacteur Folkert Jensma
zich af in zijn commentaar over het Trendsignalement 2010, waarmee het Centrum
voor Criminaliteitspreventie en Veiligheid (CCV) de afgelopen week veelvuldig in
het nieuws was (NRC Handelsblad, 9 maart). Jensma verbaast zich over de
media-aandacht voor het standpunt van het CCV dat repressieve
veiligheidsmaatregelen contraproductief dreigen te worden. In het
Trendsignalement 2010 wordt immers gewaarschuwd voor de negatieve neveneffecten
die criminaliteitspreventie met zich mee kan brengen.

Toch is er bij de twee boodschappen - over repressie en preventie - geen sprake
van een verdraaiing. De constatering dat de maatschappelijke en politieke roep
om hard optreden tegen onveiligheid niet altijd leidt tot een effectieve aanpak,
is namelijk niet strijdig met een oproep om criminaliteitspreventie evenwichtig
in te zetten.

Door te focussen op repressie raken preventieve maatregelen, zelfs als zij in de
praktijk successen hebben geboekt, nogal eens onderbenut. Dat is jammer, omdat
een groot deel van de nieuwe harde aanpakken hun effectiviteit nog niet heeft
bewezen. Denk aan de straatcoaches, avondklokken en gebiedsverboden waarom nu
vaak wordt geroepen na incidenten.

Aan de andere kant vergroot een blindvaren op preventie het risico dat we als
gevolg van allerlei ingrepen achter de voordeur in een controlestaat belanden.
Met het oog op het voorkomen van onveiligheid worden bovendien steeds vaker
maatregelen ingezet die verregaande gevolgen kunnen hebben voor de
basisbeginselen van onze democratische rechtsstaat. Denk aan verplichte
gezinsondersteuning voor risicojongeren, weekendarrangementen waarmee verdachten
van uitgaansgeweld achter de tralies worden gezet, en de
burgemeestersbevoegdheid om verdachten van huiselijk geweld uit huis te
plaatsen.

Het CCV vraagt met het Trendsignalement 2010 dan ook bewust aandacht voor de
voors en tegens van repressief optreden tegen onveiligheid én van het voorkomen
van criminaliteit. Gepleit wordt voor een breed palet van effectieve aanpakken.
Want een veilige, leefbare samenleving vereist een genuanceerde balans tussen
repressie en preventie.

Ida Haisma

Directeur Centrum voor Criminaliteitspreventie en Veiligheid, Utrecht

Pleegt de heer Ingelse zelf eigenlijk geen misbruik?

De heer Ingelse kapittelt premier Balkenende wegens misbruik van de Kieswet
(Opiniepagina, 8 maart). Als aspirant-Kamerlid op de lijst maar alleen premier
willen worden. Formeel juist. Maar wat zien we onder het artikel? De heer
Ingelse is vicepresident van het gerechtshof te Amsterdam. Dat verleent hem de
autoriteit waardoor het artikel belangwekkend is, hetgeen ongetwijfeld ook een
rol heeft gespeeld bij de plaatsing. Met een grote tekening erbij. So far so
good. Maar wat zien we vervolgens? De heer Ingelse was bij het schrijven van het
artikel even geen vicepresident maar kiesgerechtigd burger. Hij schreef zijn
bijdrage op persoonlijke titel. Hoe nu het vermelden van de functie te duiden?
Als gebruik, oneigenlijk gebruik of misbruik?

A.L. de Werker

Den Haag

Leuk  juist, de 'Gerda'. Beter dan droge beleidsnota's

Het ministerie van LNV en minister Gerda Verburg brengen de 75ste verjaardag van
het ministerie onder de aandacht van een breed publiek en iedereen, inclusief
NRC Handelsblad, schreeuwt moord en brand. Met het uitbrengen van de glossy
Gerda  zou er sprake zijn van partijpolitieke propaganda. Wat een onzin. Het
woordje CDA komt slechts één keer voor in het magazine: in het curriculum van de
minister. Mag dat ook niet?

Ik vind het een leuke  primeur waarmee het beleid van het ministerie  onder de
aandacht gebracht wordt. Voor een koopje niet te vergeten. Er wordt een veelvoud
van de 830.000 abonnees van de damesbladen bereikt. Want wat  bijna niemand
durft te zeggen: vooral Libelle en Margriet worden door meer mensen (inclusief
mannen) gelezen dan men denkt. En nog belangrijker: het beleid komt op deze
wijze beter over bij het brede publiek, dan via de doorgaans droge kost van alle
beleidsnota's en de publieksfolders bij elkaar. Dat weten de Tweede Kamer en de
redactie ook wel. Men wil even politiek scoren. Het zij ze gegund en in ruil
daarvoor krijgt LNV gratis reclame. Een initiatief dat navolging verdient.

P.G.J.M. Veldhuis

Haarlem

Weinig vertrouwen  in het  ministerie door de  'Gerda'

Denkend aan glossy Gerda zie ik falend beleid, zoals bij de Q-koorts, de
multiresistente stafylokok, megastallen met fijnstof- en  ammoniakuitstoot,
mest- en stankoverlast, eutrofiëring van natuurgebieden enzovoorts. Is het de
taak van het ministerie van Landbouw om met belastinggeld falend beleid te
verhullen door veelkleurige zeepbellen?  Naar mijn bescheiden mening dient het
beleid van een minister nog steeds te worden afgerekend aan de hand van harde
resultaten. Het moeten terugvallen op fraaie poses tussen kroppen sla in glossy
bijlagen bij damesbladen om beleid  'op de kaart'  te zetten, schept weinig
vertrouwen in de  vakkwaliteit bij dit ministerie.

Prof. dr. J.A. Maassen

Amstelveen

Goed idee, maar wie betaalt die kleinere scholen?

Hoewel het beeld dat Leo Prick van schoolbesturen schetst enigszins herkenbaar
is, worden twee mogelijkheden om die bestuursmacht enigszins te doorbreken, niet
genoemd (Opiniepagina, 10 maart). Allereerst het lid worden van de
schoolvereniging als die er is en daarmee invloed proberen te verwerven via de
ledenvergadering. Toegegeven: dan hebben we het over een minderheid van de
scholen in het voortgezet onderwijs. De tweede mogelijkheid zet meer zoden aan
de dijk: de (centrale) medezeggenschapsraad.

De suggestie om kleinschaliger te gaan werken, onderschrijf ik: de weldadigheid
van de kleinschaligheid heb ik aan den lijve ondervonden in mijn werk.  Echter,
er wordt niet bij verteld hoe je die kleinschaligheid kunt financieren. Immers,
'eenheden' van 400 à 500 leerlingen zijn niet levensvatbaar wat betreft het
betaalbaar houden van een gezonde, evenwichtige bovenbouw bijvoorbeeld. Dat
leidt dan tot monoculturen van alleen onder- of bovenbouw. Daardoor wordt de
doorgaande lijn gemist en komen er (te) grote aansluitproblemen. Klein is fijn,
maar wie zal de betaalmeester zijn?

M. Sinke

Moerkapelle

Vreemd dat het onderzoek naar Ed Nijpels gestopt is

Over de beoordeling van Gerrit Zalm is al veel te doen geweest. Erg stil is het
daarentegen over de andere hoofdrolspeler in het debacle bij de DSB bank, Ed
Nijpels.  Ook naar hem liep een onderzoek door  De Nederlandsche Bank (DNB) en
Autoriteit Financiële Markten (AFM), omdat hij vijf jaar commissaris was bij
DSB. Na een spraakmakende documentaire van NOVA in 2009 legde  Nijpels zijn
functie  bij de DSB neer. Daarna maakte hij de  overstap  naar het ABP. Nog
voordat de resultaten van de AFM en DNB echter bekend werden, heeft Nijpels nu
ook zijn functie als bestuursvoorzitter bij het ABP  neergelegd. Hij was daar
pas een half jaar aan de slag. Als reden noemde hij de discussie en onzekerheid
rondom zijn persoon die het werken onmogelijk  maakten. Nog geen twee weken
later maakten de AFM en de DNB bekend dat het onderzoek naar Nijpels bij de DSB
meteen gestopt is, omdat Nijpels niet meer werkzaam is in een hoge financiële
functie.  Een onbegrijpelijke zaak, temeer omdat de verdenking ontstaat dat
Nijpels vooraf is geïnformeerd over het te verwachten oordeel dat met grote
waarschijnlijkheid negatief zou uitpakken. Van Nijpels is bekend dat hij geen
financiële achtergrond heeft, maar een juridische academische opleiding. Hoe hij
als commissaris van DSB het financiële beleid en het bestuur van een
bankinstelling moet controleren en als  bestuursvoorzitter het risicobeleid van
een vermogensfonds als het ABP moet beoordelen is de grote vraag. Of  Nijpels
bij de DSB of ABP nalatig is geweest zullen we dus niet te weten komen. Is het
dan vreemd dat bij de gewone burger het beeld is ontstaan dat er bij financiële
instellingen een groep zakkenvullers actief is, die zelfs bij slecht presteren
vrijuit kunnen gaan ?

Ruud Thelosen

Waalre

LOAD-DATE: March 13, 2010

LANGUAGE: DUTCH; NEDERLANDS

GRAPHIC: Illustraties Cyprian Koscielniak

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                              144 of 174 DOCUMENTS



                                NRC Handelsblad

                             13 maart 2010 zaterdag

Meeste miljarden moeten komen van de zorg;
Nieuw kabinet moet 35 miljard bezuinigen om weer aan de  Europese
begrotingsregels te voldoen

BYLINE: Wim Köhler; Antoinette Reerink

SECTION: ECONOMIE; Blz. 13

LENGTH: 1669 woorden

SAMENVATTING

Ambtenaren werken aan plannen om 35 miljard euro te bezuinigen. De zwaarste
klappen zullen vallen bij het ministerie van Volksgezondheid. Eerste deel van
een serie.

VOLLEDIGE TEKST:

Wat onwennig bestudeert Jet Bussemaker een verfrommeld velletje papier met
treintijden. De ene dag is ze nog staatssecretaris van Volksgezondheid met
chauffeur, de andere dag is ze haar baan kwijt en moet ze met het openbaar
vervoer van hot naar her voor de PvdA-verkiezingscampagne. Daardoor passen veel
minder afspraken in een dag. Maar even tijd voor een gesprek over de
miljardenbezuinigingen op het ministerie van Volksgezondheid heeft ze wel.

Het kabinet-Balkenende IV gaf twintig ambtelijke werkgroepen de opdracht om uit
te zoeken hoe 35 miljard te bezuinigen valt op de totale rijksuitgaven. Elk
departement moet zo'n 20 procent inleveren om het grote gat in de
overheidsfinanciën te dichten dat is ontstaan door de kredietcrisis. VWS moet de
hoogste bedragen zien te vinden. De huisartsen en ziekenhuizen moeten circa 6,6
miljard bezuinigen. En er zal 4,5 miljard op de langdurige zorg worden gekort,
ook wel de AWBZ-zorg genoemd.

Bussemaker schetst een paar bezuinigingsmogelijkheden voor de langdurige zorg.
Een snelle ingreep is mensen zelf huur te laten betalen voor hun woonruimte in
verpleeg- of verzorgingshuizen. Alleen de zorg die ze krijgen komt dan nog uit
de collectieve AWBZ-pot. Ook de kosten die ouderen in tehuizen maken voor
elektriciteit, wassen en het verzekeren van meubels zouden de bewoners voortaan
zelf moeten dragen.

Dit scheiden van wonen en zorg, naar Scandinavisch voorbeeld, bespaart jaarlijks
625 miljoen euro, blijkt uit onderzoek. Het CDA en de VVD pleiten daar al tijden
voor. Mensen kunnen dan makkelijker zelf passende woonvormen kiezen, voor meer
luxe bijbetalen en zonodig huursubsidie krijgen.

Bussemaker en haar partij (PvdA) hebben vorig jaar een snelle invoering hiervan
nog tegengehouden. Ze kozen voor de geleidelijke weg. ,,Te veel mensen zouden er
ineens enorm op achteruitgaan", zegt Bussemaker. ,,Met name AOW'ers en
jonggehandicapten." Maar als er een rechts kabinet komt, zal dat naar
verwachting snel alle huisvestingskosten uit de AWBZ halen. Kamerlid Jan de
Vries (CDA) zou er voor tekenen en zegt dat ,,het een illusie is om te denken
dat dit soort operaties kunnen zonder pijn". Welgestelde burgers die makkelijk
hun eigen woonlasten kunnen betalen en niet in aanmerking komen voor
huursubsidie, zullen deze versobering het meeste voelen.

De christen-democraten wijten de ,,uitgavenexplosie in de zorg" aan ,,de
vergaande collectivisering van persoonlijke verantwoordelijkheid", aldus het
wetenschappelijk instituut van het CDA. De partij wil collectieve aanspraken
inperken en bijvoorbeeld jeugdzorg, verslavingszorg en welzijnswerk uit de AWBZ
halen en bij andere regelingen onderbrengen zoals de zorgverzekering. Zo wil het
CDA de komende twee kabinetsperiodes 6 miljard euro minder aan de zorg besteden.

De PvdA kiest ervoor om hogere inkomens meer te belasten. Nu betaalt jan modaal
evenveel premie als mensen met een topinkomen. De PvdA wil dat de hogere
inkomens via de belasting meer premie betalen, waardoor de AWBZ-inkomsten
toenemen. De tekorten slinken dan snel.

Politiek minder controversieel is het om slecht presterende instellingen te
laten werken zoals de goede uitschieters. Een bureau berekende dat
oudereninstellingen 2,8 miljard euro kunnen besparen als inefficiënte
instellingen hun prestaties opkrikken tot het niveau van de koplopers. Als de
hele thuiszorg zou werken als de thuiszorgorganisatie Buurtzorg, zou dat 2,7
miljard opleveren.

Zorg verlenen in kleine teams zonder bemoeienis van talrijke managers, zoals
Buurtzorg doet, staat voorlopig haaks op de trend van grootschaligheid die
ontstond toen het marktdenken in de thuiszorg opkwam. Met de verkiezingen in
zicht is de discussie opgelaaid of meer marktwerking de zorg wel goedkoper
maakt. De PvdA zegt dat er dan alleen op geld gelet wordt en niet op
cliënttevredenheid. In de ziekenhuissector wil het CDA juist honderden miljoenen
extra besparen met meer marktwerking.

Demissionair minister Ab Klink (Volksgezondheid, CDA) hoopt met meer competitie
de doelmatigheid van zorginstellingen te stimuleren. Pas als die
besparingsmogelijkheid is uitgeput, wil hij instellingen korten of burgers
opzadelen met extra kosten. Maar met de grote bedragen die Volksgezondheid moet
inleveren, ontkomt de politiek waarschijnlijk niet aan inperking van het
verzekerde pakket of verhoging van het eigen risico.

Iedere Nederlander met een ziektekostenverzekering heeft recht op een minimum
aan  zorg, die in het basispakket. Ook dat pakket is kandidaat om 20 procent
goedkoper te worden. Het College voor Zorgverzekeringen bewaakt de inhoud van
het pakket en adviseert de minister om er  behandelingen in op te nemen, of uit
te halen. 20 procent bezuinigen, is niet makkelijk, zegt bestuursvoorzitter Dik
Hermans. ,,Tenzij je hele velden van interventies buiten het pakket laat
vallen." Alle kosten van de huisarts bijvoorbeeld. Iedereen krijgt dan een
rekening na een bezoek aan de huisarts.

Dat idee kun je uitbreiden. Je kunt bepalen dat mensen alles onder de 100 euro
zelf moeten betalen. ,,Maar ja, zodra je die grens openbaar maakt, kost alles
opeens net iets meer dan 100 euro", zegt Hermans. ,,Het is een perverse prikkel,
maar het levert forse bedragen op. De meeste geneesmiddelen gaan er dan uit. En
de rollator. En de huisarts. Dat is bij elkaar zo een kwart van het pakket."

Een andere mogelijkheid is om niet aan de onderkant, maar aan de bovenkant van
het pakket te snijden. De hele dure zorg, aan het eind van het leven. Als het
bijvoorbeeld meer dan 80.000 euro kost om één patiënt één extra levensjaar van
goede kwaliteit te bieden, zou die ingreep niet meer vergoed worden. Dan zou een
15.000 euro kostende behandeling van een kankerpatiënt die daarmee zijn leven
twee maanden rekt, ook onvoldoende kosteneffectief zijn en voor eigen rekening
komen. ,,Die behandelingen zijn niet zeldzaam", zegt Hermans. ,,Maar de politiek
wil er niet aan om die grens te stellen, ook al neemt dit type zorg exponentieel
toe."

Hermans zou willen dat de politiek de consequenties van ongezond gedrag
bespreekbaar maakt. Het wordt steeds duidelijker dat een slechte levensstijl
dure, chronische ziekten veroorzaakt. Hermans: ,,Het tegengaan van roken,
overgewicht en ongezond eten is met financiële prikkels te stimuleren."
Zorgverzekeraars kunnen het eigen risico deels voor hun rekening nemen als
verzekerden gezonder gaan leven. Ze kunnen ook de premie verhogen van klanten
die volharden in ongezond gedrag - net als levensverzekeraars die rokers een
hogere premie vragen.

De overheid kan ook een beroep doen op artsen om te bezuinigen. Nederlanders
zijn verzekerd voor zorg door medische specialisten. De precieze inhoud daarvan
verandert afhankelijk van de laatste inzichten bij de artsen die worden
vastgelegd in richtlijnen. Ambtenaren van Volksgezondheid willen dat artsen bij
het opstellen van die richtlijnen meer rekening houden met de doelmatigheid van
verrichtingen. Dat zou veel geld schelen.

Van alle besparingsopties is verhoging van het eigen risico misschien wel de
makkelijkste. Nu is het verplichte eigen risico in de basisverzekering 165 euro.
Iedereen die naar het ziekenhuis gaat of medicijnen bij de apotheek haalt,
betaalt de eerste 165 euro zelf. Dit bedrag zou het volgende kabinet kunnen
verhogen, of er ook de zorg bij de huisarts en verloskundige onder kunnen
brengen.

De komende bezuinigingsoperatie is een mooie aanleiding om de bureaucratie in de
zorg te verminderen. ,,We hebben regeling op regeling gestapeld om het voor
iedereen rechtvaardig te maken, maar we zijn doorgeschoten. Het is niet
rechtvaardig, niet transparant en moeilijk uitvoerbaar geworden", zegt CDA'er De
Vries.

Chronisch zieken moeten bijvoorbeeld eerst een eigen bijdrage  betalen, maar
krijgen die deels terug via een compensatieregeling. Ook krijgen ze een
zorgtoeslag en, nadat ze allerlei 'indicaties' hebben aangegeven,  een
tegemoetkoming chronisch zieken en gehandicapten. Dit rondpompen van geld en de
beoordeling waar mensen recht op hebben, kost het Rijk miljoenen. Linkse
partijen willen de zorgtoeslag inruilen voor een inkomensafhankelijke premie
voor de basispolis. Het CDA houdt er - als uitvinder van die toeslag -  aan
vast. Maar, zegt CDA'er De Vries: ,,Niets is voor ons meer een  taboe in deze
heroverweging."

'Tegengaan roken, overgewicht en ongezond eten is met financiële prikkels te
stimuleren'

Dik Hermans, bestuursvoorzitter College voor Zorgverzekeringen

Op de zorg moet dubbel bezuinigd worden

De zorgkosten waarvoor burgers verplicht verzekerd zijn, rekent de overheid tot
de collectieve uitgaven - net als die voor onderwijs of de politie. Burgers
dragen daar premie en belastingen voor af. Het Europese Stabiliteits- en
Groeipact bepaalt dat het verschil tussen de uitgaven en de inkomsten niet
groter mag zijn dan 3 procent van het bruto binnenlands product. Als het
overheidstekort groter is, zoals nu, moeten de inkomsten omhoog (hogere
belastingen of premies) of de uitgaven omlaag. In Nederland heeft de regering
(sinds Gerrit Zalm minister van Financiën was) afgesproken om met vaste
uitgavenkaders te werken, die aan het begin van een kabinetsperiode worden
vastgesteld. De ministers moeten binnen deze kaders blijven. Er zijn aparte
kaders voor de rijksbegroting, de sociale zekerheid en voor de zorg. De regering
heeft besloten de zorguitgaven elk jaar te laten groeien met bijna 3 procent
(exclusief loon- en prijsbijstelling), omdat de zorgbehoefte toeneemt. Maar als
de uitgaven meer groeien, is de minister verplicht om te bezuinigen, zodat hij
weer binnen die marge komt. In de zorgfinanciën spelen nu twee dingen: er moest
toch al bezuinigd worden omdat de uitgaven aan de zorg harder groeien dan de
vastgestelde marge, én de zorg moet net als alle andere ministeries bijdragen
aan het terugdringen van het begrotingstekort. Dus dat betekent: meer
bezuinigen.

LOAD-DATE: March 13, 2010

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                              145 of 174 DOCUMENTS



                                NRC Handelsblad

                             6 maart 2010 zaterdag

Weg met de voetbal-elite!;
Column

BYLINE: Bas Heijne

SECTION: OPINIE & DEBAT

LENGTH: 1072 woorden


Cultureel Nederland huiverde toen de lijsttrekker van de PVV in Den Haag, de
heer Sietse Fritsma, tijdens een debat vooraf aan de verkiezingen van afgelopen
woensdag het Residentie Orkest een ,,tromboneclubje'' noemde - dat als het aan
zijn partij lag voortaan geen cent subsidie meer zou ontvangen. Het was niet
langer wachten op de barbaren, ze stonden aan de poort. Fritsma: ,,Waarom moet
jan modaal betalen voor een elitegezelschap dat een tromboneclubje bezoekt?"

Als repliek was er, ik haal de verslagen in de kranten er even bij, vooral
verontwaardiging. In de debatten met PvdA-lijsttrekker Jeltje van Nieuwenhoven,
probeerde de laatste het volgende argument: ,,Maar de kinderen van jan modaal
hebben ook muziekles van die mensen." Waarop Fritsma zei: ,,Muziekles is overal
te krijgen, ook bij particuliere leraren."

En gelijk heeft hij. Hoe zwak staat de kunst wanneer het bestaan van een van de
oudste en belangrijkste orkesten van ons land verdedigd moet worden met het
argument dat de musici peuters het verschil tussen een hobo en een schuiftrompet
uitleggen? Dan is het slechts een kwestie van tijd voordat de hele boel bij het
vuilnis wordt gezet.

In een land waarin alles en iedereen doortrokken is van sociale nijd, fungeert
de kunst als boksbal. Dat is nooit anders geweest. Vroeger was het links dat te
hoop liep tegen de verfoeilijke elite die elkaar trof in de concertzalen en de
opera - weg met het Holland Festival, leve de Chileense straatmuzikant -
tegenwoordig probeert nieuwrechts de haat tegen de 'hoge cultuur' aan te
wakkeren. ,,Tromboneclubje" is de artistieke equivalent van de ,,kopvoddentaks"
- aanhangers van de partij van de verongelijkten sidderen van genot bij zo'n
zalig ongehoorde provocatie.

Het pijnlijke is dat er altijd zo sukkelig wordt gereageerd. De kunst wordt in
Nederland nooit als kunst verdedigd, als iets dat op zichzelf van waarde is.
Wanneer het ,,nut" van kunst in twijfel wordt getrokken, hoor je tegenwoordig
altijd twee soorten reacties: dat kunst best wel geld oplevert (de creatieve
klasse is goed voor de economie) of dat het best wel nuttig is (het houdt in
potentie criminele jongeren van de straat.) In de Volkskrant van 5 maart stond
weer zo'n goedbedoelde brief, van Martin Kroon, 'begeleider kanovaren':
,,Preventie bereik je juist met culturele instellingen en sportclubs. Jongens
die in teamverband sporten - of individueel zoals bij kanoën of vechtsporten -
hebben geen energie of agressie meer over voor potenrammen of rellen. ( )
Jongeren die muziek beoefenen behoren sowieso tot de minst criminele. Die
vervelen zich te pletter op een hangplek."

Ik zou best een homo in elkaar willen slaan, maar na dat weekend kanovaren heb
ik er de kracht niet meer voor.

Een goed speerpunt voor het COC, de komende jaren: vioolles voor Marokkaanse
bontkraagjes.

Dat schiet niet op zo - en wanneer je op die manier tegenargumenten probeert te
vinden, loop je blindelings in de val van de tegenpartij. Kunst is niet voor
iedereen - en wanneer je gaat doen alsof dat wel zo is, ga je onherroepelijk
onderuit.

Kijk, zo kan het ook: tijdens de verkiezingsstrijd toonde Sietse Fritsma zich
een verklaard ADO-fan. Weet Fritsma hoeveel subsidie er de afgelopen jaren naar
die eeuwig noodlijdende club is gegaan? Hoeveel verzoeken om overheidssteun zijn
club heeft gedaan? Weet hij hoeveel  Nederlandse belastingbetalers die helemaal
niet van voetbal houden ophoesten voor de dure hobby van een elite die zich
handig als ,,het volk'' presenteert en ondertussen schaamteloos van
gemeenschapsgeld profiteert? Waarom moet ik als hardwerkende Nederlander blijven
meebetalen aan het faciliteren van een Haagse club die hopeloos onderaan bungelt
in de eredivisie? Moeten we die niet heel snel uit haar lijden verlossen? Het
scheelt gemeenschapsgeld, politie-inzet en een hoop ellende.

Want die ADO-supporters! Ik zeg niet straatterroristen, maar twee weken geleden
gebeurde er dit. Uit het AD: ,,Tijdens de wedstrijd Feyenoord-ADO Den Haag in De
Kuip in Rotterdam is zondag een lawinepijl afgevuurd vanuit het vak met
supporters van ADO Den Haag. De pijl kwam in het vak zelf tot ontploffing.
Daarbij is zeker één Haagse fan gewond geraakt.''

Hoe lang nog? Ze kunnen niet eens de vijand raken, stelletje onrendabelen. Wat
is het maatschappelijk belang van voetbal? Stel de vraag en je krijgt hetzelfde
gestotter als wanneer je iemand vraagt het belang van kunst te verdedigen.

En wanneer Sietse Fritsma met bebloede neus op de grond ligt, kun je een ander
verhaal houden. Het Residentie Orkest hoort net zo bij Den Haag als ADO -
wanneer iedereen de hand over het hart strijkt, wanneer iedereen elkaar iets
gunt, is er veel kou uit de lucht. Je hoeft het nut van waar je plezier aan
beleeft niet meer te bewijzen.

Kunst kan sociaal zijn, maar het is geen sociaal werk. Voor voetbal geldt
hetzelfde. Het is onzinnig te veronderstellen dat iedereen aan alles moet
deelnemen waar hij voor betaalt - gewoon gelijk oversteken en niet zeuren
wanneer de een wat meer voor zijn rekening neemt dan de ander. De ,,elite" die
naar de concerten van het Residentie Orkest gaat, betaalt, als ze echt een elite
is, veel meer belastingen dan de gemiddelde ADO-supporter. Dus afblijven van die
subsidies. Laat je niet iedere keer verleiden tot een discussie over elite en
volk - dat maakt de nijd alleen maar groter.

Dat er pas sprake is van een gemeenschap wanneer alles gemeenschappelijk is -
dat is het grote Hollandse misverstand. Tijdens de, mede door deze krant
georganiseerde, debatten over de tegenstelling 'volk' en 'elite' in Rotterdam
eind vorig jaar gaf de lijsttrekker van Leefbaar Rotterdam, Marco Pastors, af op
de Rotterdamse kunstinstellingen en toneelclubjes die elkaar maar subsidies
toestoppen terwijl de zalen half leeg zitten. Toen ik hem voorhield dat bij
concerten van het Rotterdam Philharmonisch Orkest er ook vaak lege stoelen zijn,
zei hij spontaan: ,,Van het  Rotterdamse Philharmonisch moeten we afblijven."

Zo is het. Ook al ga je nooit naar een concert in de Doelen, dan kun je het
belang voor de stad er nog wel van inzien. Rotterdam heeft het RPhO net zo hard
nodig als Feyenoord - het verlies van een van beide zou een verlies voor de stad
als gemeenschap betekenen. Een gezonde populistische partij als Leefbaar
Rotterdam moet zich helemaal niet tegen kunst teweer stellen. Ze moet zich
inspannen om de zalen vol te krijgen, ze moet er voor zorgen dat iedereen aan
zijn trekken komt.

LOAD-DATE: March 6, 2010

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                              146 of 174 DOCUMENTS



                                NRC Handelsblad

                             6 maart 2010 zaterdag

'VS in diepe vertrouwenscrisis';
Econoom en journalist Anna Bernasek over rol integriteit in economie

BYLINE: Roel Janssen

SECTION: ECONOMIE; Blz. 15

LENGTH: 978 woorden

SAMENVATTING

Integriteit en onderling vertrouwen zijn essentiële elementen in een succesvol
economisch systeem, betoogt econoom en journalist Anna Bernasek.

VOLLEDIGE TEKST:

Net als veel andere Amerikanen was Anna Bernasek woedend toen de financiële
crisis in alle hevigheid uitbrak. Ze voelde zich machteloos. De grootste
economische ontwrichting die ze ooit had meegemaakt maakte haar somber, en als
financieel-economisch journalist besefte ze dat de Verenigde Staten decennia
lang duizenden miljarden dollars moeten besteden om de rotzooi op te ruimen.

Ze begon onderzoek te doen naar de fundamenten van een gezonde economie en zocht
een brug tussen ongebreidelde marktwerking en verstikkende regulering. Ze kwam
uit bij integriteit. Niet als persoonlijke deugd, maar als collectieve
eigenschap die onmisbaar is om een economie draaiend te houden en welvaart te
scheppen. ,,De pijnlijke les van deze financiële crisis is dat integriteit er
echt toe doet. Niet alleen voor ons morele gevoel, maar ook voor ons economische
welzijn", schrijft ze in vorige maand verschenen boek The Economics of
Integrity.

Het is moeilijk het met u oneens te zijn dat integriteit belangrijk is.

,,Dacht iedereen er maar zo over. Ik ontmoet veel weerstand als ik wijs op het
belang van integriteit. Het is de kern van hoe een economie functioneert. Een
succesvolle economie moet gebaseerd zijn op integriteit en vertrouwen."

Hoezo, weerstand?

,,Men zegt: integriteit heeft betrekking op individuen. Dat is niet zo.
Integriteit heeft een financiële meerwaarde en een economische betekenis waar
iedereen van profiteert. Als individuen zich niet-integer gedragen, ondervinden
we daar allemaal de ellende van. Dat is de les van de financiële crisis. Daarbij
heeft een kleine groep mensen voor iedereen welvaart vernietigd."

In uw boek geeft u als voorbeeld hoe melk van de boerderij op tafel terecht komt
via een keten van zeven stappen. Is dat de integriteit van de productieketen die
u bedoelt?

,,Iedere consument gaat ervan uit dat je daarop kunt vertrouwen. Maar helaas is
integriteit niet vanzelfsprekend."

Gelooft u in marktwerking met een menselijk gezicht?

,,Ja, daar ben ik hoopvol over."

Hoopvol? Na alles wat er gebeurd is de afgelopen twee jaar?

,,Er is sprake van ernstig wantrouwen. Niet alleen jegens Wall Street en de
banken, ook jegens de politiek. We verkeren in de Verenigde Staten in een diepe
vertrouwenscrisis.

,,Ik bespeur veranderingen in de houding van de Amerikaanse middenklasse, de
ruggengraat van de samenleving. Die heeft te maken met enorme stijging van de
kosten voor gezondheidszorg en onderwijs. Men voelt aan den lijve dat de
werkloosheid oploopt, terwijl de bankiers met veel geld gered worden. Is dat
eerlijk? Is dat de Amerikaanse droom waarin hard werken beloond wordt?"

Verliest de middenklasse vertrouwen?

,,Ja, dat is het geval. En je kunt het mensen nauwelijks kwalijk nemen. De
oplossing is niet om te stoppen vertrouwen te hebben, maar om het vertrouwen te
herstellen."

Als mensen hun baan verliezen en hun hypotheek niet kunnen betalen, kun je ze
toch niet kwalijk nemen dat ze ontgoocheld zijn?

,,Daarom moet de overheid beleid voeren waarmee het vertrouwen hersteld wordt.
Het zal niet van de banken komen."

Heeft u alle vertrouwen in bankiers verloren?

,,Er bestaat ook veel integriteit bij bankiers. Een aantal heeft  zich, gedreven
door hebzucht, schandalig gedragen."

Hoe kijken Amerikaanse zakenlieden met wie u contact heeft, aan tegen de
ondermijning van integriteit van het bedrijfsleven aan? Zijn ze geschokt?

,,Ik weet niet of men geschokt is. Neem Goldman Sachs, de zakenbank die bij het
publiek een heel negatieve klank oproept. Uit recent onderzoek onder zo'n 5.000
topondernemers blijkt dat Goldman Sachs op de lijst van meest bewonderde
bedrijven omhoog is geschoten. Die bank heeft zijn 'vergiftigde producten'
tijdig gedumpt, ze hebben een heel sterke positie opgebouwd en het afgelopen
jaar een enorm winst geboekt. Dat hebben ondernemers bewondering voor."

Dat is toch het kortetermijndenken waartegen u bezwaar maakt?

,,Precies. Het gewone volk is terecht razend over Goldman Sachs. Niet in New
York, maar in de rest van het land."

Heeft u er begrip voor?

,,Absoluut. Daarom vind ik ook dat we moeten beginnen het financiële systeem te
hervormen. Ten tweede moeten bedrijven zelf van binnenuit serieuze stappen
zetten om het vertrouwen van hun klanten te herwinnen. Een voorbeeld zijn de
creditcardmaatschappijen. Die hebben alle vertrouwen verspeeld. Het is
schandelijk hoe ze de kredietlimieten voor hun klanten terugschroeven. Laat ze
beginnen hun klanten fatsoenlijker te behandelen."

Amerikaanse consumenten moeten toch hoognodig hun uitstaande schulden
verminderen?

,,Uiteraard, maar creditcardmaatschappijen verhogen nu onaangekondigd de
debetrente van bijvoorbeeld 10 naar 30 procent. Dat is schandelijk. Mensen zijn
daar met recht woedend over."

U bent bezorgd over de huidige stand van zaken, en tegelijkertijd bent u
positief over het herstel van integriteit. Hoe denkt u dat te kunnen bereiken?

,,Dankzij gewone Amerikanen. Mensen die iedere dag naar hun werk gaan, die de
economie draaiend houden. Wij Amerikanen zijn van nature optimistisch. We
geloven dat we problemen kunnen oplossen. Misschien is dat idealistisch, maar de
geschiedenis rechtvaardigt dat. Ik denk dat deze problemen overwonnen kunnen
worden, zij  het niet op korte termijn. Het zal enkele jaren duren. Dat is mijn
langetermijnperspectief."

Anna Bernasek

Anna Bernasek (1968) is journalist, gespecialiseerd in financieeleconomische
onderwerpen. Ze schrijft onder meer voor Fortune, The New York Times, The
Washington Post, International Herald Tribune, Time en The Sydney Morning
Herald. In haar jeugd woonde ze in Australië, ze studeerde economie aan de
University of Michigan en promoveerde aan Princeton University. Onlangs
verscheen haar boek The Economics of Integrety .

LOAD-DATE: March 6, 2010

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                              147 of 174 DOCUMENTS



                                NRC Handelsblad

                             4 maart 2010 donderdag

Wat doe je als raadslid als de glasbak vol is?;
Raadslid is niet gekozen om slechts naar vergaderingen te hupsen

BYLINE: Lars Duursma; John Bijl

SECTION: OPINIE; Blz. 9

LENGTH: 1139 woorden

SAMENVATTING

Lokale politici moeten een

bredere visie voor hun

gemeente ontwikkelen én

hun politieke idealen

verwezenlijken, aldus Lars Duursma en John Bijl. Dat vergeten ze wel eens.

VOLLEDIGE TEKST:

De glasbak in de Dorpsstraat lijkt altijd vol. Zeker aan het einde van de week.
Naast de bak staan stapels flessen, sommige in scheurende Albert Heijn-tassen,
andere los ernaast gezet. Het oogt rommelig en vies. U bent raadslid en woont
verderop. Een burger spreekt u aan: ,,U bent toch van de gemeente?" U knikt
voorzichtig. ,,De glasbak is altijd vol  Doe er eens wat aan!"

Hoe reageert u als raadslid?

a) Ik zeg toe bij de eerstvolgende raadsvergadering vragen te stellen aan de
verantwoordelijke wethouder.

b) Ik bereid een motie voor waarin ik de wethouder oproep tot een onderzoek naar
de leegfrequentie van glasbakken in de hele gemeente.

c) Ik kondig aan dat ik de problematiek met glasbakken zal onderzoeken, en
zonodig voorstellen in de raad zal doen.

d) Ik leg de burger voor dat hij zijn klacht beter kan melden bij het
gemeentekantoor.

Als u gisteren tot gemeenteraadslid bent gekozen, dan is dit het soort kwesties
waarmee u de komende jaren te maken kunt krijgen.

Behoort u niet tot de gemeenteraad, dan weet u in ieder geval wat voor soort
antwoorden u op klachten kunt verwachten.

Vanaf vandaag treden er nieuwe raadsleden aan in 419 van de 431 gemeenten en in
21 deelgemeenten in Nederland. Dat zijn een kleine 9.000 mensen, van wie
ongeveer de helft voor het eerst plaatsneemt en - als de trend doorzet - meer
dan een derde tussentijds opstapt en door vers bloed wordt vervangen.

Na een gekke tijd van campagne voeren worden de lokale politici geconfronteerd
met behoorlijk wat werkzaamheden die vrijwel onvergelijkbaar zijn met de
werkzaamheden in elke andere functie.

Van raadsleden wordt veel gevraagd. Niet alleen dat ze het volk
vertegenwoordigen en het bestuur controleren, maar ook dat ze een visie
neerzetten en uitdragen. Daar komt in praktijk maar weinig van terecht.

Begrijpelijk, want je wordt als raadslid al snel overladen door stapels papier
die al dan niet virtueel in je brievenbus belanden. Het is verleidelijk je
volledig daarop te concentreren en van vergadering naar vergadering te hupsen.
Maar daarvoor ben je niet gekozen. Als raadslid moet je ook een bredere visie
voor je gemeente ontwikkelen én je politieke idealen verwezenlijken. Of, zoals
dat heet, 'kaderstellen'.

Het valt op dat veel raadsleden dit belangrijke fundament van de democratie
bagatelliseren. Ze benadrukken dat er 'geen socialistische of liberale
stoeptegels' zijn. Dat is misschien wel waar. Maar met welk geld ze worden
neergelegd (en wat daar dus niet mee gedaan kan worden), of ze al dan niet
moeten wijken voor groen en welke uitstraling ze het centrum moeten geven - dáár
gaat de raad wel degelijk over.

In de praktijk echter worden  debatten in de gemeenteraad gedegradeerd tot een
wekelijks beoordelingsgesprek met het college van Burgemeester en Wethouders.
Daarnaast zijn de meeste debatten volstrekt niet te volgen voor gewone burgers.
Het ene raadslid onderstreept het belang van 'flankerend beleid', terwijl het
andere verwijst naar 'tabel 146 op bladzijde 98' van een nota die je ook al
niets zegt. Veel raadsleden doen niet eens hun best om hun vergaderingen en
debatten begrijpelijk  te maken voor de buitenstaander.

Het raadsdebat zou ook de burger aan het denken moeten zetten, niet alleen de
intimi die alle stukken bij de hand hebben. Voor raadsleden betekent dat
uitleggen, uitleggen, uitleggen. Uitleggen waar je het niet mee eens bent,
uitleggen waarom je het er niet mee eens bent en uitleggen wat jij als
volksvertegenwoordiger wél wilt. In de raad én in het publieke debat.

Weliswaar laten lokale politici zich steeds vaker zien in de gemeente, maar
meestal zoeken ze de publieke opinie pas op wanneer het besluit is genomen. Ze
zijn bang anders als 'visieloze populist' te worden bestempeld. De waarheid is
anders. Een gemeenteraad die het publiek deelgenoot maakt van zijn overwegingen,
betrekt niet alleen de ideeën en voorbeelden van de inwoners bij het debat, maar
is ook beter in staat het waarom van een beslissing uit te leggen zodra deze is
genomen.

En wanneer je als burger weet welke overwegingen er zijn geweest, is het zelfs
wanneer je het er niet mee eens bent makkelijker voor jou ongunstig beleid te
slikken.

Terug naar de glasbak. Want hoe kun je als raadslid het beste reageren op de
klacht van deze bezorgde burger? Er is meer dan één goed antwoord. En daaruit
blijkt al direct hoe complex het vak van de volksvertegenwoordiger is.
Waarschijnlijk is het verstandig om de burger aan te moedigen de klacht zelf in
te dienen bij de gemeente én toe te zeggen dat je gaat kijken of het probleem
structureel is en ook elders speelt in de gemeente. En om de wethouder pas aan
te spreken zodra je hier meer over weet.

Zo vertegenwoordig je het volk, controleer je het bestuur en doe je precies wat
je de kiezer tijdens de campagne hebt beloofd: de gemeente een stukje beter
maken.

Raadsdebatten moet je burgers uitleggen, uitleggen, uitleggen

Tips voor raadsleden

1 Leg altijd uit waarom u een bepaald standpunt inneemt. Als politici meer
overtuigd zijn van hun gelijk, voelen ze minder de noodzaak hun standpunt te
onderbouwen. Een verruiming van de winkeltijden wordt verdedigd met een beroep
op de economie zonder uit te leggen waarom het stimuleren van de economie
belangrijker zou zijn dan de overlast voor omwonenden.

2 Verpak je boodschap zo dat anderen deze doorvertellen. Politici twitteren zich
suf en maken tenenkrommende campagnefilmpjes. Maar ze vergeten regelmatig iets
belangrijkers: een krachtige boodschap die een toehoorder zich weken later nog
herinnert, en kan doorvertellen.

3 Spreek met burgers, niet alleen met belangengroepen.  Niet iedere burger is
even mondig. En lang niet elke belangengroep vertegenwoordigt een groot belang.
Als volksvertegenwoordiger heeft u de lastige taak om iedereen te
vertegenwoordigen, juist ook zij die niet anders  vertegenwoordigd worden.

4 Bedel niet om toezeggingen bij het college. De raad is de baas. In feite doet
de wethouder wat deze met de gemeenteraad heeft afgesproken.  Die raad beslist
in meerderheid wat dat is.

5 Realiseer je  dat het debat niet alleen in de raadszaal plaatsvindt. Het debat
wordt vaak beperkt tot de raadsvergadering. De werkelijkheid is anders, weet
iedereen die het landelijke debat over de AOW-leeftijd heeft gevolgd. Dit werd
uitgebreid gevoerd in de kranten, met folders en tijdens demonstraties.

6 Zoek de samenwerking met lokale media. Beschouw journalisten niet als de
vijand, ook al schrijven ze een keer iets naars over uw partij. Lokale
journalisten zoeken naar voor de burger interessante informatie, en die kunt u
bieden. Bouw een relatie op.  Zo bereikt u veel meer dan met het fanatiek
verspreiden van persberichten.

LOAD-DATE: March 5, 2010

LANGUAGE: DUTCH; NEDERLANDS

GRAPHIC: Illustratie Bas van der Schot

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                              148 of 174 DOCUMENTS



                                NRC Handelsblad

                             3 maart 2010 woensdag

Het cruciale van kunst

SECTION: OPINIE; Blz. 7

LENGTH: 506 woorden


Nu bezuinigingen geboden zijn, is het in verkiezingstijd goed schieten op de
kunsten. Die kunst kan minder,  zeg nou zelf, wat heb je liever: een schilderij
of extra handen aan de verpleeghuisbedden? Een dansvoorstelling of meer blauw op
straat? Partijen maken goeie sier met hun voornemen te schrappen in de
kunstsubsidies. Zo kunnen ze poseren als daadkrachtig, praktisch en wars van de
behoefte om met het hoofd in de wolken achter de muziek aan te lopen.

Dus kondigde de PvdA in Amsterdam aan sowieso in de kunstensector te snijden en
profileert de PVV zich in Den Haag met de belofte de meeste kunstsubsidies te
schrappen ten gunste van veiligheid en ouderenzorg, want ,,Jan Modaal" hoeft
niet te betalen voor ,,de hobby's van de elite".

Dat kunst leuk is voor aanstellers, en verder nergens goed voor, dachten de
Terschellinger ondernemers ook eens. Maar ze wisten niet hoe snel ze
theaterfestival Oerol en zijn vreemde kostgangers moesten steunen, toen het één
zomer was opgeschort bij gebrek aan financiële en morele steun van de
autoriteiten. Kunst bevordert economische activiteit.

Kunst maakt al eeuwen een verschil: de hofnar in dienst van de middeleeuwse
heerser was een dramakunstenaar die de macht gezond hield doordat hem kritiek
was toegestaan. Zijn uitzonderingspositie was cruciaal, en dat is voor
hedendaagse kunstenaars niet anders.

Meebuigen met de politieke opdrachtgevers bevordert slechte kunst. De
schouwburgdirecteur die zijn theater aanprijst als straatverlichtend en dus
bevorderlijk voor de veiligheid, vergist zich net zo deerlijk als de
theatermaker die zich destijds conform de wensen van een staatssecretaris
richtte op allochtoon publiek of het orkest dat een non-descript jong publiek
wilde behagen omdat de politiek dat wenselijk vond.

Kunst bevordert de kwaliteit van het leven. Het opent de geest. Het ontmaskert
behoudzucht, maakt hart en hersens lenig, bevordert het discours. In Den Haag
dragen Toneelgroep De Appel, het Nederlands Danstheater en het schilderij van
Jan Steen bij aan het welzijn van de stad. Ook de Hagenees die dat alles links
laat liggen, profiteert daarvan.

64 procent van kunst en cultuur wordt betaald door het Rijk, de provincies en de
gemeenten, omdat kunst noodzakelijk is gebleken. Niet voor niets wordt het al
langer dan sinds mensenheugenis beoefend. Daarbij is de noodzaak om zich
artistiek uit te drukken net zo menseigen als de behoefte om getuige te zijn van
wat een  kunstenaar overdraagt.

Bezuinigingen zijn mogelijk en streng beoordelen is altijd geboden. Maar zonder
ontzag voor heilige huisjes, en steeds in dienst van de kwaliteitsbewaking, niet
omdat kunst nodeloos zou zijn of voorbehouden aan een beperkte groep die er best
zelf voor kan betalen. Wie, zonodig met een van de vele gemeentelijke
voordeelpassen, musea bezoekt, voorstellingen, concerten of evenementen als het
Filmfestival Rotterdam, ervaart hoe een gevarieerd publiek massaal leeft met
kunst. Kunst sluit niemand buiten, iedereen mag erbij.

Subsidies zijn een makkelijk doelwit in verkiezingstijd

LOAD-DATE: March 3, 2010

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                              149 of 174 DOCUMENTS



                                NRC Handelsblad

                           27 februari 2010 zaterdag

Zorgen om Haagse PVV

BYLINE: Brian van der Bol

SECTION: KUNST; Blz. 9

LENGTH: 573 woorden


'Waarom zou Jan Modaal moeten meebetalen aan de hobby's van de elite?' Die vraag
werpt de Haagse PVV-lijsttrekker Sietse Fritsma herhaaldelijk op tijdens de
campagne voor de gemeenteraadsverkiezingen. Fritsma stelt dat cultuurbezoekers
de kostprijs van kaartjes best zelf kunnen opbrengen.

De partij wil in Den Haag 150 miljoen euro korten op subsidies voor kunst,
cultuur en welzijn, die in totaal 300 miljoen bedragen. Daarvan gaat bijna 64
miljoen euro naar kunst. De PVV wil dat het geld wordt besteed aan onder meer
veiligheid en ouderenzorg.

De PVV staat niet alleen in de wens te bezuinigen. Ook de VVD en D66 willen
cultuursubsidies verlagen, al gaat het hen om aanzienlijk minder grote bedragen
dan de PVV. Bezuinigen in de stad is nodig nu Den Haag de komende jaren 100
miljoen euro minder krijgt van het Rijk.

De VVD wil vooral korten op de naar ,,welzijn neigende subsidies", zegt
lijsttrekker Sander Dekker. De partij ziet bijvoorbeeld weinig in de zogeheten
'cultuurankers', waarbij kunstinstellingen worden geacht ,,de wijken in te
gaan". Prijzen van entreekaartjes kunnen omhoog, aldus Dekker: ,,Ik zie
bezoekers van het Residentie Orkest eerst voor 200 euro eten en vervolgens 20
euro voor een kaartje betalen."

De forse bezuinigingsplannen van de PVV stuiten op weerstand bij culturele
instellingen, maar directeuren zien ook een voordeel: ze krijgen weer eens de
gelegenheid uit te leggen waarom ze subsidie ontvangen. ,,Strijdbaarheid",
proeft Benno Tempel, directeur van het Gemeentemuseum, onder zijn collega's.

Het Residentie Orkest, dat in 2009 6 miljoen euro van de gemeente ontving, is
een van de instellingen die volgens de PVV zonder subsidie kan. Maar zonder die
bijdrage moet het orkest worden opgeheven, stelt directeur Niels Veenhuijzen.
Dat grote orkesten met particulier geld of door sponsors worden gefinancierd,
zoals in de Verenigde Staten, is volgens hem in Nederland onmogelijk.

Een rijk cultureel leven zorgt voor ,,leven in de brouwerij" en dat komt de
leefbaarheid in de stad ten goede, zegt Veenhuijzen. ,,De PVV wil in stille
straatjes stadscommando's posteren, maar dat zorgt niet voor sociale veiligheid.
Een mooi verlicht theater waar veel mensen zijn wel."

Theaters kunnen ook niet zonder subsidie, zegt Cees Debets, directeur van het
Theater aan het Spui. ,,Het is kortzichtig om te zeggen dat Joop van den Ende
het wél kan met het Circustheater. Hij betrekt zijn acteurs ook van de
gesubsidieerde toneelscholen." Het Theater aan het Spui biedt de ,,makers van de
toekomst" een podium, al trekken die niet altijd even veel bezoekers. Debets:
,,Kunst kan niet zonder vernieuwing."

De bezuinigingsvoorstellen komen op een moment dat de stad werkt aan ambitieuze
langetermijnplannen, zoals de doelstelling om in 2018 Culturele Hoofdstad van
Europa te worden. Daarmee samen hangt de bouw van een groot muziek- en
danscentrum op het Spuiplein. Het complex waar nu de Dr. Anton Philipszaal en
het Lucent Danstheater zijn gevestigd, moet daarvoor wijken.

De kosten voor het 'cultuurforum' worden geraamd op zo'n 240 miljoen euro. Te
veel, menen tegenstanders. Ook zou het project te snel worden uitgevoerd. Debets
pleit voor een grondig onderzoek voordat de gemeenteraad een besluit neemt.

Wethouder Marieke Bolle (cultuur en financiën, PvdA) zegt dat tempo geboden is.
Ze denkt dat de gemeenteraad in het najaar kan beslissen over het project. Maar
dat is dan wel een gemeenteraad in een nieuwe samenstelling.

LOAD-DATE: February 27, 2010

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                              150 of 174 DOCUMENTS



                                NRC Handelsblad

                           27 februari 2010 zaterdag

SECTION: WETENSCHAP

LENGTH: 1498 woorden


Muggenlaserkanon


Wie onderzoek doet naar nieuwe manieren om malaria te bestrijden zit goed. Na
tientallen jaren in de vergetelheid te zijn geraakt staat malaria hoog op de
agenda van donoren en de rijken der aarde, zoals Bill Gates. De geldkraan staat
ver open, en met nog altijd meer dan één miljoen doden per jaar is het dus goed
toeven in malariaonderzoek. En dat bleef niet onopgemerkt. Ecologen die vroeger
voor een schijntje vlindertjes bestudeerden slepen nu miljoenen binnen met
ecologisch onderzoek naar malariamuggen.

En zij die het konden lieten de inmiddels neglected diseases, zoals de
Afrikaanse slaapziekte, achter zich en ontpopten zich plotsklaps als ware
malariaspecialisten. Op zoek naar donorgoud. Het overleven van door ziekten
geteisterde Afrikanen is daarmee niet anders dan het overleven van onderzoekers
aan Nederlandse Universiteiten. Zonder geld geen laboratorium, geen promovendi,
en geen glanzende carrière. Koppel je onderzoek, op wat voor manier dan ook, aan
malaria en de (donor)wereld lacht je toe. Bovendien publiceert een goed verhaal
over malaria heel wat makkelijker in Science of Nature dan vlindertjes op de
hei, dus wat let je?Deze gedachten moeten door het hoofd zijn geschoten van
Nathan Myhrvold, voormalig topman bij Microsoft, toen zijn bedrijf werd getipt
door Gates om eens te zoeken naar nieuwe manieren om muggen te bestrijden. En
nadat Intellectual Ventures haar laserkanon vorige week op een TED-conferentie
mocht presenteren kon het allemaal niet meer op. Honderden websites maakten
melding van Myhrvolds doorbraak, honderdduizenden kregen via twitter, Facebook
en LinkedIn het nieuws dat er nieuwe hoop is voor de arme kindertjes in Afrika.
Myhrvold speelde het spel geraffineerd door de pers er keer op keer op te wijzen
dat er iedere 43 seconden een kind sterft aan de ziekte. Wie zou zijn bijdrage
aan de oplossing dan nog in de weg staan? Waarschijnlijk heeft hij inmiddels
zijn volgende projectvoorstel afgevuurd op een donor met dikgevulde beurs. Of er
aan het spekken van de kas van Intellectual Ventures met donorgeld nog een
morele of ethische kant zit zal Myhrvold waarschijnlijk een zorg zijn.Een ieder
die iets weet van malaria en muggen begrijpt dat een laserkanon nooit rondom
Afrikaanse hutjes te zien zal zijn. Zoals Herbert Blankesteijn opmerkt in zijn
wekelijkse technologiecolumn zal de muggenzapper voor de gewone man in
malariagebieden geen oplossing zijn. Myhrvold zal vergeten zijn dat in ruraal
Afrika nauwelijks stroom aanwezig is om zijn lasers en supercomputer draaiende
te houden. Per hut drie optische lenzen, drie laserkanonnen, en minstens één
computer. Misschien moet Myhrvold eerst eens een paar nachtjes in een Afrikaans
hutje doorbrengen alvorens hij zich als de nieuwe Willie Wortel op malaria
gebied presenteert aan de internationale pers. Zijn kanon zal uiteindelijk
donormoeheid in de hand helpen en daarmee de hoop op een wereld zonder malaria
danig in gevaar brengen.

Dr. Ir. Bart GJ Knols

auteur van het boek Mug

Iedereen heeft muzikaal gevoel 3

At Hof ergert zich aan het doorzagen van Hendrik Spiering over het mogelijke
evolutionaire nut van muziek. Hij noemt het een beperkte kijk op de wereld om
veel zaken in het keurslijf van de evolutietheorie te willen dwingen en het
evolutionaire nutsdenken acht hij bekrompen. Oermensen, zo weet hij, zaten
gezellig om het vuur  om elkaar verhalen te vertellen of een liedje te zingen,
nut had dat niet. Misschien was het gezellig in de oertijd, maar het lijkt
onwaarschijnlijk dat zang en muziek geen nut hadden. Uit recente tijden weten we
dat de muziek bij dansen als pavane en sarabande steeds abstracter werd en al
doende een andere betekenis kreeg. Hoe langer geleden hoe moeilijker het is om
de oorspronkelijke betekenis te achterhalen. Maar onderzoek loont soms.Roger
Payne beschrijft in zijn boek Among Whales de gezangen van bultruggen. Ze zijn
vergelijkbaar met balladen en duren 15 à 30 minuten. De zinnen rijmen op elkaar,
hoogstwaarschijnlijk met het nut om de balladen te kunnen onthouden. Mooi is het
wel, waarschijnlijk niet gezellig, het is hard werken. De grootste mannetjes met
de beste balladen hebben de beste kansen. Vooral een verandering van de melodie
trekt de aandacht. Die wordt weer overgenomen tot er een volgende verandering
komt. In tientallen jaren veranderen de balladen langzaam. Het was een raadsel
waarom jonge mannetjes soms helemaal alleen snel zwemmend in de oceaan
aangetroffen werden opweg naar een andere kudde. Daar gearriveerd bleek hij de
blits te maken met de meegenomen nieuwe variatie met meer kansen dan in de oude
kudde. Dit fenomeen bood ook een verklaring voor de snelle verspreiding van
melodieveranderingen over duizenden mijlen. Weer alles hetzelfde in de oceaan,
tot de volgende verandering, etc. Een mooi resultaat na tientallen jaren
onderzoek dat voortkwam uit de gedachte: het kan toch niet anders of dit moet
ergens voor dienen. En waarom zou dit bij mensen anders zijn?Het voorgaande is
een heterdaadje in een proces. Het zou kunnen dat bultruggen ooit voor hun
plezier gaan zingen, misschien nu al. Vogels lijken dat soms wel te doen. Mensen
maken zeker voor hun plezier muziek, maar hoe is dat ontstaan? Een boeiende
vraag. Wat ook de onderliggende oorzaak van de ergernis van At Hof mag zijn, hij
kan toch lekker probleemloos genieten van muziek en gedreven vragenstellers en
onderzoekers hun gang laten gaan?

Reimer Bekius

Den Helder

Opperbevel in vredestijd

Astrid Scholtens betoogt dat de commandostructuur voor rampenbestrijding in
Nederland op verkeerde principes is gebaseerd. De structuur is afkomstig uit het
leger en zou niet werken. Scholtens bekritiseert vooral het opperbevel van de
burgemeester. Hij moet niet de opperbevelhebber uithangen, maar als boegbeeld de
crisis duiden voor de burgers. Zeker in de eerste uren van een ramp kan hij
vanwege de chaos en het informatiegebrek onmogelijk leiding geven aan de
hulpverleningsdiensten. Die zijn volgens Scholtens trouwens helemaal nauwelijks
aan te sturen en dat moeten we maar accepteren: ze doen bij een ramp wat ze
normaal gesproken ook doen. De brandweer blust branden en de politie handhaaft
de orde. Het is weinig hoopgevend dat Scholtens anders dan vertrouwen op deze
zelfwerkzaamheid van de hulpdiensten en de zelfredzaamheid van burgers, geen
andere oplossingen weet aan te dragen voor de verbetering van de
rampenbestrijding. Ze concludeert ten onrechte dat de structuur niet deugt en
doet de waarde ervan tekort. De commandostructuur is broodnodig: om enig effect
te bereiken zal de zaak toch, het liefst eenhoofdig, aangestuurd moeten worden.
Complexe operaties vereisen coördinatie en commandovoering. Net als in het leger
gebruikelijk is.En daar zijn nog wel meer concepten te halen die voor de
rampenbestrijders nuttig zijn. Zo gaat de Nederlandse defensiedoctrine uit van
het leidende principe van 'opdrachtgerichte commandovoering'. De essentie
daarvan is dat de hoogste commandant in zijn bevel duidelijk maakt wat het
oogmerk van zijn opdracht is en welk effect hij met de operatie wil bereiken. De
uitvoering is aan de lagere commandanten, die afhankelijk van de situatie ter
plaatse beslissen wat de beste actie is om het doel te bereiken. De vrijheid van
handelen is niet onbeperkt: zodra een beslissing het mandaat of de middelen te
boven gaat, wenden zij zich tot hun hogere niveau dat dan in middelen voorziet
of een beslissing neemt. Bij rampenbestrijding valt te denken aan de beslissing
om te evacueren, een wettelijke bevoegdheid van de burgemeester. Werken volgens
dit principe biedt, zoals Scholtens bepleit, de ruimte voor hulpdiensten om
Naturalistic Decision Making te bedrijven én voor de burgemeester om zich als
boegbeeld op te stellen, zonder dat hij de bestuurlijke verantwoordelijkheid
voor de rampenbestrijding die hij in ons staatsbestel nu eenmaal heeft hoeft los
te laten. En dat alles kan uitstekend binnen de drielagen commandostructuur, die
overigens binnenkort in een amvb onder de Wet veiligheidsregio's wordt
vastgelegd.

Erik Klaver

Leiden

Waar komt zand vandaan?

Beste Dr. Zeepaard, Als zand nog fijner wordt gemalen dan wordt het silt en
steeds fijner silt lost uiteindelijk op als silicium en aluminium zuur in water
(H4Si04 en H3AlO3). Klei vormt dan weer bij neerslag van ondermeer silicium en
aluminium hydroxiden in poriënvloeistof in bodems, of uit de verwering
(oplossing en precipitatie) van vulkanische gesteenten, vooral vulkanische
as.Tijdens het lezen van uw, voor het overige voortreffelijk stukje, moest ik
denken aan dat jongetje dat men had wijsgemaakt dat klei uiteindelijk uit
(koraal)zand zou ontstaan als je er maar lang genoeg op wachtte, en die
dientengevolge een emmertje met zand en wat zeewater in de hoek van de tuin had
gezet. Dat jongetje zal inmiddels iets in de financiële wereld geworden zijn,
want zijn geloof in de natuurwetenschappen moet hij wel kwijt zijn. Zoiets wilt
u toch niet op uw geweten hebben neem ik aan?

Hans Zijlstra

Cagliari, Italië

LOAD-DATE: February 27, 2010

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                              151 of 174 DOCUMENTS



                                NRC Handelsblad

                            26 februari 2010 vrijdag

'Er is hier geen lucht meer';
'Vijf jaar lang was geld zaligmakend in IJsland'IJslandse auteurs over de
kredietcrisis, over bankierende 'bad guys' en de toekomst van hun land

BYLINE: Laura Starink; Laura Starink

SECTION: BOEKEN

LENGTH: 2119 woorden

SAMENVATTING

De IJslanders verkeren in shock door het knappen van het zeepbelkapitalisme. In
Reykjavik proberen schrijvers de gevolgen voor hun land te overzien. ,,We zijn
onze onschuld kwijt."

VOLLEDIGE TEKST:

De schurftige zombies krijsen in hun kooien. Op het  schemerige toneel weet één
van hen zich te bevrijden, maar twee mannen in ruimtevaartpakken overmeesteren
hem. Deze zombies zijn de bankiers van IJsland, een gedegenereerde mensensoort.
Een hooggelaarsde blonde arts voert experimenten uit in een poging de zombies
hun menselijke gedaante terug te geven. Na een bal masqué trekken de zombies
nette pakken aan. Ze krijgen spraaklessen om zich weer verstaanbaar te kunnen
maken in de mensenwereld. Na enig gehannes met gouden faecaliën (toxic assets?)
wordt de enige menselijke twijfelaar doodgeschoten. De zombies zegevieren.

In een avant-gardetheater in Hafnarfjordur, 20 kilometer buiten Reykjavik,
speelt sinds vorige week het toneelstuk Ufsagrýlur (Waterspuwers) van de
dichter/schrijver/songwriter Sjón (47). Zelf noemt hij het een moderne
moraliteit met invloeden van Edgar Allen Poe, Pasolini, IJslandse volkslegenden
en tv-soaps. Het stuk verzinnebeeldt de crash van het IJslandse banksysteem en
de wedergeboorte van de bankiers.  Het publiek lijkt enigszins aangeslagen, maar
geeft de acteurs toch een staande ovatie. ,,Het is Jeroen Bosch", zegt een
toeschouwer, duidelijk onder de indruk.

De boodschap van het stuk is duidelijk: the bankers are back and here to stay.
Het is de angst van veel IJslanders: dat de schuldigen van de ineenstorting van
IJsland zich, een jaar na de potten-en-pannenrevolutie, toen een woedende
menigte de regering ten val bracht, weer ongestraft zullen nestelen in de
politiek en in de zakenwereld.

We drinken koffie in boekhandel Eymundsson in het centrum van Reykjavik. Voor
een land met maar 300.000 inwoners heeft IJsland een levendige literaire scene.
Een aantal schrijvers mengt zich ook in de discussies over de crisis. Van Sjón
(pseudoniem van Sigurjón Birgir Sigurdsson) verscheen in het Nederlands de
prachtige novelle Blauwvos over een dominee die sterft tijdens een jacht op een
blauwvos en de geschiedenis van een mysterieus mongools meisje. Sjón is ook
dichter, kinderboekenschrijver en de songwriter van zangeres Björk. Het
toneelstuk Waterspuwers is zijn eerste politiek getinte werk. ,,Ik heb vorig
jaar niet meegedaan aan de  demonstraties,  maar ik heb wel alles nauwgezet
gevolgd. Schrijvers moeten hun kunst trouw blijven. Waterspuwers is een
maskerade. Als de zwarte bel van de Centrale Bank luidt, veranderen de bankiers
in monsters. Op een schip zeilen ze naar Guantánamo. Onderweg worden ze
gefolterd om  ze hun menselijke gedaante terug te geven. Dan zeilen ze terug
naar IJsland om opnieuw te beginnen."

Sjón ziet zijn groteske stuk als een waarschuwing. ,,We moeten ons realiseren
dat de bad guys alle trucs uit de kast zullen halen om hun macht te behouden.
IJsland is zijn onschuld kwijt. We zijn niet meer die natuurminnende kinderen
aan de rand van de wereld. Omdat we zo klein zijn, is alles hier extreem. Dat
geldt voor goed én kwaad. Zo is er bij ons bijvoorbeeld totale consensus over
homorechten.  Maar als het kwade wint, zit ook iedereen er tot zijn nek in."

Ook de voortmodderende discussie over de in rook opgegane Nederlandse en Britse
spaartegoeden van Icesave ziet Sjón als een bewijs voor het gelijk van zijn
stuk. Met het getouwtrek over de terugbetaling (De oppositie haalde dinsdag een
streep door het definitieve bod van Nederland en Groot-Brittannië hierover) is
kostbare tijd verloren gegaan. Volgens Sjón is dit een  opzetje van de
lobbygroep InDefence, die 60.000 handtekeningen ophaalde tegen de wet op de
restitutie. De president van IJsland weigerde vervolgens de wet te tekenen en
schreef een referendum uit voor 6 maart.

Door een buitenlandse vijand te creëren, leid je de aandacht af van de echte
schuldigen, zegt Sjón. En, wie weet, breng je zelfs de linkse regering ten val.
,,Het enige doel is de verwarring in de samenleving te laten voortduren.
InDefence wordt gesteund door mensen die de hele ellende hebben veroorzaakt. Als
de regering valt, dan zal de oude kliek alles weer onder controle krijgen. Daar
gaat mijn stuk precies over."

Sjón overweegt nóg een toneelstuk te maken, over de meest Shakespeariaanse van
de IJslandse politici: Davíd Oddsson, onder wiens bewind de staatsbanken werden
verkocht. Hij staat model voor dit land en zijn politieke invloed is nog steeds
heel groot. ,,Oddsson was achtereenvolgens acteur, burgemeester van Reykjavik,
partijleider van de Onafhankelijkheidspartij, premier, baas van de Centrale Bank
en nu is hij hoofdredacteur van Morgunbladid, de grootste krant van IJsland, die
bericht over zijn falend beleid! Zijn bijnaam is Ubu Roi." (naar het
gelijknamige satirische toneelstuk van Alfred Jarry over hebzucht en
machtsmisbruik - LS).

Eén etage hoger in de boekhandel houdt uitgever/literair historicus Halldór
Gudmundsson kantoor. Van hieruit werkt hij aan de voorbereidingen voor de
Frankfurter Buchmesse van 2011, als IJsland gastland is. Gudmundsson is de
biograaf van IJslands enige Nobelprijswinnaar Halldór Laxness. Vorig jaar
publiceerde hij Wij zijn allemaal IJslanders, het verslag van een gewone burger
over de crisis. Beeldend beschrijft hij hoe de 'Vikingen', zoals de nieuwe
rijken zich trots noemden, het eiland veroverden en hoe hij zich geleidelijk aan
een fossiel begon te voelen. Laat IJsland een waarschuwing zijn voor de rest van
de wereld, schrijft hij. 'Vroeger namen mijnwerkers dikwijls een kanarie mee de
mijn in. Zolang die bleef zingen, was er niets mis met het zuurstofgehalte. De
IJslanders waren de kanarie van het internationale financiële systeem. Zij waren
de eersten die geen lucht meer hadden om te ademen.'

,,Het land is door de crisis totaal gedemoraliseerd geraakt", zegt Gudmundsson.
,,Een jaar geleden hoopten mensen dat alles zou veranderen, dat het land
democratischer zou worden. Maar die verwachting is niet uitgekomen. Het gaat
allemaal zo langzaam! Er is nog niemand gearresteerd. Onze toezichthouders
hebben teams met twintig advocaten tegenover zich, die worden totaal
weggespeeld. Onze wetten zijn heel zwak."

Toch is  Gudmundsson niet zo somber als veel andere IJslanders. ,,Vijf jaar
hadden we het gevoel dat alleen geld zaligmakend was. Dat dat idee verdwenen is,
is heel gezond. Die mentaliteitsverandering is blijvend. Mensen staan nu
wantrouwig tegenover de politiek en ook dat is goed. We waren te goedgelovig.
Maar nu hebben we bewezen dat we de regering naar huis kunnen sturen. We zijn op
de bodem, het kan  alleen maar bergopwaarts gaan. De economische cijfers zijn
ook minder slecht dan we verwacht hadden. We dachten dat het bbp met 15 procent
terug zou lopen, maar dat werd 8 procent. En ook de werkloosheid is niet
opgelopen tot 15 procent, maar voorlopig blijven steken bij 10 procent."

In samenzweringen gelooft hij niet. En er is geen IJslandse maffia, alleen maar
'nouveaux riches met plebejische manieren'. ,,Op YouTube staat nog steeds een
oud pr-filmpje over de bank Kaupthing. De titel is Kaupthinking, Beyond Normal
Thinking." Groten als Martin Luther King, Nelson Mandela, Moeder Theresa en
Albert Einstein komen langs, afgewisseld met de van Obama gepikte slogan We Can!
,,Bekijk dat filmpje en je ziet de domme overmoed."

Gudmundsson vreest wel voor een terugval in isolationisme, terwijl lid worden
van de Europese Unie voor IJsland nu de enige uitweg is. ,,Veel mensen
beschouwen de enorme Icesave-rekening (4 miljard euro) als een soort gemeen
entreekaartje voor de Europese Unie en dat leidt tot een opleving van
nationalisme. Maar je kunt niet ontkennen dat de president het slim heeft
gespeeld. Voor hem is het een win-winsituatie. Als de nieuwe onderhandelingen
tot een acceptabeler akkoord leiden, kan hij dat op zijn conto schrijven. Daar
zal de regering niet blij mee zijn."

Hallgrimur Helgason, wiens roman Schoonmaaktips van een huurmoordenaar twee
weken geleden werd besproken (Boeken, 29.01.10),  nam zelf deel aan de
potten-en-pannenrevolutie, die haar naam dankt aan het lawaai door het roffelen
op keukengerei. Zijn roman Stormland, over een plattelandsrebel die revolutie
predikt uit verzet tegen materialisme, junkfood en amerikanisering, bleek
achteraf profetisch. ,,Het was pure fictie, maar het is allemaal uitgekomen",
zegt Helgason (50), die zijn kale hoofd bedekt met een hoed. ,,Ik schaam me dood
voor Icesave en ben bereid te betalen. Het waren Viking-raids. Maar de gewone
mensen moeten bloeden voor de hebzucht van de bankiers. Dat is zo oneerlijk: de
groei werd geprivatiseerd, maar vervolgens werd de schuld genationaliseerd." Dat
de president afgelopen januari weigerde de restitutiewet voor de Icesave-schuld
te tekenen, noemt Helgason volstrekt ongeloofwaardig. ,,Hij heeft al die jaren
goede sier gemaakt in het buitenland met die oligarchen."

De schrijver heeft wel een oplossing: laat vrouwen de macht maar overnemen.
,,Politiek en zakenleven worden hier door mannen gedomineerd. Gooi alle mannen
uit de regering en de grote bedrijven. Vrouwen zijn onze enige redding. Ik heb
het aan den lijve ondervonden: ik wilde in 2006 een nieuw atelier kopen met een
lening in buitenlandse valuta. Mijn vrouw zei: niet doen."

Het is wel begrijpelijk, zegt Helgason. Het  is de geschiedenis die IJsland
parten speelt. ,,We zijn altijd opgeslokt door andere naties, de Noren, de
Denen, de Amerikanen (van 1941 tot 2006 was er een Amerikaanse legerbasis op
IJsland - LS). In 2006 hebben ze ons alleengelaten en in die twee jaar hebben we
het allemaal verkloot."

,,De les: wij kunnen onszelf niet beheersen. We waren net kinderen die uit de
band gesprongen zijn. Vergeet niet dat onze beurs pas tien jaar oud is." De
banken zijn onder het bewind van premier Oddsson weggegeven aan hebzuchtige
zakenlui zonder bankervaring. ,,Oddsson wilde onze Thatcher zijn. Hij heeft het
neoliberalisme op ons losgelaten. Vader en zoon Björgólfur zijn miljardair
geworden met ons geld. Het was diefstal op klaarlichte dag en het geld is
geparkeerd in belastingparadijzen. Ik snap niet dat de regering hun bezittingen
niet confisqueert! Zij wil het netjes volgens de regels spelen, maar die lui
hebben dat nooit gedaan."

Schoonmaaktips van een huurmoordenaar is het tragikomische verhaal van een
Kroaat die leerde doden tijdens de Balkanoorlogen en daar vervolgens in Amerika
zijn brood mee verdient. Op de vlucht voor de FBI duikt hij onder in IJsland,
waar hij in handen valt van een sektarisch echtpaar met een religieuze
televisieshow dat zijn ziel van de duivel wil redden. Helgason is een
verhalenverteller. Zoek bij hem niet naar evocatieve natuurbeschrijvingen met
geisers, walvissen en uitgedoofde vulkanen. Hij houdt niet van de natuur.
,,Natuur wordt zwaar overschat. Met bergen kun je niet praten."

Verrassend genoeg zegt Gudbergur Bergsson (77), hier  bekend door de vertaling
van de roman De zwaan (over een 9-jarig kustmeisje dat voor straf door haar
ouders naar een boerderij op het uitgestorven platteland wordt gestuurd en daar
volwassen wordt) eigenlijk hetzelfde. In zijn moderne flat  met uitzicht op de
oceaan en  besneeuwde toppen aan de baai van Reykjavik zegt hij: ,,De natuur
moet je met rust laten. Vernietig haar niet. Je hoeft niet alle bergen te
beklimmen, alle watervallen te zien. Ik ben geboren op een geïsoleerde boerderij
aan de kust buiten Grindavik. Een lavaveld, duinen, een gletsjer en verder niks.
Mijn vader was visser, mijn moeder huismeid. Wij zijn gewend aan een hard leven.
Deze collaps doet me dus niks. Ik maak me over IJsland geen zorgen."

'We zijn niet langer die natuurminnende mensenkinderen aan de rand van de
wereld'

Als een helikopter op een idyllisch eiland

In de proloog van Wij zijn allemaal IJslanders beschrijft Hálldor Gudmundsson
hoe een privéhelikopter landt op het idyllische eilandje Flatey, 'een
uitgesproken vredig oord, het laatste plekje in IJsland waar je een indruk
krijgt hoe een dorp er in de negentiende eeuw zou kunnen hebben uitgezien.' Met
een knal komt de zwarte helikopter in het vizier, hij landt op een weiland,
kinderen rennen erop af. Eruit stapt de IJslandse miljonair Ólafur Ólaffsson,
gekleed in 'zo'n heel dun zwart leren jasje dat eerder duur dan nuttig is'.

'Als een helikopter op Flatey', besluit Gudmundsson zijn proloog. 'Zo daalde het
mondiale financiële kapitalisme in het begin van de eenentwintigste eeuw neer op
IJsland, (...) en als kinderen renden we er blij op af om meegenomen te worden
in de vlucht omhoog. Even snel verdween het weer, met alle players. En nu moeten
wij, IJslanders, leren om zo goed en kwaad als het gaat in crisis te verkeren.
Zoals gaandeweg de hele westerse wereld dat leren zal.'

LOAD-DATE: February 26, 2010

LANGUAGE: DUTCH; NEDERLANDS

GRAPHIC: In de urinoirs van de Sodoma bar, in het hart van Reykjavik, zijn de
fotoportretten geplakt van bankiers die na de krach in IJsland het land hebben
verlaten
Foto AFP/Olivier Morin
Gudbergur Bergsson
Foto Johannes van Assem
Halldór Gudmundsson
Foto AFP
Sjón
Foto Johannes van Assem
Hallgrimur Helgason

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                              152 of 174 DOCUMENTS



                                NRC Handelsblad

                           25 februari 2010 donderdag

PVV in Almere: wij sluiten  bij voorbaat niemand uit

SECTION: BINNENLAND; Blz. 2

LENGTH: 177 woorden


Als kersverse koploper in de peilingen nam de PVV Almere gisteren voor het eerst
deel aan een debat met publiek. Het leverde lijsttrekker en Tweede Kamerlid
Raymond de Roon in elk geval spreektijd op, zoals een van de vijftien andere
lijsttrekkers verzuchtte. ,,30 procent van de stemmen is kennelijk ook 30
procent van de spreektijd."

De PVV  wil in het stadsbestuur, heeft PVV-leider Wilders gezegd. Maar met wie,
vraagt discussieleider Joost Karhof zich af. De Roon, doodserieus: ,,Wij sluiten
bij voorbaat niemand uit." Gelach op de tribune, waar vooral veel
kandidaat-raadsleden zitten en maar weinig 'gewone burgers'.

Karhof: ,,Ook de PvdA niet?"

De Roon: ,,Absoluut. Er zal wel water bij de wijn gedaan moeten worden door de
PvdA."

Hard gelach, misschien wat zuur, uit het vak van de PvdA, nu nog veruit de
grootste partij in de raad van Almere en tot nu toe de enige die samenwerking
met de PVV uitsluit.

Even later blijkt de PVV met een andere partij toch wat moeite te hebben. ,,Het
CDA is een partij van de gevestigde orde, daar houden we niet zo van." (JM)

LOAD-DATE: February 25, 2010

LANGUAGE: DUTCH; NEDERLANDS

GRAPHIC: Raymond de Roon

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                              153 of 174 DOCUMENTS



                                NRC Handelsblad

                           25 februari 2010 donderdag

Het einde van de rijdende middelvinger;
Hummer (1992-2010), de uitvoering van het militaire voertuig Humvee voor de
consumentxxx

BYLINE: Tom Kreling

SECTION: ECONOMIE; Blz. 15

LENGTH: 655 woorden

SAMENVATTING

De Chinese overname van de Hummer gaat niet door. Daarmee komt er een einde aan
de tank voor de gewone man die niet in het leger zit.

VOLLEDIGE TEKST:

De Europese directeur Wolfgang Schubert van autofabrikant General Motors had
vorig jaar op de autobeurs in Genève nog heel veel vertrouwen in zijn merk
Hummer. Natuurlijk, alle autofabrikanten zaten even in een dipje, maar de vraag
naar Hummer was nog steeds ,,stevig". Er zou altijd een markt voor blijven,
bijvoorbeeld voor het echte ,,off road rijden".

Maar gisteren maakte GM bekend dat de Hummer verdwijnt. Het gevaarte maakte
furore als militair voertuig in de Eerste Golfoorlog, waarna er in 1992 ook een
consumentenversie verscheen. Maar een serieus vervoermiddel is de
benzineslurpende Hummer eigenlijk nooit geweest. Het was vooral een
statussymbool waarin bekende en minder bekende sterren zich graag lieten zien.
Een tank voor de gewone man die niet in het leger zat. De huidige Amerikaanse
gouverneur Arnold Schwarzenegger claimde de eerste burger te zijn die er in
rondreed. Een bekende Nederlandse Hummer-rijder was Emile Ratelband. Hij reed er
in januari 2003 mee door het land om campagne te voeren voor zijn eigen
politieke partij.

Maar de afgelopen jaren waren er nog maar weinig mensen die openlijk durfden te
pronken met een Hummer. De auto die ongeveer 1 liter op 6 kilometer verbruikt,
had afgedaan. In het huidige tijdperk met de steekwoorden zuinig, compact, groen
en elektrisch werd de Hummer een soort rijdende middelvinger. In Amerika werd de
Hummer tijdens de economische crisis het symbool van alles wat er mis is met de
Amerikaanse auto-industrie.

De autofabrikant GM besloot vorig jaar om het merk Hummer te verkopen. Dat
besluit werd genomen onder druk van de Amerikaanse overheid. GM ging vorig jaar
failliet, maar maakte met forse financiële steun van de overheid een doorstart.
Met de Amerikaanse staat als grootaandeelhouder gaat GM zich  toeleggen op
compactere, zuinigere en milieuvriendelijkere auto's.

Afgelopen zomer meldde het Chinese Sichuan Tengzhong zich als koper. De Chinezen
zagen nog wel toekomst in deze verspillende auto's. Maar gisteren werd bekend
dat het Chinese bedrijf de koop niet rond krijgt. In een verklaring liet Sichuan
Tengzhong weten dat ze niet de benodigde toestemming kregen van de Chinese
overheid. De officiële reden voor de weigering is niet bekend, maar naar
verluidt had de Chinese overheid geen behoefte om zo'n milieu-onvriendelijk merk
binnen te halen.

General Motors heeft nu besloten het merk te laten verdwijnen. De Hummer werd in
1979 ontworpen door het Amerikaanse bedrijf AM General in opdracht van het
Amerikaanse leger. De nieuwe jeep voor het Amerikaanse leger moest op allerlei
terreinen inzetbaar zijn. Het eerste prototype werd High Mobility Multipurpose
Wheeled Vehiclegenoemd, wat in de volksmond veranderde in Humvee. In 1992
produceerde AM General de eerste versie voor de consument. In 1999 verkocht AM
General het merk aan GM, dat het jaar er op een aantal nieuwe modellen
introduceerde.

Zoals vaker met omstreden dingen, heeft ook de Hummer fanatieke liefhebbers. Zij
verdedigen het merk vaak door erop te wijzen dat er maar heel weinig Hummers
rondrijden. De bijdrage van de Hummer aan de totale CO2-uitstoot is maar klein,
willen ze daarmee zeggen. Op de website van de Hummer Club Nederland blijkt dat
er op 9 januari nog een heuse 'Hummermeeting' was. Tijdens deze nieuwjaarsrit
konden de Nederlandse fans hun auto's eens goed testen, stond in de uitnodiging.
,,Zowel rustig en bekwaam onverhard rijden als de maximale hellingshoek
opzoeken, waarvoor dit voertuig eigenlijk gemaakt is, behoort tot de
mogelijkheden." Vanochtend was niemand bij de club bereikbaar om commentaar te
geven op het einde van hun auto. Onbekend is hoeveel Hummers er de afgelopen
maand nog in Europa werden verkocht.  In de VS werden in januari nog 265 mensen
de trotse eigenaar van een nieuwe Hummer.

LOAD-DATE: February 25, 2010

LANGUAGE: DUTCH; NEDERLANDS

GRAPHIC: De Hummer H3 van General Motors, een model uit 2006. General Motors
kocht het merk in 1999 van AM General, dat de militaire voorloper van de Hummer
in 1979 ontwierp.
Foto AP

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                              154 of 174 DOCUMENTS



                                NRC Handelsblad

                           24 februari 2010 woensdag

Aldus de lezer

SECTION: OPINIE; Blz. 7

LENGTH: 532 woorden

SAMENVATTING

Via onze site en per mail zijn vele reacties op de val van het kabinet
binnengekomen. Hieronder een selectie over hoe het nu verder moet met politiek
Nederland.

VOLLEDIGE TEKST:

Het is duidelijk dat Bos en Balkenende niet met elkaar kunnen samenwerken. Dat
belooft wat voor de toekomst. Het zou een zegen voor ons land zijn als CDA en
PvdA afspreken bij de komende verkiezingen anderen als lijsttrekker aan te
wijzen dan deze twee. Er is in beide partijen vast genoeg talent.

J.S. Cramer, Amsterdam

Laten de komende twee maanden de partijen - bijvoorbeeld een groep op
rechts/midden en een op midden/links - trachten  tot een basisakkoord te komen.
Dat zal tot belangrijke tijdwinst leiden bij de formatie. Verlaat de oude
stellingen en durf een of meerdere regeringspartners te kiezen om  te bezien of
een gezamenlijk kernprogramma kan worden opgesteld. Maak dat  duidelijk aan de
kiezers. Wanneer men slaagt, kan de strijd op gezamenlijke basis volop gevoerd
worden, inclusief verdere inkleuring per partij van niet in het akkoord
opgenomen onderwerpen. Wie zo'n basisakkoord op zak heeft, zal meer kans maken
na de verkiezingen een definitief regeerakkoord te maken en de regering te mogen
vormen.

Paul Scholten, oud-burgemeester van Arnhem

Nederland, loop niet in de val van het cordon sanitaire! De linkse partijen
roepen op tot een cordon sanitaire rond de PVV. Niet ethische overwegingen wegen
hierbij door, maar  strategische. Door een grote groep kiezers te isoleren,
dwing je de resterende (centrum-)rechtse partijen tot een coalitie met één van
de linkse partijen.  Maar  vreemder is het feit dat een partij die zichzelf
'sociaal-democratisch' noemt, zich gaat bedienen van uitsluiting of isolering,
iets wat  haaks staat op 'democratisch'.  Links wil zich via een cordon
sanitaire bedienen van een ondemocratisch recept om haar jarenlange falen te
verdoezelen.

Rudi de Kerpel, ondernemer en Vlaming

De majesteit kan nu bewijzen dat zij niet voor niets de moeder des vaderlands
is. Gewoon doen wat een stevige moeder moet doen wanneer haar kinderen ruzie
maken: hen bestraffend toespreken. 'Jullie hebben ruzie om niks, jullie kunnen
elkaar even niet uitstaan, dat begrijp ik, maar dat kunnen we nu in dit huis
niet hebben,  dus hup naar je kamer en even afkoelen; denk daar maar eens na hoe
jullie straks samen weer door de deur kunnen.' Voor de gewone man zal de
majesteit niet stuk kunnen.

Harry Grosveld, Naarden

Waarom geen zakenkabinet tot de volgende reguliere verkiezingen? Misschien een
paar weinig partijprominente, ministers handhaven,  en voor de rest deskundigen
op het betreffende vakgebied aanstellen. Wisselende meerderheden in het
parlement zoeken. Dit op korte termijn regelen en aan de slag!

J. Visser, via http://nrc.nl/opinieblog

Ik hoop dat de verkiezingsuitslag een normaal kabinet zal mogelijk maken, zonder
opportunisten of fundamentalisten, een kabinet dat zal regeren op basis van
verstand en dat streeft naar wat goed is voor het land en niet naar dat wat goed
is voor de partij. Ik hoop ook op een oppositie die oog heeft voor dat wat de
regering goed doet en daar ook openlijk haar waardering voor uitspreekt.

Bart Hengeveld, via http://nrc.nl/opinieblog

LOAD-DATE: March 8, 2010

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                              155 of 174 DOCUMENTS



                                NRC Handelsblad

                            23 februari 2010 dinsdag

Hogere belasting schaadt herstel economie;
Partijen moeten snel duidelijkheid geven over belastingen;  en over buitenlands
beleid

BYLINE: Raymond Gradus; Sylvester Eijffinger

SECTION: OPINIE; Blz. 7

LENGTH: 886 woorden

SAMENVATTING

Belastingmaatregelen moeten gericht zijn op herstel van de economie, stellen
Raymond Gradus en Sylvester Eijffinger. Belastingverhoging is daarom uit den
boze.

VOLLEDIGE TEKST:

De val van het kabinet zal ervoor zorgen dat het debat over de omvang van de
overheid de komende maanden in all hevigheid gevoerd zal worden. De komende
verkiezingen dwingen politieke partijen ertoe om duidelijk te zijn hoe zij het
gat tussen uitgaven en inkomsten gaan overbruggen. Daarbij lijken plannen tot
belastingverhoging aan populariteit te winnen.

De PvdA heeft al aangegeven het toptarief in de loon- en inkomstenbelasting voor
mensen die meer dan 55.000 euro verdienen te willen verhogen, terwijl Kamerlid
Tofik Dibi (GroenLinks) voorstander is van een studietaks. Afgestudeerden gaan
afhankelijk van hun inkomen een extra belasting betalen om daarmee de
studiefinanciering terug te betalen. Consequentie is dat dit de braindrain zal
verergeren. Op dit moment verlaten 10 studenten na  hun afstuderen Nederland en
daar staan slechts 4 buitenlanders tegenover. Door dit soort plannen zal de
uitstroom alleen maar toenemen, terwijl onze kennissamenleving deze mensen heel
hard nodig heeft.

Zijn partijgenoot Maarten van Poelgeest maakt het nog bonter door gemeentelijke
opcenten op de btw te suggereren om daarmee het grootstedelijke debacle van de
Noord-Zuidlijn te kunnen financieren. Hij lijkt daarbij voorbij te gaan aan het
gegeven dat Amsterdammers deze belasting kunnen ontwijken door in een
buurgemeente boodschappen te doen. De Amsterdamse D66 zoekt haar toevlucht tot
een forse verhoging van de parkeerbelasting.

Ook in wetenschappelijke kring is belastingverhoging populair. In Socialisme &
Democratie presenteren de economen Flip de Kam en Koen Caminada een fiscale
gereedschapskist met daarin 22 maatregelen tot belastingverhoging, optellend tot
een bedrag van 22 miljard. De taakstelling van de heroverwegingsoperatie van 35
miljard kan volgens hen in belangrijke mate hiermee worden weggezet. Zij gaan
voorbij aan gedragseffecten als minder arbeidsaanbod en belastingontwijking met
als gevolg versmalling van de belastingbasis. Onderzoek van Nobelprijswinnaar
Edward Prescott - maar ook de praktijk in sommige landen - toont deze
gedragseffecten spijkerhard aan.

Wij kiezen ervoor om de belastingen niet te verhogen. Belastingverhoging gaat
ten koste van economische groei en werkgelegenheid in ons land, ook van lager
opgeleiden doordat specialisatie door een hoge belasting op arbeid wordt
ontmoedigd. Bovendien gaat, als de totale financiële opgave op die manier wordt
weggewerkt, een doorsneegezin een kleine tienduizend euro meer betalen. Wanneer
tot aan jan modaal huishoudens worden ontzien, blijven er geen hoge inkomens
meer over.

De Kam en Caminada zoeken om die reden hun toevlucht in hogere belastingen op
winst, erfenissen en vermogen. Concreet denken zij aan een hogere
vennootschapsbelasting (vpb) en successierechten en de introductie van een
progressieve vermogenswinstbelasting.  Ze schrijven dat dit het
vestigingsklimaat niet merkbaar zal schaden. Dit overtuigt ons echter niet.
Onderzoek van de OESO maakt duidelijk dat de belasting op winst en kapitaal het
meest verstorend is en verhoging van de vpb maakt Nederland steeds minder
aantrekkelijk als vestigingsplaats voor bedrijven. De OESO doet dan ook de
aanbeveling om de belasting op mobiele factoren zoals arbeid en kapitaal te
verminderen en deze te vervangen door consumptiebelastingen. Een progressieve
vermogenswinstbelasting leidt tot allerlei  belastingbesparende constructies,
waar men juist met de Paarse belastingherziening in 2001 een einde aan heeft
gemaakt.

Ook het voorstel om de erfbelasting te verhogen verdient geen navolging.
Staatssecretaris De Jager (CDA) heeft net de marginale tarieven op erven
verlaagd. Opnieuw verhogen getuigt van zigzagbeleid, wat de geloofwaardigheid
van de overheid niet ten goede komt.

Veel voorstellen van De Kam en Caminada roepen een verlangen naar de vorige eeuw
op, maar gaan voorbij aan het feit dat bedrijven, kapitaal en werknemers veel
mobieler zijn geworden. Verstandiger is hun voorstel tot één btw-tarief.
Daardoor gaan de administratieve lasten fors omlaag en wordt arbitrage tussen
verschillende tarieven voorkomen. Wij willen de extra opbrengst gebruiken voor
een verlaging van de inkomstenbelasting. Dit zal de economische groei
stimuleren. Hiermee kan een gedeelte van de taakstelling worden ingevuld. Het
begrotingstekort wordt immers uitgedrukt als percentage van het bruto
binnenlands product en door de groei te stimuleren wordt het draagvlak groter.

Herziening van het belastingstelsel moet gericht zijn op het versterken van het
productievermogen en op vereenvoudiging en begrijpelijkheid. Vandaar ons
pleidooi voor een sociale vlaktaks. Geen hogere, maar eenvoudiger belastingen.
Voor de rest van de taakstelling zijn betere oplossingen denkbaar, zoals een
kleinere overheid, verbetering van het profijtbeginsel en een meer activerende
sociale zekerheid. Een vlucht naar voren door middel van belastingverhoging
betekent dat men deze oplossingen uit de weg gaat. Het beslag van de overheid op
de economie zou nog groter worden. Terwijl wij juist ruimte willen geven aan
burgers en bedrijven en hun initiatieven.

Bedrijven, kapitaal en werknemers zijn veel mobieler geworden

LOAD-DATE: February 23, 2010

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                              156 of 174 DOCUMENTS



                                NRC Handelsblad

                            22 februari 2010 maandag

Nieuw Nederland;
Dag

BYLINE: Frits Abrahams

SECTION: ACHTERPAGINA; Blz. 18

LENGTH: 525 woorden


Tot de interessantste mogelijkheden voor een nieuw kabinet behoren een
combinatie van CDA, VVD, PVV en TON (75 zetels volgens de peiling van De Hond,
er moet dus nog eentje erbij) en CDA, ChristenUnie en VVD (samen 56) met de PVV
(24) als gedoogsteun.

De PVV zal ongetwijfeld haar wensen op de meeste andere terreinen inslikken als
ze maar haar zin krijgt op het gebied van integratie en islam. Wilders zegt
vandaag in De Telegraaf dat hij alleen van de AOW een breekpunt zal maken, maar
hij maakt mij niet wijs dat hij inzake integratie en islam opeens een stuk
inschikkelijker zal worden. Voor die thema's heeft hij zijn partij opgericht,
niet voor de AOW.

Zullen de andere partijen met de PVV willen samenwerken? Clairy Polak wilde daar
gisteren in het Buitenhof-interview met premier Balkenende niet naar vragen,
,,omdat u er toch wel niet op zult antwoorden", maar ik mag aannemen dat deze
vraag vanaf vandaag in alle interviews met vertegenwoordigers van die partijen
centraal staat. Natuurlijk zullen sommigen er niet rechtstreeks op willen
antwoorden, maar daarom blijft het nog wel een zeer relevante vraag.

Om een beeld te geven van het nieuwe Nederland onder Geert Wilders heb ik enkele
van zijn ideeën een praktische invulling gegeven.

We beginnen met een massale koranverbranding op de Paasheuvel in Vierhouten.
Daartoe moeten alle in Nederland circulerende korans bij de overheid worden
ingeleverd, zoals in de Tweede Wereldoorlog met de radio's gebeurde. Waarom de
Paasheuvel? Die kan beschouwd worden als een links symbool, een plek waar ooit
de AJC (Arbeiders Jeugd Centrale) zijn socialistische idealen ('linkse hobby's')
uitdroeg. Volgens mijn onbescheiden waarneming heeft Wilders aan de socialisten
een nog veel grotere hekel dan aan de moslims. Als hij Wouter Bos aanvalt,
klinkt het alsof hij Josef  Stalin met terugwerkende kracht de wacht aanzegt.

Wie als linkse heks mooi bovenop de brandstapel op de Paasheuvel zou passen, is
Clairy Polak. De Venlose kampioen van de vrije meningsuiting roept al sinds
enkele jaren om het ontslag van Polak bij de NPS.

Wilders' rechterhand Martin Bosma verklaarde in het openbaar dat het tijd werd
dat zulke 'rooie neuzen' werden afgehakt. Ze krijgen al hun zin. De NPS,
tegenwoordig dodelijk beangst voor links te worden versleten, lijkt Polak niet
meer te willen handhaven in het programma dat Nova moet opvolgen.

Verder gaan alle moskeeën met onmiddellijke ingang dicht, wordt elke van een
kruimeldiefstal verdachte Marokkaan óf in de knie geschoten óf het land uitgezet
(liefst beide, in deze volgorde), neemt het leger de macht over in alle
Vogelaarwijken (Wilders staat erop dat deze benaming gehandhaafd wordt als een
verwijzing naar een pervers rood regiem) en krijgt Israël militaire steun
toegezegd bij het gooien van atoombommetjes op alle naburige moslimlanden.

Cultuursubsidies worden uiteraard allemaal afgeschaft. Sietse Fritsma heeft dat
al aangekondigd voor het Residentie Orkest in Den Haag met de woorden: ,,Waarom
moet Jan Modaal betalen voor een elitegezelschap dat een tromboneclubje
bezoekt?"

In ruil hiervoor krijgt elke Nederlander voortaan een gratis abonnement op De
Telegraaf.

LOAD-DATE: February 22, 2010

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                              157 of 174 DOCUMENTS



                                NRC Handelsblad

                           20 februari 2010 zaterdag

Gezocht: 'banksters'

BYLINE: Laura Starink

SECTION: ECONOMIE; Blz. 14

LENGTH: 2047 woorden

SAMENVATTING

In IJsland bestaat de vrees dat zij die het land in de problemen stortten, ermee
weg komen. ,,Vernietig dit klote systeem."

VOLLEDIGE TEKST:

Voor de grijze eminentie van het IJslandse bankwezen, Jonas Haralz (89), is het
geen vraag. ,,Het waren oplichters en avonturiers met grote politieke invloed",
zegt hij in zijn werkkamer aan de universiteit, pal naast het stilgevallen
vliegveldje  in Reykjavik, waar tot voor kort tientallen privéjets af- en
aanvlogen. Hij doelt op de nieuwe rijken die de banken hebben opgeblazen.

Neem het duo-Björgólfur. De vader heet Björgólfur Gudmundsson en de zoon
Björgólfur Thor Björgólfsson en het klinkt als rollende kiezelsteen. In 2003
kochten zij Landsbanki van de Staat. Ze financierden de koop met een lening van
een andere staatsbank, de Búnadarbanki. In oktober 2008 ging Landsbanki
failliet, net als de twee andere systeembanken van IJsland, Kaupthing en
Glitnir. Landsbanki's laatste wapenfeit was Icesave, de internetbank die 400.000
Britten en Nederlanders met hoge rentes wist te verleiden hun spaargeld in
IJsland te parkeren. Vader en zoon haalden 4 miljard euro op en waren van plan
deze geniale vondst in elf landen toe te passen. Inmiddels is de erfenis van
Icesave hét  struikelblok voor economisch herstel van IJsland.

,,God bless Iceland", zei premier Geir Haarde op 6 oktober 2008 in een
televisietoespraak tot het volk. Het leek of de Derde Wereldoorlog was
uitgebroken, maar het was de aankondiging van de ineenstorting van het
bankensysteem. Drie maanden later dwongen demonstranten de regering tot
aftreden. De conservatieve Onafhankelijkheidspartij verdween voor het eerst in
jaren naar de oppositiebankjes. Een links kabinet trad aan. Deze unieke
gebeurtenis ging de geschiedenis in als de potten-en-pannenrevolutie.

Björgólfur en Björgólfur Thor zijn in Reykjavik nu het symbool van de overmoed
en ondergang van het vulkaaneiland dat in een financiële bonanza veranderde.
Björgólfur de oudere, vroeger een geziene mecenas in streepjespak en vlinderdas,
is failliet en houdt zich schuil in zijn witte villa in een buitenwijk van
Reykjavik. Björgólfur de jongere, open hemd en rossige baard, vertrok naar
Londen. Gunnar Sigmundsson, de Michael Moore van IJsland, zocht hem daar op voor
zijn film Maybe I Should Have, waarin hij probeert te achterhalen waar zijn
verdampte spaargeld is gebleven. ,,In money heaven", zegt Björgólfur in de film.
,,Het is in rook opgegaan. Soms snap ik het zelf niet eens." Als Gunnar hem
vraagt hoe hij het vindt dat hij in IJsland nu als crimineel wordt beschouwd,
maakt hij geërgerd een eind aan het gesprek.

Razend zijn de IJslanders op de  handige zakenlui die het land in de afgrond
duwden. Men noemt ze, dertig in totaal, de 'banksters'. ,,Zij hebben het
banksysteem geruïneerd", zegt Jonas Haralz. De econoom was achttien jaar bankier
bij Landsbanki. Hij was voorstander van privatisering van de logge staatsbanken,
maar niet op deze manier. ,,De privatisering was een schandaal en een ramp. De
politieke partijen en zakenlui, die in dit kleine land hele nauwe banden hebben,
hebben de banken gewoon verdeeld tussen de Onafhankelijkheidspartij en de
Progressieve Partij.  Ze verkochten ze aan mensen zonder ervaring, kennis en
geld. Vader Björgólfur was een prominent lid van de Onafhankelijkheidspartij. Ik
heb altijd gedacht dat de kopers eigen geld hadden. Pas na de crash is bekend
geworden dat het  geld van de Staat was. Ik noem dat corruptie."

Vader Björgólfur ging al eerder failliet als directeur van rederij Hafskip en
kreeg een voorwaardelijke gevangenisstraf wegens boekhoudfraude. Later
verscheepte hij een brouwerij naar Sint Petersburg en verkocht die voor 300
miljoen dollar aan Heineken. Zijn zoon deed veel zaken in Oost-Europa en werd in
2005 IJslands eerste miljardair. ,,Nadat ze Landsbanki met geleend geld hadden
gekocht, begonnen ze bedrijven te kopen", zegt econoom Vilhjálmur Bjarnason van
de Universiteit van IJsland. ,,Ze mengden hun privézaken met de bankzaken. Die
jongens dachten dat ze de cashflow van de bank konden gebruiken om eigen
leningen af te sluiten. Landsbanki werd een private equity fonds. Het is
onbegrijpelijk dat de centrale bank niet ingreep."

In Nederland is de IJslandse crisis nu verengd tot de vraag of de IJslanders
bereid zijn hun deel van het met Icesave in rook opgegane spaargeld van
Nederlandse en Britse spaarders te vergoeden. Onder druk van het Verenigd
Koninkrijk en Nederland nam het IJslandse parlement in november vorig jaar een
(tweede) wet aan waarin de voorwaarden voor de terugbetaling werden vastgelegd.
De actiegroep InDefence haalde vervolgens 60.000 handtekeningen op tegen de wet
(op een bevolking van 300.000) en de president verraste iedereen in januari door
te weigeren de wet te tekenen. Op 6 maart volgt een referendum, waarin de
IJslanders voor of tegen de wet mogen stemmen.

Het referendum gaat niet over het principe van restitutie - IJsland weet dat het
zich tot betalen heeft verplicht - maar alleen over de voorwaarden waarop. De
IJslandse regering zit met het referendum in haar maag en deze week zijn de
onderhandelingen met Den Haag en Londen heropend in een laatste poging het
referendum te voorkomen.

Niet alleen de regering, ook veel IJslanders vinden dat de kwestie zich te lang
voortsleept en het land  schade berokkent. Jonas Haralz noemt het gedrag van de
president ,,zeer onverantwoordelijk". ,,Buitenlandse akkoorden zijn geen
onderwerp voor een referendum. Het is allemaal opgeblazen en het beschadigt onze
reputatie. Het is een zware last voor IJsland, maar we kunnen het wel dragen."

President Ólafur Ragnar Grímsson had die wet gewoon moeten tekenen, zegt ook
econoom Bjarnason. ,,Je kunt geen twee regeringen hebben in één land. Stel dat
koningin Beatrix zoiets zou doen, dan hadden jullie meteen een constitutionele
crisis." Bjarnason heeft zelfs begrip voor het Nederlandse en Britse standpunt:
,,Spaartegoeden mag je niet misbruiken. Dat is een doodzonde. Bovendien zal het
uiteindelijke bedrag veel lager zijn dan de gevraagde 4 miljard euro, omdat het
meeste gedekt zal worden door de bezittingen van Landsbanki."

Vakbondsleider Gudmundur Gunnarsson van de vakbond van elektrotechnici (6.000
leden), de vader van zangeres Björk, gaat nog een stap verder: ,,De schuldige
politici proberen al een jaar lang de discussie over hun eigen
verantwoordelijkheid af te schuiven. Ze wijzen verontwaardigd naar het
buitenland, dat het arme kleine IJsland te grazen neemt. Iedereen weet hier dat
Icesave niet het echte probleem is, maar zolang die kwestie niet geregeld is,
blijft alles bevroren. We krijgen geen leningen van het IMF. Bedrijven moeten
buitenlandse leningen in euro's afbetalen omdat niemand IJsland nog vertrouwt.
Dat geld hebben ze niet. De Icesave-kwestie kost ons handenvol geld."

En zelfs Vilhjálmur Egilsson, directeur van de Confederatie van IJslandse
werkgevers, die de wet ,,unfair" noemt, vreest de schadelijke gevolgen van het
referendum. ,,We moeten die slechte voorwaarden in 's hemelsnaam maar
accepteren. Uitstel zal de crisis alleen maar verdiepen." De werkloosheid is
opgelopen tot 8,8 procent van de beroepsbevolking. Volgens de statistieken gaan
maandelijks vijftig bedrijven failliet, maar in werkelijkheid ligt dat aantal
veel hoger, zegt Egilsson. Veel faillissementen worden niet officieel
afgehandeld, omdat dat geld kost. Egilsson ziet er moe uit, in zijn mooie glazen
kantoor aan de voorname Borkartunstraat met uitzicht op zee.

Tijdens een persconferentie in hotel Grand in Reykjavik geeft InDefence - tien
mannen in pak achter een tafel - de aftrap voor de campagne voor het referendum.
Hun verhaal is helder: het Verenigd Koninkrijk en Nederland eisen de totale
terugbetaling van 3,8 miljard euro voor de Icesavespaarders. Dat is veel meer
dan de EU voorschrijft en onbetaalbaar voor een land dat sinds de bankencrash
een van de hoogste buitenlandse schulden ter wereld heeft (ruim 300 procent van
het bbp). Dat komt neer op een schuld van 48.000 euro per IJslands gezin en dat
terwijl de gemiddelde salarissen van de IJslanders door de crisis zijn
gehalveerd. Het IMF is gebruikt als chantagemiddel. Londen heeft IJsland
geschaad door met zijn antiterrorismewetgeving  IJslandse rekeningen te
blokkeren. IJsland leed reputatieschade omdat het failliet werd genoemd.
InDefence noemt het economische oorlogsvoering. Politieke ambities zegt
InDefence niet te hebben. ,,Wij zijn een waakhond."

Eén ding heeft InDefence al bereikt: er wordt opnieuw gepraat. En ook in het
Verenigd Koninkrijk en Nederland gaan steeds meer stemmen op dat het akkoord te
streng is voor de IJslanders en de  verantwoordelijkheid van de eigen
toezichthouders bagatelliseert. Dat geldt zeker voor Nederland, waar Icesave pas
in mei 2008 begon te bankieren, toen de Britse toezichthouders de bank verboden
nog meer geld uit de Britse markt te halen. In Engeland was   grote twijfel
gerezen, zegt Sigrún Davídsdóttir, journalist van de IJslandse staatsradio RUV.
,,Voor iedereen die het wilde zien was het op dat moment kristalhelder wat er
aan de gang was."

Maar ook Sigrún Davídsdóttir noemt het referendum een afleidingsmanoeuvre.
Belangrijker is het onderzoeksrapport van de driekoppige commissie dat straks
verschijnt. Dat moet de binnenlandse schuldigen aanwijzen. En een speciale
aanklager moet ze voor het gerecht slepen.  ,,Er is beslist fraude gepleegd",
zegt Sigrún. ,,De IJslandse financiële toezichthouder, Gunnar Andersen, heeft op
de televisie al gesproken over 'hebzucht en uitgebreide en ernstige zwendel'. Er
was grootschalige marktmanipulatie, desinformatie en handel in aandelen om de
prijs te beïnvloeden. Bankiers hebben bedrijven geld geleend om aandelen te
kopen in hun eigen bank. En dat allemaal op een veel grotere schaal dan de
buitenlandse hedge funds hebben gedaan die nu de schuld krijgen van alle ellende
in IJsland."

Het  parlementslid Sigrídur Ingibjörg Ingadóttir zat namens de
sociaal-democraten een jaar in de directie van de centrale bank toen de banken
implodeerden. Op 9 oktober 2009 bood zij haar excuses aan en nam zij ontslag.
,,Het bestuur bestond uit oude politici en was incapabel. Alles was
gepolitiseerd. Ik had eerder moeten opstappen. Mijn excuses waren slap."
Ingadóttir volgde de demonstraties buiten het parlement. ,,Het was een nationale
opstand. De demonstranten kwamen uit alle lagen van de bevolking." Verwijten dat
de nieuwe regering niets heeft klaargespeeld, pareert zij door  te wijzen op de
omvang van de taak. ,,We moeten de politieke mentaliteit veranderen, het
financiële systeem, de banken nieuw leven inblazen, de meest extreme
bezuinigingen doorvoeren, het belastingsysteem hervormen, gezinnen met schulden
helpen, het kiesstelsel aanpakken, de grondwet moderniseren. Dat doe je niet in
een handomdraai. De levensstandaard is  dramatisch gedaald en dat gaat tien jaar
duren. Als parlementariër ben ik soms knap wanhopig." Haar angst is dat de
zakenlui er ongestraft mee wegkomen. ,,We kunnen niet toekijken hoe al die
mensen hun bedrijven weer terugpakken, maar je moet wel bewijzen hebben.
Politici hebben niet genoeg verstand van die banken. Het enige wat wij kunnen
doen, is structuren bouwen om die kerels op de huid te zitten. En daarom moeten
we lid worden van de Europese Unie."

In zijn film  volgt  Sigurdsson het verdwenen geld naar taxhavens als Tortola
(Britse Maagdeneilanden) en Guernsey. Hij vindt niks. Hij  was een van de
oprichters van de beweging die de regering ten val bracht. Bij de verkiezingen
van  2009 kreeg zij  vier zetels. Maar deze vier lieten de beweging al snel in
de steek. Hij is ontgoocheld. ,,De nieuwe politici gebruiken dezelfde methodes.
Van 2002 tot 2008 heeft dit land feest gevierd en niemand greep in. We hebben de
zakenlui alle macht gegeven en niemand heeft ons tegen hen beschermd. Ik had een
lening van 16 miljoen kroon voor mijn huis en van de ene dag op de andere was
het 22 miljoen. Daar accepteer ik geen verantwoordelijkheid voor. De zakenlui en
bankiers zouden nu werkloos thuis moeten zitten, niet de gewone man of vrouw.
Het is zoals Robert Wade van de London School of Economics in mijn film zegt:
'Er zijn heel veel mensen die hiermee heel veel geld hebben verdiend en zij
zullen ervoor vechten.' Er is maar één oplossing: vernietig dit klote systeem."

LOAD-DATE: February 20, 2010

LANGUAGE: DUTCH; NEDERLANDS

GRAPHIC: Honderden IJslanders verzamelden zich op 2 januari 2010 in Reykjavik
met fakkels voor de residentie van president Ólafur Ragnar Grímsson. Ze
betuigden hem steun voor zijn weigering de wet over de voorwaarden voor de
terugbetaling van de spaartegoeden te tekenen.
Foto Reuters

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                              158 of 174 DOCUMENTS



                                NRC Handelsblad

                           20 februari 2010 zaterdag

De stelling  van Hilary Wainwright: Politieke klasse moet burgers leren
vertrouwen

BYLINE: Frank Vermeulen.

SECTION: OPINIE & DEBAT

LENGTH: 1778 woorden

SAMENVATTING

Politici moeten de macht durven delen met burgers.Dat is de boodschap van Hilary
Wainwright. ,,Voor veel mensen is het niet meer voldoende om eens in de zoveel
tijd hun stem uit te brengen", zegt ze tegen Frank Vermeulen.

VOLLEDIGE TEKST:

Volgens een opiniepeiling deze week zal bij de komende gemeenteraadsverkiezingen
slechts 45 procent van de kiezers naar de stembus gaan. Kennelijk zijn veel
kiezers niet meer geïnteresseerd in lokale democratie.

,,Misschien is er iets anders aan de hand. In een politieke context waarin het
plaatselijke bestuur weinig macht heeft en een gering budget, zijn hoge
percentages van stemonthouding bij lokale verkiezingen, volgens mij, een
uitdrukking van het gevoel van machteloosheid van mensen. In Groot-Brittannië is
het nog dramatischer. In sommige gemeenten was de opkomst bij verkiezingen niet
hoger dan 13 procent. De oorzaak hiervan ligt in de gestage erosie van de
bevoegdheden van de lokale overheden sinds Margaret Thather (voormalig premier
van Groot-Brittannië,red.). Natuurlijk komt hiermee de democratische legitimatie
van het politieke systeem onder druk te staan. Maar daarvan moet je niet de
kiezers de schuld geven. Ze reageren pragmatisch op hun gebrek aan mogelijkheden
de macht te beïnvloeden."

In uw boek 'Reclaim the state' zegt u dat er methodes zijn om democratie te
'verdiepen' door burgers te laten deelnemen aan de macht, door participerende
democratie.

,,Er is nog geen definitief model van machtsdeling gereed maar er zijn al veel
experimenten van noord naar zuid die resultaten hebben opgeleverd. Mijn
uitgangspunt is de onderkenning dat bijna in de hele wereld burgers een gering
vertrouwen hebben in democratische systemen en dat daaraan reële oorzaken ten
grondslag liggen.

,,Een fundamentele oorzaak is dat politiek ver verwijderd is geraakt van de
problemen van het dagelijkse leven en van acties van burgers aan de basis.
Mensen hebben ervaring opgedaan met stemmen voor politici waarna alles ineens
mysterieus wordt. Politici die hun carrière najagen, bureaucratische gevestigde
belangen en machtige particuliere lobbies nestelen zich in de ruimte tussen
burgers die voor een politiek program hebben gestemd en datgene wat de staat in
werkelijkheid doet. De kloof tussen verwachtingen en de realiteit wordt wijder
en mensen verliezen hun vertrouwen in politiek.

,,Ik ben pogingen tegengekomen om hiertegen iets te doen door de democratie te
versterken. Ik heb getracht te doorgronden hoe die experimenten werkten en om
die kennis vervolgens in bredere kring te verspreiden. Ik heb bijvoorbeeld
geschreven over Porto Alegre, een stad in het zuiden van Brazilië waar ik een
werkend experiment van machtsdeling heb geobserveerd waarbij representatieve
democratie werd gecombineerd met participerende democratie. Het experiment in
die stad heeft een geschiedenis van meer dan vijftien jaar. Het systeem is
gebaseerd op openbare vergaderingen van burgers van alle wijken waarbij zij
debatteren en stemmen over welke dingen er gedaan moeten worden. Het is een
complex systeem van onderhandelingen tussen buurten waarbij op basis van vaste
criteria prioriteiten worden vastgesteld. Uiteindelijk voert het plaatselijk
bestuur de resultaten uit maar de burgers dragen zowel met hun kennis van de
plaatselijke omstandigheden bij als met het toezicht houden op de uitvoering.
Het gevolg was transparant bestuur, het terugdringen van corruptie, het toenemen
van efficiency en een werkelijke herverdeling van fondsen naar de armen. Een
belangrijk element is dat iedere burger het recht heeft om rechtstreeks
betrokken te zijn. Burgers die eerst voorwerp van beleid waren moeten middelpunt
van beleid worden."

Dat klinkt tamelijk ingewikkeld. Frank Ankersmit stelt vandaag in deze krant dat
politieke onvrede onder kiezers ongedaan gemaakt kan worden door gemeenten weer
een eigen budget te geven en door burgemeesters rechtstreeks te laten kiezen.

,,Over het eerste punt van de lokale begroting ben ik het met Ankersmit eens.
Politiek gaat uiteindelijk over de herverdeling van geld. Maar ik geloof ook dat
de rechtstreekse verkiezing van burgemeesters onvoldoende is als je wilt dat
burgers werkelijk participeren in de locale democratie. Je zult meer moeten
doen. Bijvoorbeeld: transparanter zijn over de manier waarop het geld wordt
verdeeld, en burgers moeten daar echte invloed op krijgen. Voor veel mensen is
het niet meer voldoende om eens in de zoveel tijd hun stem uit te brengen en dan
toe te zien hoe politici en ambtenaren zaken die er toe doen in eigen hand nemen
zonder nog te hoeven luisteren naar de kiezers."

Is dit niet het oude liedje over 'alle macht aan het volk'? Hoe kan een politiek
experiment in een ver land in Latijns-Amerika relevant zijn in de West-Europese
context?

,,Nee, het gaat om veel meer dan oude retoriek. Ik heb het over echte
veranderingen in instituties. In mijn boek schrijf ik ook over Noorwegen waar
vakbonden erin zijn geslaagd om privatiseringen terug te draaien. Of over het
Verenigd Koninkrijk, Italië en Spanje waar verschillende experimenten -
geïnspireerd door de ervaringen in Porto Alegre - werkelijk de kwaliteit van
leven in de stad hebben verbeterd."

Je zou ook kunnen zeggen dat als burgers in een rijk westers land niet naar de
stembus gaan, zij gewoon tevreden zijn over het bestuur.

,,Dat is een te oppervlakkige analyse. Neem bijvoorbeeld uw eigen land waar veel
mensen gaan stemmen als er nationale belangen aan de orde zijn maar waar
relatief weinig mensen geïnteresseerd zijn in stemmen voor het Europees
Parlement.

,,De steun voor radicaal linkse en radicaal rechtse partijen is op nationaal
niveau toegenomen. Ik denk dat dat een reactie is op de waarneming dat van de
middenpartijen weinig verandering te verwachten is. Er is een politieke klasse
die 'gewone mensen' niet vertrouwt. De conclusie moet dan wel zijn dat de
stemmers ontevreden zijn. Maar zij nemen alleen de moeite dat uit te drukken
waar hun stem het verschil kan maken en waar het draait om echte macht."

In uw optiek zijn professionele politici carrièrejagers en dienen ambtenaren
vooral hun eigenbelang. Tot op zekere hoogte zou dat waar kunnen zijn. Maar
waarom plaatst u al uw vertrouwen in de gewone burgers? Behoren die tot een
superieure mensensoort?

,,Nee, ten eerste geloof ik niet dat alle politici boeven zijn of dat zij niet
te vertrouwen zijn. Mijn eigen vader was een lid van het Britse parlement en hij
was een goed mens. Natuurlijk was hij als lid van de Liberal Party altijd in de
oppositie. En ik ken ook uitstekende ambtenaren. Ik denk dat alle mensen even
goed in staat zijn tot goede en slechte dingen.

,,Wat kan macht met mensen doen en door welk soort van institutie is die macht
georganiseerd? Beschermt die institutie hem, heeft de bestuurder een
comfortabele monopoliepositie of staat hij bloot aan controle en is hij
verplicht tot het delen van zijn macht? Politici die op een plek belanden waar
zij macht kunnen uitoefenen op een beschermde en onheldere manier zijn vaak
geneigd om hun oren te sluiten voor de wensen van de mensen die zij
vertegenwoordigen. En ambtenaren hebben de gewoonte om kleine koninkrijken voor
zichzelf te stichten. Het enige wat ik voorstel is het installeren van
mechanismen die een grotere openheid mogelijk maken en die mogelijkheden geven
hen onder druk te zetten zodat ze reageren op de wensen van kiezers. Burgers
moeten het recht hebben om politici en hun beleid ook tussen verkiezingen in te
beïnvloeden."

Momenteel zijn anti-immigratie partijen in heel Europa populair. Draagt uw
participerende democratie ondanks alle goede bedoelingen niet het risico in zich
dat de deur ook wordt opengezet voor populistische sentimenten?

,,Nee, participerende democratie gaat niet om het romantiseren van bekrompen
gevoelens; het gaat over een politiek systeem dat mensen echt behandelt als
gelijken. Iedere poging om anderen uit te sluiten of denigrerend te behandelen
zou worden tegengegaan."

Maar goed, als je kijkt naar de reële macht van multinationale bedrijven krijg
ik het gevoel dat de macht ook nog ergens anders zit dan bij de staat. Bent u
niet bezig met een achterhoedegevecht?

,,Te veel regeringen en politici zijn inderdaad in de ban gekomen van het grote
bedrijfsleven. De representatieve democratie blijkt te zwak om overeind te
blijven tegenover de macht van de multinationals. Dat is precies waarom de
versterking van de democratie noodzakelijk is. In de afgelopen jaren kwamen die
versterkingen van verschillende kanten.

,,Eén ervan is de druk om te komen tot meer participerende vormen van
democratie. En andere zijn de rechtstreekse uitdagingen aan het adres van de
grote bedrijven bijvoorbeeld door de Schone Kleren Campagne. Niet alle
internationale bedrijven zijn oppermachtig - kijk maar eens hoe angstvallig zij
het imago van hun merk proberen te beschermen. Want uiteindelijk moeten zij hun
product verkopen. Dat geeft politici en ethische consumenten reële  macht om te
onderhandelen. Tegenover de macht van grote bedrijven - waarbij de banken zijn
inbegrepen - moeten we nieuwe allianties maken tussen consumenten, arbeiders en
die politici die oprecht democratische veranderingen steunen. Te midden van het
veranderende economische en sociale landschap moeten we samen de nieuwe grenzen
van democratisering openen."

Bent u niet al te optimistisch?

,,Ik ben een realist. Ik heb gezien dat, als je mensen ook maar een beetje de
kans geeft, zij een verbazingwekkende veerkracht hebben en mogelijkheden om
samen te werken om de wereld te verbeteren.

,,Dat levert goede gronden niet zozeer voor optimisme als wel voor de
overtuiging om te streven naar werkelijke politieke gelijkheid en werkelijke
zeggenschap voor het volk. Omdat de machten nu nog ongelijk verdeeld zijn zal
dat niet van de ene op de andere dag gebeuren. Maar dat is niet een reden voor
pessimisme, alleen om te zorgen dat je goed bent voorbereid."

Wereldverbeteraar

De Britse socialist en feminist Hilary Wainwright (1949) is in het Verenigd
Koninkrijk vooral bekend als drijvende kracht achter het linkse
opinietijdschrift Red Pepper.

Wainwright studeerde sociologie in Oxford. Zij is nu fellow bij het
Transnational Institute, een in Amsterdam gevestigde internationale denktank.
Ook is zij verbonden aan de universiteit van Bradford. In de jaren tachtig was
zij economisch adviseur van 'Red Ken' Livingstone, toen van de Greater London
Council.

Ze schreef in 1980, samen met Segal en Rowbotham, Beyond the fragments, de
bijbel van de Britse socialistische vrouwenbeweging. Recent verscheen een
herziene uitgave van haar boek Reclaim the state, een pleidooi voor vernieuwing
van  (lokale) democratie door burgers actief bij bestuur te betrekken.

LOAD-DATE: February 21, 2010

LANGUAGE: DUTCH; NEDERLANDS

GRAPHIC: Foto's Maurice Boyer

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                              159 of 174 DOCUMENTS



                                NRC Handelsblad

                            19 februari 2010 vrijdag

Ook bij de ineenstorting voorbeeldig

BYLINE: Floris van Straaten

SECTION: ECONOMIE; Blz. 14

LENGTH: 1778 woorden

SAMENVATTING

In sommige opzichten is Ierland er economisch slechter aan toe dan Griekenland,
maar het land stelt hard orde op zaken. ,,Het is ongelooflijk."

VOLLEDIGE TEKST:

Een beetje zwaarmoedig kijken twee oudere vrouwen naar de al goeddeels ontruimde
etalages van juwelierszaak West aan Grafton Street, de belangrijkste
winkelstraat van Dublin. De chique zaak - sinds 1720 - heeft zaterdag voorgoed
zijn deuren gesloten. ,,Alweer een winkel minder", zegt een van de vrouwen wier
oog rust op een armband met een prijskaartje van 16.800 euro. ,,Jammer, want ik
keek er altijd graag, al waren de prijzen me te hoog." Even verderop houdt
kledingzaak Sisley het eveneens voor gezien, met een grote sluitingsuitverkoop.
Weer twee deuren verder is een winkel  helemaal ontruimd.

De  middenstand in Ierland heeft het zwaar. Het afgelopen jaar besteedde   de
Ierse consument 14 procent minder dan het jaar ervoor. Het is een van de
schokkende cijfers uit Ierland, dat zich tot voor een paar jaar voorbeeldig had
opgewerkt tot het meest welvarende land binnen de Europese Unie na Luxemburg.

Een kleine greep: de Ierse economie kromp vorig jaar met 7,3 procent. Veel
Ieren, met name hogere ambtenaren, hebben hun inkomen de laatste maanden met 20
procent zien dalen. Het begrotingstekort is gestegen tot  12,8 procent van het
bbp. De werkloosheid schoot in anderhalf jaar tijd omhoog  van 4,5 procent tot
13 procent van de beroepsbevolking.

In sommige opzichten is Ierland er  slechter aan toe dan het in ernstige
moeilijkheden verkerende Griekenland.  ,,De economische recessie heeft hier
harder toegeslagen", zegt Philip Lane, hoogleraar economie aan het  Trinity
College in Dublin. ,,En de bankencrisis is hier   ernstiger, omdat we een
grotere financiële sector hebben. Het voornaamste  verschil met Griekenland is
dat onze regering de staatsfinanciën beter op orde heeft doordat ze al harde
bezuinigingsmaatregelen heeft genomen." De staatsschuld bedraagt in  procenten
van het bbp maar de helft van die van Griekenland.

Veel economen zijn onder de indruk van de Ierse bezuinigingsdrift. ,,Het is
ongelooflijk dat de regering dit  allemaal door het parlement heeft weten te
krijgen", zegt  Alan Barrett, onderzoeker bij de economische denktank ESRI in
Dublin. ,,Ik denk dat maar weinig andere ministers van Financiën in de wereld
hem zulke ingrijpende bezuinigingen zouden nadoen."

Toen de Ierse economie in de tweede helft van 2008 in zwaar weer belandde,
maakten  premier Brian Cowen en minister van Financiën Brian Lenihan - beiden
net in functie - nog een besluiteloze indruk.  Hoewel  de problemen al acuut
waren, door de  kredietcrisis en  méér nog door de  ineenstorting van de Ierse
vastgoedsector. Zo acuut  dat Cowen en Lenihan  wel  móesten handelen. Zo zag de
Ierse regering zich als eerste in Europa  genoopt de banktegoeden van de Ieren
te garanderen.

Volgens Barrett heeft de regering de les geleerd van de jaren tachtig, toen de
Ierse economie met een hardnekkige malaise kampte. Te lang werd toen met
bezuinigingen gewacht en werden juist de bestedingen gestimuleerd. Pas in 1987
werd er bezuinigd en het duurde niet lang of economisch herstel trad in.
Barrett: ,,Wat we toen leerden, was dat je maar beter meteen met harde
maatregelen kunt beginnen. Een regering die niet wil bezuinigen stelt slechts
het onvermijdelijke uit."

De impopulaire regeringscoalitie, die door velen ook verantwoordelijk werd
gehouden voor de crisis door een onvoorzichtig begrotingsbeleid in de jaren
daarvoor,   had weinig meer te verliezen. Met de moed der wanhoop kozen Cowen en
Lenihan daarop voor een harde medicijn. Anders dan grote buurman
Groot-Brittannië en andere Europese landen, die hun economie met
overheidsprogramma's op gang probeerden te houden, kondigden Lenihan en Cowen
forse bezuinigingen aan en extra belastingen, zij het in fasen.  De
bezuinigingen alleen al beliepen cira 12 miljard euro, het equivalent van zo'n
7,5 procent van het Ierse bbp.

De  financiële markten hebben instemmend gereageerd op het Ierse beleid. Steeg
de rente op staatsobligaties  aanvankelijk uit vrees voor een verdere
verslechtering van de Ierse openbare financiën, inmiddels daalt die  weer. Dat
feit op zichzelf vormt  al een aanmoediging voor de Ieren. Minister Lenihan kan
zich dezer dagen weer vol zelfvertrouwen tussen zijn Europese collega's begeven.
Na crisisberaad in Brussel over de Griekse situatie liet hij deze week weten dat
hij best bereid is de Griekse regering advies te  geven.

Professor Lane, die zelf ook 20 procent van zijn inkomen moest  inleveren,
onderstreept dat het Ierse succes tot nu toe voor een belangrijk deel op het
conto is te schrijven van de kortingen op de salarissen. ,,In een monetaire
unie, waar je niet makkelijk kunt terugvallen op een renteverlaging, is het naar
beneden brengen van de lonen het alternatief om je economie weer concurrerend te
maken. Wij zijn de eersten die dat op die schaal doen in Europa en het is niet
voor niets dat veel Europese ministers van Financiën zeggen dat Ierland de
andere landen de weg wijst."

Maar hoe heeft de regering de bevolking zo ver weten te krijgen dat ze zich bij
zulke ingrepen neerlegde? Aanvankelijk was er  veel verzet, met name tegen de
extra pensioenheffing. In Dublin hielden een jaar geleden 120.000 boze Ieren,
vooral vakbondsleden, een protestmars. Mede daardoor heeft de regering de
bezuinigingen niet in één keer doorgevoerd maar in etappes.

Binnen de vakbeweging heerst  nog steeds diepe onvrede over de aanpak van de
regering. ,,Volgens ons leidt dit beleid alleen maar tot een neerwaartse
spiraal", zegt Macdara Doyle, woordvoerder van de vakbondscentrale ICTU. ,,Je
moet in tijden van recessie niet bezuinigen. Hoe kan de economie anders weer
gaan groeien?"

De vakbonden, vanouds niet bijzonder sterk in Ierland, uiten hun ongenoegen door
kleinschalige acties. Een werkonderbreking van enkele uren in de ene sector, dan
weer in een andere. Doyle spreekt van een guerrillacampagne. Maar hij erkent dat
de bonden tot dusverre bewust van een grote nationale staking hebben afgezien
omdat daarvoor onvoldoende steun bij de leden bestaat. Velen vrezen zich  in
eigen vingers te snijden.

Veel Ieren beseffen  dat hun land het water aan de lippen stond. ,,Ik vind het
heel vervelend dat ik 20 procent op mijn inkomen moet inleveren", zegt Chris
Flynn bij het betreden van het ministerie voor Kunst, Sport en Toerisme. ,,Maar
ik geef toe dat de regering wel moest bezuinigen om het begrotingstekort niet
nog verder te laten oplopen. Alleen worden de ambtenaren naar mijn smaak
onevenredig hard aangepakt."

Volgens professor Lane zijn er twee verklaringen voor het geringe verzet van de
bevolking. De lonen waren de afgelopen jaren pijlsnel gestegen, niet alleen in
de particuliere sector maar ook bij de overheid. De Ierse ambtenaren behoorden
tot de best betaalde in Europa. ,,Na zo'n  snelle stijging is het makkelijker te
aanvaarden dat er weer wat af gaat dan wanneer mensen allang op het zelfde
niveau zitten", zegt hij.  Bovendien waren de prijzen de laatste jaren scherp
gestegen. Ook die zijn vorig jaar gedaald, volgens sommige schattingen  met zo'n
5 procent. Lane: ,,Mensen met een uitkering merken minder van zo'n vermindering
zolang hun koopkracht min of meer hetzelfde blijft."

Toch is veel Ieren de schrik om het hart geslagen. Ze zijn collectief op de rem
gaan staan, waardoor de consumentenbestedingen nog sterker zijn verminderd dan
kon worden verwacht. ,,Mijn man en ik gaan nauwelijks meer uit eten", vertelt
Margaret Haze, een vrouw van middelbare leeftijd die voor een bioscoop in het
centrum van Dublin wacht op het begin van een film. ,,De enige luxe die we ons
nog veroorloven is een maandkaart bij de bioscoop van twintig euro. Dan mag je
zoveel films zien als je wilt."

De regering betoogt dat het omslagpunt van de recessie nabij is. In de tweede
helft van dit jaar moet de economie weer licht gaan groeien, ook al blijft het
begrotingstekort meer dan 10 procent en zijn er  nieuwe forse bezuinigingen op
komst. Ook de meeste economen gaan daarvan uit. ,,Wanneer je zo hard achteruit
bent gegaan, is het niet vreemd dat de situatie zich weer wat stabiliseert",
zegt Michael Crowley, econoom bij de Bank of Ireland.

Maar mevrouw  Haze en veel andere gewone burgers blijven er sceptisch over. Ze
merken nog niets van een verbetering. ,,Tot begin vorig jaar was het hier prima
maar het laatste jaar was echt uiterst moeizaam", zegt Adrian Popescu, een
potige Roemeen die al zeven jaar in Dublin woont. In de bouw kan hij geen werk
meer vinden en daarom houdt hij zijn jonge gezin nu in leven met losvaste
baantjes als portier bij nachtclubs.

Ook economen zeggen  dat Ierland nog lang niet in veilige haven is. Vooral de
bankensector blijft een onzekere factor. ,,We weten nog niet wat voor zwarte
gaten daar nog opduiken", aldus onderzoeker Barrett.

Econoom Crowley voorspelt dat de banken nog meer geld nodig zullen hebben om hun
tekorten te overbruggen. ,,De regering heeft gelukkig al aangegeven dat ze de
banken wil helpen."

Net als in andere landen ligt  steun aan de banken echter gevoelig, omdat die
juist worden gezien als aanstichters van de  crisis. ,,Maar zonder een goed
functionerend bankwezen komt het economisch herstel niet van de grond",
waarschuwt Barrett.

Toch zijn  economen gematigd optimistisch over  de Ierse economie. Ze wijzen
erop dat de daling van  de eurokoers  goed is voor het land. De Ieren exporteren
naar verhouding veel buiten de Europese Unie en hun uitvoer wordt zo goedkoper
en meer concurrerend.

Ierland heeft de laatste jaren werkgelegenheid verloren doordat bedrijven hun
productie naar Oost-Europa en elders verplaatsten wegens de lagere lonen. De
verdwenen assemblage van Dell-computers in Limerick is daarvan een voorbeeld. In
plaats daarvan vestigen de Ieren hun hoop, zoals zoveel westerse landen, op
nieuwe geavanceerde technologie. Maar ze hebben ook betere papieren dan veel
andere landen. Ze beschikken nog altijd over een relatief goed geschoolde en
jonge bevolking, die Engels als voertaal heeft. Om die reden hebben bedrijven
als Google en Facebook de laatste jaren Europese hoofdkantoren in Dublin
gevestigd, waar al enige duizenden mensen werken.

Bovendien is er een belangrijk psychologisch verschil met de crisis van de jaren
'80. En dat is de herinnering aan de Keltische tijger, zoals Ierland tijdens
zijn recente vette jaren werd gedoopt. ,,Als student bestudeerde ik in de jaren
tachtig boeken over de vraag waarom Ierland economisch gezien een mislukking
was", lacht Barrett. ,,Maar nu weten we dat we ook succesvol kunnen zijn."

'20 procent minder inkomen is heel vervelend'

Chris Flynn, ambtenaar op een ministerie in Dublin

LOAD-DATE: February 19, 2010

LANGUAGE: DUTCH; NEDERLANDS

GRAPHIC: Net als in Spanje is in Ierland, met Griekenland en Portugal de vier
eurolanden die er kwetsbaar voor staan, de vastgoedzeepbel uit elkaar gespat.
Foto Bloomberg

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                              160 of 174 DOCUMENTS



                                NRC Handelsblad

                           17 februari 2010 woensdag

Een avondje sport, ziekte en misdaad;
Zapkliklees

BYLINE: Hans Beerekamp

SECTION: MEDIA; Blz. 19

LENGTH: 425 woorden


Een Ster-blok om vijf uur 's ochtends, dat vindt zelfs Mart Smeets een beetje
gek. Toch kondigt hij monter aan dat het weer tijd is om boodschappen te doen.

De belangen van de adverteerder spelen een grote rol bij sportuitzendingen. Om
zoveel mogelijk reclame-inkomsten binnen te halen besloot de UEFA om de zestien
wedstrijden in de achtste finales van de Champions League over acht avonden uit
te smeren, want matches die tegelijkertijd plaatsvinden zorgen in zekere zin
voor weggegooid geld.

Het betekent dat we meer avonden bij de Publieke Omroep gaan meemaken als die
van gisteren. Op Nederland 1 staat de hele avond in het teken van rodelen,
snowboarden en schaatsen in Vancouver, terwijl het voor jongeren en vernieuwing
bedoelde Nederland 3 voornamelijk gevuld wordt met voorbeschouwing, verslag en
nabeschouwing van de wedstrijd AC Milan-Manchester United.

Voor wie niet van sport houdt is er altijd nog Nederland 2, de zender die
verdieping, cultuur en achtergrondinformatie belooft. Die opdracht wordt nogal
ruim geïnterpreteerd.

Zo had Netwerk (EO) gisteren drie onderwerpen. Vrouw van 83 verdacht van doden
geestelijk gehandicapte dochter. Slachtoffer zinloos geweld krijgt geen hulp van
andere treinreizigers. Jager op loverboys belandt zelf in cel.

Daarna was het tijd voor Ik mis je (EO), over de rouw van een ouderpaar om een
slechts negen maanden geworden kind met een ernstige stofwisselingsziekte.

Als er gesport wordt op Nederland 1, verhuist de rubriek Opsporing verzocht
(AVRO) naar Nederland 2. In hoog tempo zagen we gisteren skimmers, overvallers,
schutters, geweldplegers en andere ,,licht getinte" onverlaten de revue
passeren, althans schimmige beelden van bewakingscamera's of afbeeldingen van
hun mogelijke kledingstukken, teneinde het kijkerspubliek in staat te stellen,
al dan niet anoniem, tips te verstrekken over de daders.

Na het journaal van tien uur mag dan Nova in een kleine drie kwartier ander
nieuws brengen dan dat over misdaad en erge ziektes. Maar daar komt volgend
seizoen een einde aan, want de leiding van de Publieke Omroep meent dat de
gewone hardwerkende Nederlander en Telegraaf-lezer veel te slecht bediend wordt.
Ook de dagelijkse sportverslaggeving zal dan worden ondergebracht in het
Nieuwsuur dat Nova moet vervangen.

Als de Publieke Omroep een commerciële onderneming was, dan zou je je nog kunnen
voorstellen dat de grootste gemene deler een voorkeursbehandeling krijgt, want
daar valt het meeste geld te halen. Maar de redenering dat de huidige
programmering elitair zou zijn, raakt kant noch wal.

LOAD-DATE: February 17, 2010

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                              161 of 174 DOCUMENTS



                                NRC Handelsblad

                            15 februari 2010 maandag

Brieven

SECTION: OPINIE; Blz. 6

LENGTH: 1294 woorden

'Lege'  competenties zijn juist belangrijk

Ad Verbrugge van Beter onderwijs Nederland  heeft een oplossing voor  de
problemen in het onderwijs (Opinie & Debat, 6 februari): leg besturen aan de
ketting, meer inspectie en meer toezicht, meer geld, vakmensen voor de klas en
leid kinderen op tot vakmensen.

Helaas gaat hij voorbij aan de echte problemen in het onderwijs: hoe krijgen en
houden we alle leerlingen gemotiveerd om te leren en hoe zorgen we ervoor dat de
leerlingen die van huis uit niet kunnen meekomen in het reguliere onderwijs, met
taal en rekenen als belangrijkste pijlers, wel worden opgeleid tot goede en
verantwoordelijke burgers. Daartoe is het van groot belang dat leraren
voortdurend nadenken over en experimenteren met innovatief onderwijs dat
aansluit bij de veranderende maatschappij en bij de belevingswereld van
kinderen.

Verbrugge vindt echter dat we kinderen vooral moeten leren rekenen en dat we
moeten ophouden met het aanleren van 'lege' competenties als luisteren,
zelfkritiek en het uiten van waardering voor anderen. ,,Die hebben weinig of
niets met de specifieke beroepsbeoefening te maken", aldus Verbrugge.

Maar wie de afgelopen weken de verhoren van de commissie-De Wit heeft gevolgd,
weet dat dergelijke competenties juist alles met de beroepsbeoefening te maken
hebben. Het blijkt dat mensen die geen zelfkritiek hebben en die niet kunnen
luisteren verantwoordelijk zijn voor de megalomane zelfverrijking van bankiers
en voor de kredietcrisis. Ze konden namelijk alleen maar 'woest' goed rekenen.

Pim Visser

Sectordirecteur havo/vwo Marne College te Bolsward

Onderwijs heeft ruimte nodig, geen geld

Door zo zwaar in te zetten op de hernieuwde regie van de overheid om beter
onderwijs te realiseren, doet Beter Onderijs Nederland  exact het
tegenovergestelde van waar het voor zégt te strijden, namelijk meer vertrouwen
in de professional. De 'overheid' bedient zich van de bureaucratie, de ultieme
cumulatie van afspraken van de afgelopen eeuwen. Écht vertrouwen in de
professional gaat veel verder.

Echt vertrouwen betekent leerkrachten hun onderwijsresultaten zélf neer laten
zetten, en vervolgens hen dit zelf laten realiseren. Eigenaarschap dus. En dat
is wat wij doen. Vergaderingen worden afgeschaft om meer tijd voor het primaire
proces te creëren. Wij inspireren, geven feedback en faciliteren. En met
verbluffende resultaten. Werkdruk verdwijnt als sneeuw voor de zon, de
productiviteit verviervoudigt en evenredig daarmee de motivatie, met als gevolg
dat onderwijsresultaten verbeteren.

Om productiecapaciteit te verhogen, heeft het onderwijs geen geld nodig, maar
ruimte. Om die ruimte te geven en werkelijk los te laten is lef nodig, je kunt
namelijk niet een béétje vertrouwen.

Alex Peltekian

Lid Expertgroep onderwijs D66, algemeen directeur Stichting Penta, Terschelling,
Hoorn

Je schuld aflossen met een baan in het onderwijs

Nu het er naar uitziet dat de basisbeurs zijn langste tijd heeft gehad, zou
minister Plasterk (Onderwijs, PvdA) wellicht kunnen overwegen terug te keren
naar het financieringssysteem waarmee ondergetekende heeft gestudeerd, van
1961-1968, en dat vreemd genoeg geheel vergeten lijkt te zijn.

Bij onvoldoende inkomen van de ouders werd aan eerstejaarsstudenten een
renteloos voorschot toegekend; de hoogte was afhankelijk van het inkomen van de
ouders. In 1961 was het maximum  2.400 gulden per jaar, wat niet onredelijk was;
deze studenten betaalden bovendien geen collegegeld. Bij goede resultaten konden
studenten in de volgende jaren  een beurs krijgen, die dus, mits men
afstudeerde, niet hoefde te worden terugbetaald. De schuld die een student had
opgebouwd, kon worden afgelost door een baan in het onderwijs te kiezen: voor
ieder jaar dat men in het onderwijs (alle typen) werkzaam was, werd eenvijfde
van de schuld kwijtgescholden. Ouders die wel voldoende inkomen hadden, konden
de studiekosten van hun kinderen aftrekken voor de belasting.

Al met al een eenvoudig en eerlijk systeem, dat ergens in de
onderwijsvernieuwingen van de jaren zeventig en tachtig gesneuveld is.

Het werd vervangen door een ondoorzichtig en bureaucratisch systeem met (a) een
- lage - basisbeurs voor iedereen, die trouwens in bepaalde gevallen moet worden
terugbetaald, en daarom ook wel prestatiebeurs wordt genoemd, (b) een
aanvullende beurs die afhankelijk is van het inkomen van de ouders, (c) een
rentedragende lening als (a) en (b) niet voldoende zijn, plus eventueel (d) een
collegegeldregeling en (e) de eigenaardige betaling in natura in de vorm van een
ov-jaarkaart.

A. Rijksbaron

Amsterdam

Specialisatie notarissen is een slecht idee

Kamerleden Heerts (PvdA) en Van Vroonhoven (CDA) stellen  voor dat notarissen
zich specialiseren, zodat deze beter in 'de markt' kunnen functioneren (NRC
Handelsblad, 4 februari). De wettelijke plicht tot dienstverlening
('ministerieplicht') op alle relevante rechtsgebieden ('full-service') moet
volgens hen vervallen.

Loslaten van de 'full-service-verplichting is echter niet in het belang van de
consument. Ook is het in strijd met de wettelijke verplichting tot bewaking van
kwaliteit van het notariële ambt. De notaris is een hybride figuur: primair een
ambtsdrager met ondernemerschapstrekken.

Bij veel transacties stelt de overheid de tussenkomst van de notaris verplicht
om de transactie rechtsgeldig te laten zijn. De wetgever koppelt aan die
exclusiviteit van bevoegdheden terecht onder meer de plicht tot dienstverlening.
Alleen als de opdracht evident in strijd met de wet is, weigert de notaris zijn
dienstverlening.

De overheid moet staan voor de kwaliteit die de notaris biedt. Diezelfde
overheid vertrouwt de notaris overheidstaken toe, met waarborgen omkleed. Dat
vergt inhoudelijke betrokkenheid en verantwoordelijkheid van de overheid (onder
meer bij benoeming van nieuwe notarissen). Ingrijpen door de overheid mag worden
verwacht als de onpartijdigheid en onafhankelijkheid van het notarisambt in het
gedrang komt.

Het voorschrift dat een notaris(kantoor) alle notariële diensten moet aanbieden,
draagt bij aan de toegankelijkheid en kwaliteit. Een rechtsvraag kijkt vrijwel
nooit naar één geïsoleerd rechtsgebied. Keer op keer blijkt beheersing van de
gerelateerde rechtsgebieden van belang. De gewone burger is gebaat bij een
kwalitatief uitstekend, permanent geschoolde notaris 'om de hoek' die gedegen
kennis heeft van (de samenhang tussen) alle rechtsgebieden. Meer dan 80 procent
van alle notaris(kantoren) is te karakteriseren als notarissen 'om de hoek'.
Deze notarissen zijn trots op hun ambt.

mr S.B.J. van Heijst

notaris in Katwijk

Maak een exit-procedure voor de Europese Unie

De gebeurtenissen in Griekenland maken het duidelijk: de EU behoort een
exit-procedure te kennen. Door het ontbreken hiervan  kunnen lidstaten de gekste
dingen doen zonder dat daar de  sanctie  'gaat u maar' aan kan worden verbonden.
Dit geldt voor fascistische neigingen die uit de hand kunnen lopen, voor het
ondergeschikt worden van een staat aan criminele organisaties - de maffia
bijvoorbeeld - voor financieel onaanvaardbaar gedrag, en voor gedrag dat  ingaat
tegen elementaire mensenrechten (zoals het zonder veroordeling in de gevangenis
zetten van kinderen ,,omdat er in opvanghuizen geen plaats meer zou zijn").

Laat er dus gewerkt worden aan een exit-procedure.

Rombout Meijer

Almere

IJsberen op  Antarctica?

,,Volgend jaar naar Antarctica, een gebied vol gevaren, lees ik op de
sportpagina over de avonturiers Oosterhof en Kamphuis (NRC Handelsblad, 13
februari). ,,IJs, wind, extreme kou, ijsberen, vereenzaming, uitputting."

Op één punt kan ik de heren geruststellen: ijsberen zullen ze op Antarctica niet
tegenkomen. Het oude raadsel 'waarom eten ijsberen geen pinguïns' heeft als
antwoord: omdat ze 20.000 km van elkaar vandaan wonen.

Erik van den Berge

Den Haag

LOAD-DATE: February 15, 2010

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                              162 of 174 DOCUMENTS



                                NRC Handelsblad

                            9 februari 2010 dinsdag

Run op WK-kaartjes blijft uit;
Reis naar Zuid-Afrika te duur en onzekerheid over accommodaties

BYLINE: Erik Oudshoorn

SECTION: SPORT; Blz. 11

LENGTH: 1052 woorden

SAMENVATTING

Een tweede verkoopronde moet ervoor zorgen dat de stadions tijdens het WK
voetbal in Zuid-Afrika beter gevuld raken. ,,Oranjefans zijn meer bezig met het
EK van 2012."

VOLLEDIGE TEKST:

Voor het eerst sinds vele eindtoernooien zal het Nederlands elftal deze zomer in
Zuid-Afrika tijdens het wereldkampioenschap voetbal niet gevolgd worden door een
kolossale supportersschare. De gekte rond Oranje bereikte tijdens het EK in
Zwitserland in 2008 nog een voorlopig hoogtepunt. Voor de interland tegen
Rusland waren bijvoorbeeld zo'n 140.000 Nederlanders naar Bazel afgereisd, van
wie slechts een klein deel in het bezit was van een toegangsbewijs.

Voor het WK in Zuid-Afrika zijn nog kaarten in overvloed beschikbaar. Per
groepswedstrijd van het Nederlands elftal is slechts een kwart van de
beschikbare tickets verkocht. Normaal bij een eindtoernooi krijgen de KNVB en de
Supportersclub Oranje tien tot twaalf keer zoveel aanvragen als het toegewezen
aantal plaatsbewijzen. Naar de groepswedstrijden tijdens het EK 2008 wilden
bijvoorbeeld 220.000 fans. Voor het eerste WK-duel tegen Denemarken, in
Johannesburg, heeft Nederland recht op negenduizend kaarten. Daarvan zijn er pas
3.000 verkocht. In totaal is er van de 22.000 kaarten voor de wedstrijden van
Oranje nog 60 procent beschikbaar. ,,Maar je weet nooit hoeveel Nederlanders er
daadwerkelijk naar Zuid-Afrika afreizen en via andere kanalen nog aan kaarten
komen", zegt KNVB-directeur bedrijfsvoering Bert van Oostveen. ,,Op het EK in
Bern zaten bij elk duel twintigduizend Oranjefans, terwijl er maar tienduizend
toegangsbewijzen waren."

Vanaf vandaag tot 7 april volgt een tweede verkoopronde. Voorzitter Lloyd
Vandenberg van de Supportersclub Oranje verwacht dat in die periode nog zeker
zesduizend kaarten worden verkocht voor drie duels. ,,Er was na de loting op 4
december slechts drie weken de gelegenheid om bij de FIFA online kaarten te
bestellen. Daarvoor had je een creditcard nodig en dat hebben lang niet alle
supporters. De mensen wisten bovendien nog niet of ze over een vliegticket
konden beschikken en of er voldoende hotelaccommodatie is. Daarover bestaat nu
meer duidelijkheid."

Feit blijft dat er dit jaar voor handelaren op de zwarte markt weinig te
verdienen valt. Vooral de hoge reis- en verblijfskosten schrikken zelfs de meest
fervente Oranjefan af. Vandenberg: ,,Naar Zwitserland stapte je met vier man in
de auto en deelde je de brandstofkosten. Nu ben je aan ticket, verblijfskosten
en accommodatie zo tweeduizend euro per persoon per wedstrijd kwijt. Ik zag in
een advertentie dat je voor 1.700 euro zonder hotel ook op en neer kunt voor één
duel. Dan moet je twee nachten in het vliegtuig slapen."

Jokko de Wit, organisator van de oranjecampings, heeft 150 campers beschikbaar
waarvan hij er nog 87 niet heeft verhuurd. ,,Dat begint met 2.300 euro voor tien
dagen en eindigt bij 3.500 euro voor twintig dagen. Binnenlandse vluchten zijn
in Zuid-Afrika tijdens het WK bizar duur. Gezien de kosten vind ik juist dat er
al best veel kaarten zijn verkocht."

Wat volgens Vandenberg ook een rol speelt, is dat sponsors momenteel geen geld
willen steken in dure reizen naar Zuid-Afrika. De helft van de beschikbare
kaarten voor Nederland werd altijd verdeeld door de Supportersclub, de andere
helft door de KNVB, die er veelal de vaste sponsors een plezier mee deed. ,,ING
en de Staatsloterij gaan die kant niet op. Voor de bank is dat ook niet te
verkopen als je net bij minister Bos om geld hebt gevraagd." Het speelt verder
een rol dat de belastingdienst wil dat giften van sponsors in de vorm van reizen
bij het belastbaar inkomen worden opgeteld.

Vertegenwoordigers van de Supportersclub, KNVB en de Nederlandse politie zullen
deze week een bezoek brengen aan de organisatie en autoriteiten in Zuid-Afrika.
Het aspect van de veiligheid komt dan vanzelfsprekend aan bod. ,,Het is daar
winter, dus 's avonds op een terrasje zitten zoals in Zwitserland kan gewoon
niet. Wat gaan de mensen doen als ze na een middagwedstrijd in de duisternis het
stadion verlaten? Als een stel mannen een drankje op hebben, zoeken ze toch de
grenzen op", denkt Vandenberg.

De onafhankelijke Supportersclub (58.000 leden) is sinds 2004 de initiatiefnemer
van de Oranjemarsen voor de wedstrijd naar het stadion en de pleinfeesten in de
speelsteden. ,,Daarvoor zie ik alleen in Kaapstad mogelijkheden. Het doel van
die activiteiten is altijd geweest om de mensen te centreren. Zo voorkom je
problemen."

Vandenberg denkt dat de stadions in Zuid-Afrika toch oranje kleuren. ,,Er wonen
veel Nederlanders in dat land. En we zullen net als in Zwitserland ook van de
plaatselijke bevolking steun krijgen." Maar voor de minder kapitaalkrachtige
voetbalsupporter in Nederland wordt het WK onbereikbaar. ,,Die mensen maken om
financiële redenen weinig kans een wedstrijd bij te wonen. Veel Oranjefans zijn
meer bezig met het Europees kampioenschap van 2012 in Polen en de Oekraïne. Dat
is wel weer bereikbaar voor de gewone man."

Interesse voor Afrikaanse teams valt tegen

Eind vorige maand luidde WK-organisator Danny Jordaan de noodklok over de
kaartverkoop in Zuid-Afrika zelf. ,,Dit is het eerste WK in de geschiedenis
waarbij het gastland niet bovenaan staat bij de kaartverkoop", zei hij. Sterker
nog: de verkoop voor de wedstrijden van het Zuid-Afrikaanse team 'Bafana Bafana'
staat niet eens in de toptien. Ook de kaartverkoop van andere Afrikaanse teams
verloopt slecht.

Daarvoor zijn verschillende redenen. Zuid-Afrikanen - en Afrikanen in het
algemeen - zijn niet gewend lang van tevoren kaartjes voor een voetbalwedstrijd
te reserveren. Ze kopen direct voor de wedstrijd een toegangsbewijs aan het
loket van het stadion. De veruit handigste manier om WK-kaartjes te bemachtigen
is via de FIFA-website, waarvoor niet alleen internet, maar ook een creditcard
onontbeerlijk zijn: twee middelen waarover de gemiddelde Afrikaan niet beschikt.
In april zullen in Zuid-Afrika daarom ook kantoren geopend worden waar tegen
contant geld kaarten gekocht kunnen worden.

Zijn de kaarten niet gewoon te duur? Jordaan meent van niet. ,,Zelden is een WK
voor ingezetenen van het gastland zo goedkoop geweest", zegt hij.  Kaartjes voor
groepswedstrijden kosten Zuid-Afrikanen ongeveer 13 euro. De helft van de
bevolking moet rondkomen van iets meer dan een euro per dag.

LOAD-DATE: February 9, 2010

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                              163 of 174 DOCUMENTS



                                NRC Handelsblad

                            6 februari 2010 zaterdag

Alles kan altijd erger;
Joris Luyendijk  begint bij zichzelf

SECTION: WEEKBLAD REPORTAGE

LENGTH: 797 woorden

SAMENVATTING

Joris Luyendijk experimenteert met nieuwe journalistiek en komt terug op De
Hoorzitting.

VOLLEDIGE TEKST:

Deze week heeft uw correspondent in de aanbieding goed nieuws, slecht nieuws en
bizar nieuws. Het gaat over de hoorzitting over elektrische auto's die de Tweede
Kamer eind oktober hield, en waarover hier een maand terug werd vastgesteld: het
ergste was niet de totale onwetendheid bij de parlementariërs, en evenmin de
berusting hierin bij experts en betrokkenen op de publieke tribune. Het ergste
was het plaatijzeren gemis aan urgentie.

Dat stuk maakte nogal wat los en een paar mensen vroegen om een voorbeeld van
die totale onwetendheid. Nu was ik mijn aantekeningen samen met de tas waarin ze
zaten kwijtgeraakt, vandaar dat ik het verhaal vrijwel zonder voorbeelden had
gehouden. Gelukkig kwam iemand die beroepshalve de hoorzitting had bijgewoond te
hulp. Zijn favoriete stupide vraag: ,,Als die accu's zo'n probleem zijn met
elektrische auto's, waarom halen we die er dan niet uit?"

Op tv zou ik nu een betekenisvolle stilte laten vallen. ,,Als dat nucleaire
afval zo'n probleem is, waarom halen we die kernreactor er dan niet uit?"

Nu vraagt u, zijnde een oplettende lezer: waarom heb je, op zoek naar een
voorbeeld van een stupide vraag, niet de notulen van die hoorzitting opgevraagd?
Daarop kom ik dadelijk terug, eerst het goede nieuws. Want zoekend naar die
notulen stuitte ik op een zogeheten Algemeen Overleg (AO) over elektrisch
rijden, ruim een maand later gehouden. Hierbij stellen Tweede Kamerleden vragen
aan de verantwoordelijke ministers, in dit geval de heer Eurlings en mevrouw Van
der Hoeven, die daarop weer antwoorden. Bij dit AO was het niveau duidelijk
hoger! Mijn verslag van de hoorzitting suggereerde dat in de Tweede Kamer alleen
maar nitwits zitten, maar dat blijkt een vertekening. Sommige fracties hadden
gewoon nitwits naar die hoorzitting gestuurd. De ChristenUnie heeft medio vorig
jaar bijvoorbeeld met acht studenten uit Delft een grondige beleidsnotitie
geproduceerd. En op dat AO stelden Kamerleden ter zake kundige vragen, al was
het (gelukkig voor dit stukje) niet allemaal zonneschijn. Uw correspondent
citeert uit de notulen van de Dienst Verslag en Redactie:  ,,Mevrouw Spies
(CDA): Voorzitter. Kent u deze al? Een mooie CDA-groene volledig elektrische
scooter? (toont foto)."

Na een nieuwe betekenisvolle stilte komen wij dan bij het bizarre nieuws. Na dat
eerste artikel over die hoorzitting ben ik gaan bellen met mensen die vaker
zulke sessies bijwonen. En wat blijkt? Een hoorzitting is vaak niet bedoeld om
kennis op te doen, en deze over elektrische auto's zeker niet. Daarvoor was de
opzet ook totaal niet geschikt; veel te veel experts en geen ruimte voor
vervolgvragen. Hoorzittingen als deze blijken bedoeld om de buitenwereld, via de
media, te laten zien dat de Kamer met een onderwerp 'bezig' is. Hier komen dus
geen journalisten omdat er iets gebeurt, hier gebeurt iets opdat er journalisten
komen.

Wie zei hier dat er behoefte is aan nieuwe journalistiek?

Op die hoorzittingen komen ook subtiele machtsspelletjes tot uitdrukking, naar
ik begrijp. Wie wordt er uitgenodigd en wie niet? Welke expert krijgt van een
Kamerlid zulk een voorzet dat-ie een punt kan maken? Bij de onderhavige
(heerlijk woord) hoorzitting was bijvoorbeeld opvallend dat sceptici van
elektrisch rijden als Shell en Bovag prominent op de lijst stonden. Een lobbyist
vertelde: ,,Mijn werk is om een klant aan tafel te krijgen. Als dat niet lukt,
of mijn klant wil niet de openbaarheid in, dan probeer ik de informatiestroom te
sturen door te praten met andere genodigden, en erachter te komen wat zij willen
gaan zeggen. Je kunt ook vooraf praten met Kamerleden om zo te proberen
informatie te planten."

Tja. Volgens mij werkt dit niet hoor, zo. Op mijn hoekje op de NRC-site
beschreef een tiental mensen hun ervaringen met een hoorzitting. Daaruit sprak
nul komma nul erkentelijkheid dat de Tweede Kamer 'iets' deed aan hun onderwerp.
Mensen waren bitter, razend dan wel radeloos over alle schaamteloze
onwetendheid.

Is dit op te lossen? Je kunt gewone burgers moeilijk bij binnenkomst eerlijk
vertellen: 'Luister, we doen dit om u het gevoel te geven dat we er bovenop
zitten, en om de media te halen.' Het lijkt me ook erg lastig voor Haagse
verslaggevers om binnen de nu bestaande journalistieke conventies eerlijk te
zijn over de aard van dit soort sessies.

En mocht u zeggen: wie weet ziet de correspondent het verkeerd en diende die
hoorzitting over elektrisch rijden wel degelijk voor kennisoverdracht? Ik had
dus de dienst Verslag en Redactie gemaild met het verzoek om de notulen van die
hoorzitting.

Welnu, die notulen zijn niet eens gemaakt.

'Kent u deze al? Een mooie CDA-groene volledig elektrische scooter?'

Lars van den Brink

LOAD-DATE: February 5, 2010

LANGUAGE: DUTCH; NEDERLANDS

GRAPHIC: WEEKBLADjoris

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                              164 of 174 DOCUMENTS



                                NRC Handelsblad

                            6 februari 2010 zaterdag

De PVV mijdt het middenveld

BYLINE: Herman Staal

SECTION: BINNENLAND; Blz. 2

LENGTH: 1380 woorden

SAMENVATTING

Het is schadelijk voor de economie als de PVV in de regering komt, zei een
voorman van de werkgevers vorig jaar. Hoe denken andere maatschappelijke
organisaties over de partij van Geert Wilders?

VOLLEDIGE TEKST:

In zijn verkiezingspamflet van 2006 was Geert Wilders positief over het
maatschappelijk middenveld. Hij bekende zich tot  ,,een land, waarin naast een
kleine doelmatige overheid en het verantwoordelijke individu, ook het
maatschappelijke middenveld (maatschappelijke organisaties, verenigingsleven,
gezin, kerk, etc.) de rol krijgt die het verdient."

Bijna vier jaar later komen grote maatschappelijke organisaties  lang niet
altijd gemakkelijk in contact met de Partij voor de Vrijheid (PVV). Dat komt
niet alleen doordat de gang in het Tweede Kamergebouw waar de fractie huist om
veiligheidsredenen hermetisch is afgesloten.

,,We hebben een paar keer geprobeerd onze standpunten toe te lichten bij de PVV,
maar dat is nooit gelukt", zegt ANWB-directeur Guido van Woerkom. ,,Zij vinden
dat we establishment zijn en te dicht tegen de ministeries aanzitten. En met
establishment willen ze niks te maken hebben. Dat is bijna letterlijk zo tegen
ons gezegd."

Woordvoerder Hans André de la Porte van de Vereniging Eigen Huis zegt ook dat
PVV'ers niet reageren op verzoeken om contact. ,,We gaan er niet meer actief
achteraan."

Ontwikkelingshulporganisatie Cordaid ,,neemt de PVV mee in het gewone
lobbywerk'', zegt een woordvoerder. Maar op brieven en e-mails komt geen
reactie. ,,Het is eenrichtingsverkeer. We hebben de indruk dat ze geen belang
hebben bij gesprekken met ons."

Voorzitter Marc Calon van de vereniging Aedes voor woningcorporaties heeft
andere ervaringen. ,,We praten met de PVV als met andere partijen. De
intensiteit van de contacten is niet zo groot als bij CDA, SP, PvdA en VVD, maar
dat geldt ook voor bijvoorbeeld D66."

De PVV, onlangs in een rapport van Binnenlandse Zaken als 'radicaal rechts'
omschreven, is na drie jaar in de Tweede Kamer een relevante factor geworden in
de Nederlandse politiek. Regeringsmacht is gezien de langdurig gunstige scores
in opiniepeilingen niet ondenkbaar.

Maatschappelijke organisaties nemen via informatieverschaffing, lobby en pressie
deel aan het politieke en bestuurlijke proces. Ze zorgen ook voor draagvlak als
beleid eenmaal van kracht is, en helpen soms bij de uitvoering. Hoe kijken ze
aan tegen de opkomst van de PVV? Onderhouden ze contacten met het keurkorps van
Wilders? En welke consequenties voorzien ze als de PVV aan de macht komt?

Uit kringen van werknemers en vakbonden kwam in het najaar bezorgdheid over de
partij naar buiten. Met de PVV in de regering ,,komt de continuïteit van bestuur
in gevaar", waarschuwde directeur Niek-Jan van Kesteren van het beleidsbureau
van werkgeversorganisaties VNO-NCW en MKB-Nederland. Het
,,antibuitenlandersbeleid" van de partij en ,,virulent anti-islamisme" zou
schadelijk zijn voor de open, op het buitenland gerichte economie van Nederland.
FNV-voorzitter Agnes Jongerius kreeg uit eigen gelederen forse kritiek toen ze
zei dat de vakbond ,,met de duivel en zijn oude moer" zaken doet, en dus ,,graag
met de PVV in gesprek" wil over de AOW.

Praten over de PVV is niet gemakkelijk, blijkt uit een rondgang langs
maatschappelijke organisaties. Eenderde van ruim twintig benaderde organisaties
wilde niet reageren of blijft vaag. Ze zijn onafhankelijk, laten ze weten, en
dus niet gelieerd aan enige politieke organisatie. Zo laat de Orde van Advocaten
weten dat ze niet over politieke partijen praat. Voorzitter Erna Kortlang van de
Koninklijke Notariële Beroepsorganisatie laat weten ,,niet de behoefte te voelen
iets te zeggen over de PVV". De Protestantse Kerk Nederland stelt bij monde van
een woordvoerder: ,,Scheiding van kerk en staat ligt allemaal erg gevoelig, dus
wij doen geen politieke uitspraken. Maar wij benadrukken tegenover de politiek
wel algemene waarden: recht en gerechtigheid, mensenrechten, vrijheid van
godsdienst en levensovertuiging." Monseigneur Gerard de Korte van de Nederlandse
bisschoppenconferentie laat weten dat in de sociale leer van de Rooms-Katholieke
Kerk ,,de menselijke waardigheid, solidariteit en subsidiariteit" de pijlers van
een samenleving zijn. ,,Die boodschap brengen wij binnen het hele politieke
spectrum, van links tot rechts, onder de aandacht". Er zijn geen gesprekken
gevoerd met de PVV, maar De Korte sluit dat allerminst uit voor de toekomst.

De andere organisaties gaan wel in op hun relatie met de PVV. Of ze met de
partij van Wilders contact hebben, hangt af van het onderwerp en het Kamerlid
dat zich ermee bezighoudt. Organisaties uit zorg en onderwijs zeggen contact te
hebben met Kamerleden als Fleur Agema en Martin Bosma. Als het over andere
onderwerpen gaat, is het moeizamer. Zo probeert Kunsten '92, een vereniging van
kunstinstellingen, al lang contact op te nemen met Bosma. ,,Maar hij reageert
nergens op", zegt algemeen secretaris Marianne Versteegh. De PVV heeft het niet
erg op met de gesubsidieerde kunstsector, weet ze. ,,Bosma wil alle
kunstsubsidies opheffen. Dat is desastreus voor Nederland."

Ook de Stichting Natuur en Milieu heeft nauwelijks contact. ,,Dion Graus zegt op
te komen voor de dieren, maar daar bedoelt hij vooral huisdieren mee", zegt
directeur Mirjam de Rijk, ex-voorzitter van GroenLinks. ,,En Richard de Mos
toont zich vertolker van het antigeluid bij het échte grote probleem,
klimaatverandering. Tegelijkertijd maakt hij zich wel druk over de invloed van
milieu op mensen, bijvoorbeeld de vieze straten en de luchtkwaliteit."

Ze vindt de PVV heel onvoorspelbaar. Optreden ,,verschilt per Kamerlid, per
onderwerp en lijkt meer electoraal ingegeven dan voort te komen uit een echte
visie." Eigen Huis zegt de PVV ook niet te kunnen plaatsen. André de la Porte:
,,We hebben ze nooit kunnen betrappen op een visie en een standpunt over wonen.
Je hoort ze er niet over."

Dat Farid Azarkan, directeur van het Samenwerkingsverband Marokkanen in
Nederland, niet met de PVV in contact komt, was gezien de standpunten over islam
en 'Marokkaanse straatterroristen' te verwachten. Zijn organisatie deed aangifte
tegen Wilders wegens diens vermeende discriminerende uitlatingen.

Dat de PVV ook nauwelijks openstaat voor de ANWB is verrassender; automobilisten
en files zijn electoraal belangrijk. ,,De PVV zet heel erg in op de
automobilist", zegt ANWB-directeur Van Woerkom. ,,De hardwerkende Nederlander
met zijn auto als melkkoe van de staat. Asfalt is hun enige thema. Geen
kilometerheffing, geen spitstarieven, geen accijnsverhoging. Hun standpunt over
toerisme en recreatie kennen we niet."

Ex-PvdA-gedeputeerde Calon van Aedes, die wel contact onderhoudt, loopt er bij
de PVV tegenaan dat fractieleden snel van onderwerp zijn gewisseld. Eerst ging
Barry Madlener, voormalig makelaar, over de corporaties, daarna Fleur Agema, nu
Sietse Fritsma. Calon: ,,En die nemen verschillende standpunten in. Madlener
wilde dat we huizen verkochten en de corporaties een kopje kleiner zouden maken,
Fritsma wil het tegenovergestelde."

Dan de vraag wat het voor de verhoudingen in Nederland betekent als de PVV
regeringsmacht krijgt. Moslimorganisatie CMO en het Samenwerkingsverband
Marokkanen in Nederland maken zich zorgen. CMO-voorzitter Rachid Bal: ,,Dat zou
heel slecht zijn voor Nederland, voor de internationale positie en uitstraling.
De verhoudingen in Nederland zijn al gespannen." De PVV zal in zijn ogen de
vruchtbare overlegcultuur veel kwaad doen.

Andere organisaties zijn wat laconieker. Calon gelooft niet dat de gevolgen dan
zo groot zijn. ,,Ik denk niet dat het een ramp voor Nederland is. Als ze in de
regering komen, zullen ze compromissen sluiten en consistente standpunten gaan
uitdragen."

Mirjam de Rijk vindt de gevolgen voor natuur en milieu moeilijk te taxeren. ,,Je
weet niet wat ze nu vinden, je weet al helemaal niet wat ze na verkiezingen
vinden." Alles hangt af van de compromissen die de PVV gaat sluiten, zegt
ANWB-directeur Van Woerkom.

Hoe Wilders nu, bijna vier jaar na het verschijnen van zijn verkiezingspamflet,
denkt over de rol van het maatschappelijk middenveld is onduidelijk. Hij wilde
gisteren niet reageren op dit artikel. Over de overlegcultuur is hij doorgaans
weinig positief. Onlangs zei hij nog: ,,Dit land gaat kapot aan consensus."

LOAD-DATE: February 5, 2010

LANGUAGE: DUTCH; NEDERLANDS

GRAPHIC: Illustratie Nanette Hoogslag

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                              165 of 174 DOCUMENTS



                                NRC Handelsblad

                            6 februari 2010 zaterdag

Verscheurde wereldsteden;
reportage Nairobi Parijs

BYLINE: tekst  Koert Lindijer & René Moerland; beeld  Julien Chatelin (Parijs) &
Petterik Wiggers (Nairobi) / HH

SECTION: WEEKBLAD REPORTAGE

LENGTH: 2070 woorden

SAMENVATTING

Aan de randen van Nairobi en Parijs klinkt dezelfde taal: die van woede en
isolement. Twee NRC-correspondenten gingen samen op reportage in de getto's van
elkaars hoofdstad.'Er is geen sprake meer van één samenleving.'

VOLLEDIGE TEKST:

Sammy Gitau en Insa Sané kennen elkaar niet. Op het eerste gezicht hebben ze
weinig met elkaar gemeen. Gezien vanuit de sloppenwijken in Nairobi lijkt Parijs
één bad van weelde. In de Parijse voorsteden is Nairobi een onbestemde vlek:
ergens in Afrika, dus arm, en geen voormalige Franse kolonie, dus
onverstaanbaar. ,,Kenia? Ken ik niet", zegt een jonge Fransman die rondhangt in
een troosteloze flatwijk bij Parijs. Maar als hij op de computer een clip ziet
van rappers uit het Keniaanse Mathare, met rauwe beelden over drugs, slaat de
vonk over: ,,Die jongens rappen over hun getto. Net als wij."

Als correspondenten met standplaatsen Nairobi en Parijs zeiden wij op een dag
ook zoiets tegen elkaar: wat jij in jouw land hoort, zeggen mensen bij mij ook.
En we geloofden het niet van elkaar.

We besloten samen op reportage te gaan, in de buitenwijken van Nairobi en
Parijs. We spraken er met mensen die hun eigen weg zoeken tussen elite en marge.
We ontmoetten vechtende jongeren in sloppen en buitenwijken, dromende politici
en gedreven leraren.

En we hoorden echo's. ,,In Londen en Nairobi wonen steeds meer mensen in failed
neighbourhoods", observeerde bijvoorbeeld de schrijver en journalist Parselelo
Kantai op een stoffig terras in Nairobi. Hij woonde anderhalf jaar in Londen, en
kwam tot de conclusie dat het leven in een grote Europese stad niet wezenlijk
anders is dan in zijn Nairobi. ,,De natiestaat, als ideaal van een samenleving
waarin iedereen bij elkaar hoort, is verleden tijd. Mensen zijn op zichzelf
teruggeworpen."

,,Het grote sociaal-democratische project van verkleinen van ongelijkheden is
verleden tijd", vertelde Didier Lapeyronnie, een socioloog die na vijf jaar
onderdompeling in een getto in Zuidwest-Frankrijk weer een kantoor in Parijs
heeft betrokken. ,,Er is geen sprake meer van één samenleving. Zelfs
klassenstrijd bestaat niet meer. Verschillende bevolkingsgroepen willen gewoon
niets meer met elkaar te maken hebben. Ze organiseren een zo groot mogelijke
afstand tot elkaar."

We verdiepten ons in de vraag of exploderende armoede in Afrika en groeiende
problemen in de migrantengetto's van Europa twee gezichten zijn van één
probleem. In de periferie van wereldsteden zijn ontwikkelingslanden en
verzorgingsstaten met elkaar in botsing gekomen. De economie verdwijnt in een
zwarte parallelmarkt. Politiek en openbaar bestuur verliezen hun greep op
sociale ontwikkelingen. Aan de randen van de wereldsteden heerst een
ondoordringbaar isolement, met een bevolking die eigen wetten maakt. Dit
isolement ziet er in Europa anders uit dan in Afrika. Maar schuilt daarachter in
de steden op de twee continenten dezelfde uitzichtloosheid?

In het Keniaanse Mathare  slingeren de schapendarmen rond bij het huisje van
rapper Willo Mwaura. Zijn huisje ligt bij een openluchtabattoir. De familie
verdient een centje bij met het wassen van bebloede slagersjassen. In de nauwe
steegjes liggen zakken stront: 'vliegende toiletten'.

Enkele weken geleden kwam een ambtenaar Willo Mwaura opzoeken voor de
tienjaarlijkse volkstelling. Hilarisch had hij de ontmoeting gevonden. In zijn
optrekje van vier bij vier meter barst Willo in lachen uit. ,,Hij vroeg me naar
het aantal slaapkamers. Ik antwoordde: die hoek is mijn keuken, die andere hoek
mijn slaapkamer en je staat nu in de woonkamer. Werkelijk, dat tuig van de
overheid wil ons niet begrijpen. Die regering aan de andere kant van de Moi
Avenue is niet van ons."

De Moi Avenue doorsnijdt Nairobi: een lange autoweg die dwars door de stad
loopt. Aan de ene kant ligt het moderne zakendistrict. Hoge kantoren,
regeringsgebouwen, veel internationale organisaties. Dat is het centrum van de
stad. De rijke wijken liggen daarachter, in de heuvels rondom de stad. Villa's,
met zwaarbewaakte hekken.

Aan de andere kant van de Moi Avenue liggen de volkse buurten. Sloppenwijken.
Mathare is, met Kibera, een van de grootste en bekendste. Een labyrint van
golfplaten huisjes, omringd door afval, met één openbaar toilet per 1.200
mensen. Kinderen groeien er op als zakkenrollers. Van de vier miljoen inwoners
van Nairobi leeft 60 procent in wijken als Mathare.

Willo Mwaura is 26 jaar. Hij heeft de basisschool gevolgd, de Jamhuri-school
voor het gewone volk. Hij had als kind nog dezelfde toekomstdromen als zijn
leeftijdgenoten op het elitaire Saint Mary aan de andere kant van de Moi Avenue.
,,Ik wilde piloot worden, of dokter. Maar de werkelijkheid drong al snel tot mij
door, wij hebben die kansen niet. Nu dromen scholieren aan deze kant niet meer.
Wie arm ter wereld komt, zal arm sterven".

Zou hij niet aan de andere kant van de Moi Avenue willen wonen? Mwaura denkt
even na, alsof hij de vraag niet goed heeft begrepen. ,,Hoe noemen jullie zo'n
apparaat waar je op moet drukken? O ja, een deurbel, daarmee moet je aanbellen.
Zo kun je toch niet met elkaar omgaan! Als je in die rijke buurten suiker bij je
buurman wilt lenen, moet je de chauffeur erop uitsturen. Daar moet een bewaker
het hek voor hem openen. En je moet erop letten of de chauffeur niet te lang
wegblijft. Nee, zo kan ik niet leven. Al geef je me een miljoen dollar, ik blijf
aan deze kant."

Zijn vriend Sharray Githuku maakt een uitzondering. ,,We vinden het prachtig om
vrouwen te versieren van de andere kant van de Moi Avenue, lekkere grieten met
lippenstift. Dat voelen we als uitdaging."  En wie betaalt er voor het avondje
uit? Uitbundig gelach in het hok van Willo: ,,Die dure dame natuurlijk, dat is
nu juist de uitdaging." In een verbintenis tussen rijk en arm geloven Sharray en
Willo niet. ,,Jij laat je rijke dochter toch niet met mij trouwen, dan wordt
jouw familie geïnfecteerd door armoede. Er bestaan twee stammen in Kenia: de
rijke en de arme. Samen leven kan niet".

Willo en Sharray maken rauwe rap. Niet over glimmende auto's en geile dames,
maar over het  sloppenleven, gemixed op Willo's computer. Tenminste, als er
stroom is. 'Hoopmuziek' noemt Sharray het, muziek die de armen verenigt. De
voertaal is sheng, een sloppentaal van Engels, Kiswahili en stammentalen. Het is
de taal van de armen. ,,Je hebt maar één kans", luidt een song over een arm
meisje dat zich door een bendeleider laat versieren.

In Sarcelles, Parijs, zit de hal van Insa Sanés flat op slot. En binnen in die
hal bevindt zich  de deurbel waarmee we onze komst kunnen aankondigen. Pas als
een buurtbewoner het hek van het naastgelegen parkeerterrein opent, komt een
sluipweg naar de achterdeur vrij.

Het lijkt op het betonnen schrikbeeld dat Willo Mwaura uit Mathare van rijke
buurten schetst. Maar dit is Sarcelles, een beruchte voorstad, bekend om zijn
werkloosheid, troosteloosheid, rellen, criminaliteit.

In het flatje van Insa Sané kruipt een peuter rond bij de kolossale tv. Sané
kijkt via de laptop op zijn glazen eettafel naar de clip van Willo en Sharray.
Kijk, die pet van Willo. Een beetje scheef gedragen, rechte klep. ,,Daar zie je
al aan dat dit geen commerciële crap is." In de jaren negentig bogen rappers hun
klep juist dubbel. ,,Wie toen een rechte klep had, kon je beroven: dat was een
imitator van de andere kant."

De andere kant. Ook Parijs heeft zijn Moi Avenue. Hier heet de scheidslijn de
Périphérique - letterlijk de randweg. Erbinnen ligt Parijs. Erbuiten de
banlieue. Er zijn rijke voorsteden, en arme.

Sarcelles hoort bij de 751 Franse erkende 'stedelijke probleemzones'. Een derde
van de elf miljoen inwoners in de regio Parijs woont daarin. Veel is hier in
verval: de flats, het onderwijs, zelfs de dokters trekken weg. De werkloosheid
onder jongeren is er bijna 50 procent, vaak groeien kinderen op als
derde-generatie werklozen.

Insa Sané is 36 jaar. Ooit stuurden leraren in zijn probleemwijk hem naar het
lager beroepsonderwijs, zoals al zijn klasgenoten. ,,Toen begreep ik dat
onderwijs mijn dromen niet dichterbij zou brengen." Zijn uitgever laat hem nu
langs middelbare scholen trekken om zijn jeugdromans voor te lezen. ,,Laatst
vroeg een lerares bezorgd of ik dan niet gewelddadig zou zijn in de klas. Of de
kinderen geen gevaar liepen."

Zou hij niet naar de andere kant willen verhuizen?  ,,Nooit. Ik wil geen voeding
geven aan de leugen dat in hartje Parijs wonen het bewijs van succes is", zegt
Insa. ,,Ik blijf aan mijn kant, ik snijd de navelstreng niet door."

Sanés vriendin Rebiha Karbache wil niet dat hun zoon opgroeit tussen de
varkenseters in het zestiende arrondissement. ,,Mensen zoals wij horen hier, in
Sarcelles." Zij prijst de diversiteit van de moslimbevolking van Sarcelles. ,,Ik
kom uit Algerije, Insa uit Senegal, de buren uit Marokko. In Parijs ziet
iedereen er hetzelfde uit, en toch kennen mensen zelfs hun eigen buren niet."

Rebiha Karbache zelf gaat elke dag vanuit Sarcelles naar het centrum van Parijs.
Ze werkt als verkoopster van sieraden en luxe kleding in Les Galeries Lafayette,
een warenhuis voor toeristen en rijke Parijzenaars. Op een dag kwam haar zwarte
vriend haar onverwacht ophalen. ,,Ik schrok toen ik hem zag. Zulke mannen komen
nooit in het soort winkels waar ik werk!"

Afrika, dat is armoede, geweld en droogte. Europa is: consumptiemaatschappij,
verveling, alles nú en snel een beetje. In Afrika loopt een mensenleven al snel
gevaar. In Europa kunnen er wekenlang rellen zijn zonder doden.  Wat zijn de
overeenkomsten tussen deze werelden?

Een ondoordringbaar isolement 2

In de getto's van Nairobi en Parijs1

Straat in Mathare, sloppenwijk bij Nairobi.

Stella Smienk / NRC

Sloppenwijken

Insa Sané (34) is rapper en romanschrijver. Hij is geboren in Senegal en vanaf
zijn zesde jaar opgegroeid in de Cité des Rosiers in Sarcelles, een licht
ontvlambare uithoek van de Parijse voorsteden. Hij reist Frankrijk door met zijn
Soul Slam Band, geeft lezingen over zijn jeugdromans en was te zien in het
tv-journaal. In Kenia noemen ze agenten hyena's, in Frankrijk zeggen ze kippen.
,,Voor de kippen zal ik altijd een gevaarlijke jeune uit de banlieue blijven",
spuwt hij in zijn ordelijke flatje in Sarcelles. De politie is de grensbewaker
tussen twee werelden. ,,Het heiligdom van de consumptie wordt heel goed bewaakt.
Het mag niet worden bevuild door mensen zonder geld."

Enkele maanden terug was Insa té opstandig. Hij weigerde languit op straat te
gaan liggen voor de zoveelste paspoortcontrole. Dit keer bleef het niet bij een
nachtje cel en anuscontrole. De rechter gaf een voorwaardelijke celstraf. Insa
wil liever vergeten voor hoe lang.

Sloppenwijken

Sammy Gitau (36) was drugsdealer en dominee. Nu leidt hij een buurthuis. Hij is
geboren en opgegroeid in Mathare, één van de honderd sloppenwijken van de
Keniaanse hoofdstad Nairobi. Ver weg van de rijke wijken woont hij, maar met
zelfvertrouwen beweegt hij zich in de welvarende wereld. ,,De politieagenten in
de betere buurten merken dat we er niet bijhoren", schimpt hij in een kokendhete
container in Mathare. ,,De hyena's, ze ruiken het: wat heb je hier te zoeken?,
vragen die klootzakken in uniform. Dan laat ik een duur mobieltje zien, om te
tonen dat ik bij de rijken hoor. Meestal kan ik dan gaan."

Een maand geleden, toen een 'stille' hem het bevel gaf de inhoud van zijn
rugzakje op straat uit te stallen, reageerde Sammy met een te grote mond. Op het
bureau vroeg de hoofdagent hem: ,,Ben jij soms een activist? Met hen rekenen we
op onze eigen manier af: die vermoorden we."

Sloppenwijken

Het aantal bewoners van sloppenwijken neemt volgens de VN wereldwijd toe met 25
miljoen mensen per jaar.

De urbanisatie in Afrika is de hoogste ter wereld, met iedere twintig jaar een
verdubbeling van de stadsbevolking. Afrika's sloppenwijken groeien twee keer zo
snel als de toch al exploderende steden op dit continent.

85 procent van Kenia's bevolkingsgroei doet zich voor in de sloppenwijken van
Nairobi en Mombasa.

In 2015 zal Afrika 332 miljoen sloppenwijk- bewoners tellen. Afrika's bevolking
ligt nu rond de één miljard.

In de ontwikkelde wereld leeft 6 procent van de stadsbevolking in sloppenwijken.
In de minst ontwikkelde landen is dat 78 procent van de stadsbevolking.

Mumbai in India heeft met 10 tot 12 miljoen de meeste sloppenbewoners ter
wereld. In Afrika hebben steden in Ethiopië de meeste slopbewoners. Los Angelos
in de Verenigde Staten heeft in de rijke wereld, met 100.000 mensen, het hoogste
aantal daklozen.

LOAD-DATE: February 7, 2010

LANGUAGE: DUTCH; NEDERLANDS

GRAPHIC: ParijsNairobiParijsNairobi
Links Graffiti in Sarcelles.Rechts De wereld als boom, in de container van
Sammy Gitau in Mathare.

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                              166 of 174 DOCUMENTS



                                NRC Handelsblad

                            5 februari 2010 vrijdag

Het financiële kapitalisme is springlevend;
Economie scharniert om financiële vermogens

BYLINE: Menno Tamminga

SECTION: ECONOMIE; Blz. 13

LENGTH: 1686 woorden

SAMENVATTING

Met lage rente wordt de crisis bestreden. Juist door de lage rente werd de jacht
op rendement versneld en brak daardoor de crisis uit. Het jachtseizoen is weer
geopend. Een analyse.

VOLLEDIGE TEKST:

Het lege laken lokt. 'Ban de bonus', 'Breek de bank', de boodschap past perfect
op een spandoek.

Bankiers, commissarissen, toezichthouders, beleggers, allemaal zitten ze in de
beklaagdenbank. In Washington, Den Haag, eerder al in Londen.

De Amerikaanse Senaat probeert  de staatssteun van 182 miljard dollar aan
verzekeraar AIG te ontrafelen. Britse parlementariërs ondervroegen Fred Goodwin,
de topman van Royal Bank of Scotland (RBS) ten tijde van de overname van ABN
Amro, wat hij  vond van de kolossale verliezen en semi-nationalisatie van RBS op
kosten van de Britse belastingbetaler? ,,Toentertijd leek het geen uitglijer."

Bij de onderzoekscommissie-De Wit staat financieel Nederland  te kijk in de
publieke arena.  Het Nederlandse volk heeft betaald met  reddingsacties ter
waarde van bijna 70 miljard euro en een recessie op de koop toe.  En nu wil de
volksvertegenwoordiging antwoorden.

Achter de functionarissen die in de hoorzittingen hun rol komen uitleggen, doemt
iets anders op, iets  groters. Hier staat een systeem terecht: het financiële
kapitalisme. Het geld met geld verdienen, de kortetermijnoriëntatie, zowel de
kuddegeest als de bonusdrift.  Dit is het kapitalisme dat tegenwoordig in het
Westen vrijwel iedereen verfoeit.

VVD'ers als Patrick van Schie en Frans de Graaf schrijven in het jongste nummer
van Christen Democratische Verkenningen: het is ,,voor liberalen niet
acceptabel" dat bankiers  de vruchten plukken van het vrije ondernemerschap,
maar de 'zure druiven' doorschuiven naar de belastingbetaler. Economen als Lans
Bovenberg en oud-Rabobank-topman Herman Wijffels, de 'peetvader'  van het
huidige kabinet, schrijven in dat zelfde blad: ,,Bankiers koppelen hun eigen
belang los van dat van andere belanghebbenden zoals de depositohouders, de
aandeelhouders en de belastingbetalers. Door vooral oog te hebben voor de korte
termijn slaat de hebzucht toe."

Wouter  Bos rekende vorige week af met  het financieel kapitalisme.  In   zijn
Den Uyl-lezing hekelde PvdA-leider de financieel kapitalistische kenmerken,
zoals de fusie- en overnamecarrousel, waarbij alles verhandelbaar is, ook heel
grote ondernemingen. Bestuurders voeren de boventoon en incasseren de bonussen,
werknemers spelen tweede viool.

Het hedendaags kapitalisme verbindt voor Bos ,,de dominantie van financiële
instellingen en financiële motieven" met het feit dat ,,banken niet meer louter
ten dienste staan van de reële economie en de daar actieve bedrijven". Zij zijn
zelf ,,moneymakers geworden en daarmee een economische macht op zich."

Bos deed alsof sociaal-democraten op hun zogeheten 'derde weg' tussen primaat
van de markt en dat van de staat een financieel kapitalisme niet waren
tegengekomen. Sliepen zij in de jaren negentig in met een redelijk getemde markt
en werden zij wakker met een ontketend monster?

Bos' voorganger Wim Kok wist wel beter.  We leven op een vulkaan, zei hij eind
1999.

Dat was in een interview in het 20-ste Jaarboek voor het democratisch
socialisme. Kok wees naar de papieren winsten op de financiële markten, de
huizenprijzen die niet meer de reële waarde reflecteerden, de overnamekoorts, de
beperkte invloed op topbeloningen en de grote verleiding van  speculatie,
,,zeker doordat er erg veel kapitaal beschikbaar is".

Toen de vulkaan als kredietcrisis tot uitbarsting kwam, was Kok commissaris bij
ING.

Kok klaagde over het teveel aan kapitaal. Bos denkt er blijkbaar nu ook zo over
en valt de banken aan. Econoom  Arnoud Boot,  tevens lid van de adviserende raad
van De Nederlandsche Bank, huldigt een vergelijkbare opvatting. Kern van het
probleem, schreef  hij  in een artikel in deze krant, is dat ,,het bankwezen
niet opereert als smeerolie voor de economie, maar als zelfstandige winstmachine
zonder kompas".

Kok, Bos en Boot vertolken de conventionele wijsheid: een bank is een
oliemannetje, een bank maakt niks, maar moet anderen 'faciliteren' die wel iets
maken. De mondiale ramp is de schuld van de banken die hun eigen financiën
gebruikten voor eigen financiële handel. Remedie: banken opbreken, risico's voor
de belastingbetaler reduceren, financiële handel afknijpen, bonussen in de ban.

Het kan zo op het spandoek.

Alleen:  mislukte financiële handel is maar één aspect van de crisis. Banken
zijn maar één afdeling van de financiële wereld, die sinds de uitbraak van de
crisis in augustus 2007 door de wringer is gegaan.

De crisis kon rampzalig worden doordat ten minste twee andere lessen uit het
bankvak niet waren geleerd. De eerste komt van ING, die met zijn
internetspaarbank prijsbreker was op de Amerikaanse spaarmarkt. Dat was een
voorbeeld van: hoge groeicijfers eindigen in hoge stroppen. ING moest de
aangeboorde overvloed aan spaargeld beleggen en koos voor 25 miljard euro
verhandelbare Alt-A hypotheken, die vervolgens in waarde daalden, waarna de
Nederlandse staat een steunactie op touw zette. Fameus voorbeeld van
vergelijkbare expansiedrift zijn de Amerikaanse banken die met het geld van de
oliestaten massaal leningen verstrekten aan Zuid-Amerika. Landen gaan niet
failliet, betoogde toenmalig  Citigroup-topman Walter Wriston voor de
Amerikaanse Senaat. Maar landen bleken te kunnen stoppen met rentebetalingen en
aflossingen, net als Amerikaanse huiseigenaren dat nu deden.

De tweede les uit het betere bankiershandboek leerden Goodwin en Fortis.
'Buitenlandse overnames zijn echte killers.' ABN Amro kostte in totaal 72
miljard euro. ,,Het hele bedrag dat we betaalden was een misser", zei voorzitter
van de RBS-commissarissen sir Tom McKillop vorig jaar op de Britse hoorzitting.

De derde oorzaak van de crisis is deels een oude les. Stroppen in financiële
handel zijn van alle tijden. Legendarische stroppen ook. Nick Leeson in 1986 met
Barings,  Jerôme Kerviel  in 2008 met  Société Générale.

Nieuw is de mate van ontsporing van de financiële handel, het overslaan van
verliezen en wantrouwen naar aanpalende markten, de inktvlekwerking op mondiale
schaal. De kredietcrisis is het meest rauwe fiasco van de financiële
liberalisering, die sinds  de  jaren '80 door leiders als Thatcher en Reagan in
gang is gezet.

De crisis heeft de risico's van de onbeteugelde financiële handel zichtbaar
gemaakt, maar ook de complexe verwevenheid blootgelegd. Het spaargeld van de
gewone man is verweven met geld dat banken elkaar lenen, dat weer is verweven
met geld dat speculatieve beleggers tijdelijk bij banken stallen, dat is weer
verweven met de betaalrekeningen van middenstanders, dat weer verweven is met
beleggingen die vermogensbeheerders, pensioenfondsen en verzekeraars uitvoeren
voor de gewone man. Begin en eind van al deze gelden die met een druk op de knop
kunnen in- en uitstromen zijn banken.

De verwevenheid is een rechtstreeks gevolg van de explosief gegroeide financiële
handel. Tot aan de jaren  '80 overheerste in het financiële kapitalisme de
handel in effecten en vreemde valuta. Dat was materiaal dat iedereen kende, soms
met officieel stempel zoals In God We Trust. Sinds de  liberalisatie
vermenigvuldigde de handel in producten die de banken zelf verzonnen zich
razendsnel. Elke bank maakte zijn eigen handelswaar. Niemand wist van elkaar wat
daar precies in zat. Toen het misging wilde niemand elkaars handelswaar meer
aanraken. Het was besmet, giftig. Dat verklaarde de verlammende angst toen de
stroppen zich verspreidden. Het systeem kwam tot stilstand.

Die handelswaar heeft een rechtstreeks verband  met de burger als consument, als
spaarder, als belegger, als pensioengerechtigde. Het gemeenschappelijk fundament
van de nieuwe handelswaar is steen. Huizen en huizenprijzen. In het afgelopen
decennium explodeerden die prijzen, niet alleen in de VS, ook in het Verenigd
Koninkrijk, Spanje,  Nederland. De   verwachting dat de prijzen bleven stijgen
plus de lage rente zorgde voor een hausse van woninghypotheken. Banken
verhandelden de hypotheken en gebruikten dat als grondstof voor nieuwe, ook weer
verhandelbare eigen producten.

De Amerikanen gebruikten hun huizen als pinautomaat, de Nederlandse middenklasse
deed hetzelfde, maar net iets bescheidener. Anders gezegd: het is de reguliere
gang van zaken in de economie geworden dat huishoudens hun vermogen en
vermogensopbrengsten gebruiken voor extra consumptie.

Huizen zijn een belangrijk bestanddeel van het vermogen van de middenklasse,
maar het omvat ook beleggingen, spaargeld en pensioenen. Dat is het financieel
kapitalisme van de keukentafel dat nauw verbonden is aan het financieel
kapitalisme dat nu in de beklaagdenbank staat.

De accumulatie van financiële vermogens is de laatste vijftien jaar een steeds
grotere rol gaan spelen in de economie. Vermogenswinsten én verliezen werken
door in meer of minder consumptie. Om verliezen te beteugelen zijn huishoudens
én politici gaan vertrouwen op een lage rente, op renteverlagingen. De
Amerikaanse centralebankier Alan Greenspan was daar een meester in.

China met zijn spectaculair groeiend spaaroverschot hielp en helpt daarbij.

De keerzijde wordt in de kredietcrisis zichtbaar. De lage rente werd voor
spaarders en beleggers, aan de keukentafel én in de glazen kantoren, een
aanmoediging om hogere rendementen te zoeken en te vinden. De namen zijn bekend:
Icesave, DSB, Alt A-hypotheken, complexe producten.

Nu vertrouwt iedereen opnieuw op lage rente. Nu om uit de crisis te komen. Met
een lage rente krijgen banken gemakkelijker vet op de balans. Een lage rente
stimuleert  bedrijvigheid en banengroei. Zij  tempert de rente op
woninghypotheken en op de staatsschuld, zij moet de prijzen van huizen een
steuntje geven.

Vermogensaccumulatie van huishoudens is een wezenskenmerk van de Nederlandse
economie geworden. Nederland spaart gretig.  Nederlandse huishoudens hadden
(volgens de meest recente stand) een netto vermogen van 638 miljard euro. Lage
rente  speelt voor Nederland een rol van betekenis. De lage rente zal een nieuwe
jacht ontketenen op hoge rendementen.

Amerikaan gebruikte  zijn huis als  pinautomaat

LOAD-DATE: February 5, 2010

LANGUAGE: DUTCH; NEDERLANDS

GRAPHIC: Bankiers op 10 februari vorig jaar voor Britse parlementariërs. Van
links naar rechts: Dennis Stevenson, ex-voorzitter HBOS (Halifax Bank of
Schotland); Andy Hornby, ex-CEO van  HBOS;  Fred Goodwin, ex-CEO van Royal Bank
of Scotland; en Tom McKillop, ex-voorzitter Royal Bank of Scotland.
Foto Reuters
Bankiers op 13 januari 2010 voor Amerikaanse Congres. Van links naar rechts:
Lloyd Blankfein, CEO van Goldman Sachs; James Dimon, CEO van JPMorgan Chase;
John Mack, voorzitter  Morgan Stanley; en Brian Moynihan, CEO en president van
Bank of America.
Foto AFP

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                              167 of 174 DOCUMENTS



                                NRC Handelsblad

                            2 februari 2010 dinsdag

Van Merwijk toont zich weer milde mensenhater

BYLINE: Herien Wensink

SECTION: KUNST; Blz. 9

LENGTH: 409 woorden


Jeroen van Merwijk durft van zijn kleinkunst steeds meer een college te maken.
Zijn voorstellingen gingen al langer die kant op - naast goede, gekwelde grappen
en talloze prachtliedjes werd  de toon ernstiger, didactisch zelfs. In zijn
elfde programma, Dat moet meneer Van Merwijk nodig zeggen, lijkt die
ontwikkeling voltooid; Van Merwijk geeft achter een katheder beschouwingen over
belangrijke zaken. Op een scherm toont hij televisiefragmenten die zijn serieuze
boodschap benadrukken.

Die boodschap is cultuurpessimistisch en mild misantropisch: we lijken
tegenwoordig collectief aangesloten op een ,,stompzinnigheidsinfuus". Dat
illustreert Van Merwijk aan de hand van geestige voorbeelden uit de pers, de
politiek, reclame en populaire cultuur. Hij windt zich vrolijk op over een
reclameslogan als 'Dynamiek in kaas en boter'. Hilarisch is zijn verbijstering
over kermisattractie 'De Terminator', waarin hordes pubers zich moedwillig
ondersteboven murw laten beuken, op keiharde housemuziek.

De politiek beziet Van Merwijk scherp. Zo memoreert hij Ad Melkert - ,,Weet u
nog, die kon niet zo goed baby's vasthouden in achterstandswijken" - en
observeert hij de opmars van de 'gewone man' ,,in het parlement, het kabinet, de
kunst". Terwijl dat nu juist bij uitstek plaatsen zijn waar je ,,bijzondere
mensen" hoopt te vinden. ,,In de dierentuin zijn ook nooit 'gewone dieren' te
zien."

Klagers krijgen ervan langs in liedjes als Ga dan toch lekker dood en Het is
allemaal de schuld van Wouter Bos. (,,En zit het dan een keertje mee, is het
dankzij de VVD.")

Bekend, maar nog altijd nodig zijn Van Merwijks boutades over kunst. ,,Op
feestjes waar ik nooit kom wordt wel eens gezegd dat kunst zo veel kost." Dan
volgt een lange opsomming van alles dat in het leven veel kost, en de vraag of
uitgerekend kunst dan het enige moet zijn in het hele heelal en daarbuiten dat
niets mag kosten.

Kunst is bij Van Merwijk een belangrijk thema. Hij vertoont  fragmenten uit het
NPS-programma Art in the Family waarin hij en zijn twee broers hun culturele
opvoeding loven. Dit vormt een mooi bruggetje naar ontroerende liedjes waarin de
cabaretier zijn overleden vader herdenkt. In een ervan kleuren zijn
herinneringen steeds positiever; ,,een zachte, tedere karaktermoord".

Het enige dat je op Van Merwijk zou kunnen aanmerken is dat zijn - knappe -
college voor een deel uit herhaling bestaat. Maar dat is simpelweg nodig, wil
zijn belangrijke lesstof blijven hangen.

LOAD-DATE: February 2, 2010

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                              168 of 174 DOCUMENTS



                                NRC Handelsblad

                           28 januari 2010 donderdag

Moet de kilometerheffing er komen?;
Ja, anders lopen we vast en is het milieu de dupe

SECTION: OPINIE; Blz. 7

LENGTH: 679 woorden

SAMENVATTING

Minister Eurlings moet doorpakken. Kilometer-heffing betekent minder files,
minder asfalt en een lagere CO2-uitstoot, zegt Kees Vendrik.

VOLLEDIGE TEKST:

Minister Eurlings (Verkeer, CDA) staat voor de klus van zijn leven: de invoering
van de Wet Kilometerprijs. Afgelopen week legde hij het lot van zijn
wetsvoorstel - dat al twee maanden in de Kamer ligt - ineens in handen van de
ANWB die haar leden de ruimte biedt om hun mening te geven over onderdelen van
het plan.  Zonder instemming ligt de kilometerheffing in de prullenbak, aldus de
minister vorige week. Opvallend nederig voor een minister die zich normaliter
laat voorstaan op zijn daadkracht.  Automobilisten zijn kennelijk gelijker dan
andere burgers. vooral als ze lid zijn van de ANWB. ANWB-baas Van Woerkom nam
terecht afstand van deze woorden van de minister.  Als Eurlings écht wil weten
hoe het draagvlak onder burgers is, dan is een referendum nodig. Een plan
daarvoor - van GroenLinks, PvdA en D66  - ligt al klaar in de Kamer.

Afgelopen dinsdag tapte Eurlings uit een ander vaatje.  Hij stelde zonder
omwegen dat hij niet wist hoe de files opgelost kunnen worden zónder een
beprijzingssysteem. Dat is de beste boodschap die nu gegeven kan worden. Wie
prijsbeleid afwijst, loopt hopeloos vast. Letterlijk en figuurlijk.

Eurlings is de zesde achtereenvolgende verkeerminister die prijsbeleid
noodzakelijk vindt. Daar zijn dan ook prima argumenten voor. Wie veel rijdt
betaalt meer, wie weinig rijdt betaalt minder. Ook biedt de heffing een
uitgelezen kans de rekening vooral neer te leggen bij de grootste vervuilers: de
energieslurpende bakbeesten die bovenmatig bijdragen aan CO2-uitstoot. De
kilometerheffing is daarmee een ideaal instrument om het verkeer op een eerlijke
manier schoner en zuiniger te maken. Dat is nodig, want de verkeerssector loopt
hopeloos achter met haar milieuprestaties.

De cijfers spreken voor zich. Door het invoeren van de kilometerheffing nemen
niet alleen de files met 58 procent af, maar kan er ook fiks bespaard worden op
de aanleg van (nog) meer en bredere wegen. Experimenten zoals afgelopen najaar
in Nijmegen laten zien dat mensen bereid zijn de spits te mijden als ze een
kleine vergoeding krijgen. Dat zal bij een heffing niet anders zijn: een deel
van de automobilisten heeft een alternatief voor het rijden in de spits en kan
er via het prijsmechanisme dus toe geprikkeld worden dat alternatief ook te
gebruiken.

Met de kilometerheffing zijn er miljarden te bezuinigen op de aanleg van extra
asfalt, volgens de minister zelf 7 miljard.  Nu het kabinet zoekt naar 35
miljard euro, is dat voordeel niet te versmaden. Minder files brengen zelf ook
extra geld in het laatje. Volgens de Planbureaus  loopt de welvaartswinst met
een kilometerheffing op tot 10,9 miljard euro in 2030.

Toch is er nog voldoende werk aan de winkel om het wetsvoorstel schoner en
eerlijker te maken. De onhandige afschaffing van de bestaande aanschafbelasting
(BPM) legt ten onrechte de rekening bij bezitters van tweedehands auto's (via de
tijdelijke verhoging van de motorrijtuigenbelasting) en maakt vooral grote en
zware auto's goedkoper.  En oneigenlijk gebruik van opgeslagen gegevens moet
worden uitgesloten.  De 1,2 miljard euro aan provinciale opcenten die
automobilisten nu betalen komen niet terug in de kilometerprijs. Dat is een
ongewenste lastenverlichting. En onduidelijk is waarom het vrachtverkeer veel
minder betaalt dan de hardwerkende Nederlander.

Desalniettemin verdient Eurlings steun.  Gelukkig is hij na vrijdag gedraaid en
erkent hij nu ook dat de Kamer het laatste woord heeft en dat voor draagvlak
niet alleen de ANWB-leden ertoe doen, maar álle burgers en organisaties. Laten
we niet vergeten dat Eurlings al veel draagvlak heeft. Behalve de ANWB zijn de
transportorganisaties en de milieubeweging vóór. Eurlings moet nu snel
doorpakken. De rafelende staat van het kabinet, de dreigende ruk naar rechts in
het CDA (regeren met VVD en PVV) en de kroonprinselijke status van de minister
zelf kunnen namelijk nog roet in het eten gooien. En dan komen we nergens.

LOAD-DATE: January 28, 2010

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                              169 of 174 DOCUMENTS



                                NRC Handelsblad

                           28 januari 2010 donderdag

Het begint nu echt

SECTION: OPINIE; Blz. 7

LENGTH: 514 woorden


President Obama van de Verenigde Staten moet kiezen. Gaan de zijden handschoenen
nu uit? Of blijft hij in dit verkiezingsjaar, waarin de Democraten hun
comfortabele meerderheid kunnen kwijtraken, de bruggenbouwer?

Obama is gekozen als de man die een eind zou maken aan 'culture wars' die nu al
twee decennia woeden. Maar na een jaar in het Witte Huis is hij verzeild geraakt
in de loopgraven van deze verzengende polarisatie tussen, boud gezegd,
neoconservatief populisme en klassiek progressief liberalisme.

In zijn eerste State of the Union voor het Congres trachtte Obama die keuze
gisteren te ontlopen. De president sprak over de noodzaak om de
,,geloofwaardigheidskloof" en die ,,afgezaagde oude gevechten" te slechten. Maar
gelet op de houding  van de Republikeinen zal hij niet de kans krijgen om zijn
ideale rol te blijven spelen. Toen Obama in zijn toespraak refereerde aan
belastingverlaging voor de werkende middenklasse - een agendapunt dat alle
partijen zou moeten bekoren - hielden de meeste oppositionele
volksvertegenwoordigers de handen ostentatief op elkaar.

Obama probeerde deze oppositie van de Republikeinen te ontmantelen door zich te
presenteren als pleitbezorger van de gewone man in Main Street, bijvoorbeeld
door de staatssteun aan Wall Street te typeren als wortelkanaalbehandeling:
onpopulair maar helaas nodig. Ook de president zelf zal echter worden
onderworpen aan zo'n pijnlijke ingreep.

Hij heeft een staatshuishouding geërfd die langs de rand van het bankroet
scheert. En de vooruitzichten blijven beroerd. Dit jaar wordt een
begrotingstekort van 1.350 miljard dollar voorspeld, ondanks een licht herstel
nog altijd 9,2 procent van het bruto binnenlands product (bbp). De verwachting
is dat de VS in 2020 jaarlijks meer dan 700 miljard dollar rente over hun
staatsschuld moeten betalen, tegen die tijd ruim 3 procent van het bbp.

Obama, die hamert op werk en nog eens werk, moet dus een stringent financieel
beleid voeren dat de banengroei juist kan remmen. Daarmee loopt hij het risico
de 'linkervleugel' van zijn eigen partij, het kamp dat hij toch al heeft
teleurgesteld door zijn eerste voorzichtige ambtsjaar, van zich te vervreemden.
En dat ook nog eens zonder dat hij de garantie heeft dat de 'centristen' van
Democraten zowel als Republikeinen hem zullen steunen. Daags voor de State of
the Union slaagden beide partijen er in de Senaat niet in om een brede
begrotingscommissie samen te stellen. Met 53 tegen 46 kwam dit voorstel 7
stemmen te kort voor de drievijfde meerderheid die nodig is voor zo'n
consensuscomité.

Het is dus onvermijdelijk dat ook het begrotingsbeleid nu onderwerp wordt van
onverzoenlijke politieke strijd. Al te veel bruggen laten zich niet meer bouwen.
Obama heeft zich gefixeerd op verbroedering. Het is hem slecht bekomen.

Dit jaar moet blijken of hij zich als een kameleon kan aanpassen aan de ruwe
politieke realiteit. De enigszins cerebrale intellectueel moet een wat ordinaire
vechtjas worden.  Die onvermijdelijke rolwisseling heeft hij aan zichzelf te
wijten.

Licht cerebrale Obama wordt gedwongen tot een rolwisseling

LOAD-DATE: January 28, 2010

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                              170 of 174 DOCUMENTS



                                NRC Handelsblad

                            25 januari 2010 maandag

De hoge heren uit Den Haag twitteren;
Zapkliklees

BYLINE: Hans Beerekamp

SECTION: MEDIA; Blz. 15

LENGTH: 426 woorden


Henk van Zon is een alter ego van cabaretier Erik van Muiswinkel, dat het midden
houdt tussen Willem Duys en Fred Haché: een stijve en onhandige burgerman met
conservatieve ideeën, die het joviale middelpunt vormt van zijn eigen
televisieshow. De VARA presenteerde vorig jaar een veelbelovende proefeditie van
Van Zon op zaterdag.

Deze maand zijn er vier afleveringen te zien, waarvan vorige week de eerste zo
flauw en mislukt was, dat ik mijn ogen nauwelijks kon geloven. Gezien de
hoeveelheid geïnvesteerd talent van beproefde medewerkers uit de stal van
Kopspijkers, moet daar iets gruwelijk verkeerd zijn gegaan. Ironie is een
lastige vorm. Het leek verstandig om even aflevering twee af te wachten, en die
was al veel beter.

Na eerder ,,de broeikasleugen" te hebben aangepakt, stelde Van Zon nu een ander
falen van ,,de linkse kerk" aan de kaak. Die luistert namelijk nooit naar de
mening van ,,de gewone man".

Een mooie vondst was om het oude linkse stokpaardje van de inspraak, een woord
dat je weinig meer hoort, toe te passen op de moderne neiging van
televisiemakers om het publiek permanent naar zijn mening te vragen. Dus was de
studio ingericht als een teach-in. Bij elk wissewasje liep een verontruste
burger in vrijetijdskleding (eerst Frank Lammers, daarna in exact dezelfde
kleding Mike Boddé en ten slotte een koor van hun klonen) naar de microfoon om
te klagen over een futiele misstand. Riolering aanleggen? Wat een onzin, doe
liever eens iets aan de stank en de ziektes. Maar daar hoor je de hoge heren in
Den Haag nooit over.

En daar zijn ze dan, dames en heren, geef een hartelijk applaus aan de hoge
heren uit Den Haag!  De politici werden gespeeld door Herman Finkers en Sanne
Wallis de Vries, maar er bleek nauwelijks een gesprek mogelijk, omdat ze het te
druk hadden met twitteren, want je moet toch in contact blijven met de kiezers.

Het kwam natuurlijk prachtig uit dat net dit weekeinde een minister had
aangekondigd dat hij zijn beleid zou baseren op een opiniepeiling onder leden
van de ANWB.

Intussen bereidde Van Zons eigen televisiekok gefrituurde gehaktstaven uit een
blendersmurrie van alles wat de mensen lekker vinden: cola, friet, kleffe cake,
drop en nog het een en ander. Met de stemkastjes mocht het publiek bepalen wat
Henk van Zon met zijn gast Nelson Mandela zou gaan doen: een diepte-interview of
hem in een strak glamourpakje door gefiguurzaagde openingen laten springen à la
Hole in the Wall. Uiteraard koos 100 procent voor de tweede optie.  De ironie
komt aardig in  de richting die de publieke omroep is ingeslagen.

LOAD-DATE: January 25, 2010

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                              171 of 174 DOCUMENTS



                                NRC Handelsblad

                            22 januari 2010 vrijdag

'Proces van de eeuw' (2);
Dag

BYLINE: Frits Abrahams

SECTION: ACHTERPAGINA; Blz. 18

LENGTH: 534 woorden


's Avonds, na de eerste zittingsdag van het proces tegen Geert Wilders (het
zogenaamde 'proces van de eeuw'), gebeurde er iets opvallends in het
tv-programma Pauw & Witteman. Misdaadverslaggever Peter R. de Vries veegde de
vloer aan met een volgeling van Wilders, die 's morgens bij de rechtbank had
gedemonstreerd.

Die 'kopvoddentaks' van Wilders was maar een geintje geweest, zei de
demonstrant. Een geintje, zei De Vries kwaad, niks geintje, heeft hij er soms
ooit iets van teruggenomen, heeft hij er zijn excuses voor aangeboden? En hij
analyseerde bekwaam de grondeloze superioriteitswaan en minachting waaruit het
gebruik van zo'n term voortkomt. Wilders is een gevaarlijke man, concludeerde De
Vries.

Het leek alsof de anderen aan tafel verstijfd toeluisterden. Wat De Vries deed
is tegenwoordig immers ongebruikelijk: tegen een gewone Nederlandse burger
zeggen dat hij uit z'n nek lult. Ho, dat kan zomaar niet! Wat de gewone burger
zegt, moet per definitie serieus genomen worden. Je kunt die houding ook bij
allerlei opiniepaginascribenten aantreffen.

De filosoof Ger Groot schreef onlangs in Trouw dat Fortuyn, Verdonk en Wilders
hem weliswaar onsympathiek waren, maar hij voegde eraan toe: ,,Het is niet
alleen legitiem, het is zelfs wenselijk dat zich in de politiek een denken en
voelen uitspreekt dat een maatschappelijke realiteit is, maar vanuit het
maatschappelijke centrum als zodanig liefst wordt ontkend.''

Groot vindt dat je Wilders en zijn kiezers serieus moet nemen en niet bij
voorbaat van regeringsdeelname moet uitsluiten: ,,Je moet je ervan bewust zijn
dat ook dáár wel iets van waarheid te vinden is - hoe klein misschien ook."

Dus als zich, ik noem maar iets dat ooit gebeurd schijnt te zijn, in de politiek
een antisemitisch denken en voelen uitspreekt dat een maatschappelijke realiteit
is, dan moeten wij ervan uitgaan dat ook daar wel iets van waarheid te vinden is
- hoe klein misschien ook  Als het maar een maatschappelijke realiteit is, dan
is er verder niet zoveel aan de hand.

Denkers als Groot zwichten voor de populistische verleiding, als ik die variant
op Jean-François Revels 'totalitaire verleiding' even mag gebruiken. Niet uit
overtuiging, vermoed ik, maar omdat zij het benauwd krijgen van al die
wilderiaanse verwijten over hun elitaire positie.

Van de weeromstuit vallen zij 'het volk' - wat dat ook precies moge wezen - in
de armen, ook als dat de meest bizarre onzin uitkraamt.

Iets van die houding vond ik ook terug in het stuk dat Herman Vuijsje afgelopen
zaterdag voor de opiniebijlage van deze krant schreef.

Hij vond het proces tegen Wilders weliswaar geoorloofd, maar hij haalde
tegelijkertijd uit naar politici als Pechtold,  die alsmaar Wilders en zijn
aanhangers 'bashen'. ,,Laten politici eerst behoorlijk hun huiswerk doen
alvorens de kiezers ervan te beschuldigen dat ze dom en slecht zijn door achter
de verkeerde leider aan te lopen'', aldus Vuijsje.

Kortom, pas nadat de politici een foutloze samenleving tot stand hebben
gebracht, mogen ze wat over Wilders en zijn achterban zeggen. Dan kunnen we lang
wachten. Ik stel voor om het synchroon te blijven doen: Wilders aanpakken en
tegelijkertijd werken aan die ideale samenleving, die er nooit komt.

LOAD-DATE: January 22, 2010

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                              172 of 174 DOCUMENTS



                                NRC Handelsblad

                            22 januari 2010 vrijdag

Mijn land is verwoest en de regering zwijgt

BYLINE: Kettly Mars

SECTION: OPINIE; Blz. 7

LENGTH: 1019 woorden

SAMENVATTING

De aardbeving raakte ons toen we al op de knieën lagen, volledig hulpeloos,
schrijft de Haïtiaanse Kettly Mars. Maar dit is niet de nekslag voor Haïti.
Misschien is het een kans.

VOLLEDIGE TEKST:

Ik ben een van die mensen die 12 januari 2010 hebben overleefd. Ondanks de
aardbeving heb ik nog een huis. Mijn directe familieleden leven nog. Ik heb het
geluk dat ik nog elektriciteit en internet heb. Halleluja! Als ik mijn computer
aanzet en er weer iemand uit mijn lijst met contacten online is, haal ik
opgelucht adem.

Aardschokken, tot in de middag, vier dagen later. Ik ben getraumatiseerd, dat
weet ik, maar heb niettemin geen controle over mijn lichaam als de paniek
toeslaat.  Ik vermoed dat  zo'n twee miljoen mensen last hebben van hetzelfde
trauma: we horen het angstaanjagende gekraak dat tijdens de aardbeving klinkt,
en voelen hoe de aarde onder onze voeten beeft. Maar we weten niet altijd of dit
verbeelding of werkelijkheid is. Ik noem het het aardschoksyndroom.

Ik heb ook last van iets anders: het opendeursyndroom. Als ik in huis ben, moet
ik vanuit mijn ooghoek altijd een open deur kunnen zien. Zodat ik sneller kan
rennen dan de dood. Maar dat is een illusie: de overlevenden hebben het
overleefd omdat het huis waarin ze zich bevonden, niet is ingestort. De anderen
hadden geen tijd om naar buiten te rennen.

In de wijken van de gewone man beneden in Port-au-Prince leven de mensen naast
lijken die in staat van ontbinding zijn. De pijn hangt boven de stad, woont in
de stad. Het materieel van het Centre National de l'Equipement is verouderd, er
zijn vijftig keer zoveel vrachtwagens nodig  om de doden te kunnen vervoeren,
verbranden, begraven. Door de sterkst getroffen gebieden waait een pestlucht,
wie er doorheen loopt, moet braken.

Een exodus naar de provincie. Sommige straten zijn stampvol mensen die alle
kanten op lopen. Ze willen weg uit de hoofdstad, met haar straten als brekende
aders. Bendes houden huis in het centrum. Ze plunderen winkels en beroven mensen
van het weinige dat ze nog hebben.

De hele wereld heeft het gegrom gehoord dat Haïti naar beneden heeft gesleurd.
Dit land waarover toch al uitsluitend in tragisch verband wordt gesproken. Dit
land is gebrandmerkt door bloed. Van de regering hoor je niets. Ze bevestigt
voor ons alleen haar zwakte. Wij Haïtianen hebben tot nog toe het gevoel dat we
in de steek worden gelaten. Intussen is er hulp gearriveerd en komt er steeds
meer. De regering van de naburige Dominicaanse Republiek reageerde als een van
de eerste, ondanks alle conflicten rondom de immigratie uit Haïti. De VS,
Canada, Europa, Japan, China, ze mobiliseren allemaal middelen, willen allemaal
op ons overvolle vliegveld landen.

Dagenlang liggen  er mannen, vrouwen en kinderen levend onder het puin. Voor hen
en voor degenen die naar hen zoeken en op hen wachten slinkt de hoop per minuut.
Wie kan, verlaat het land.

Op de openbare plekken loopt iedereen en alles door elkaar. Mensen doen hun
behoefte waar het maar kan, mensen hebben dorst en honger, mensen lijden. En
mensen bidden, de hele nacht. Al de vijfde opeenvolgende nacht wordt er gebeden
en worden de handen naar de hemel uitgestrekt. Jezus! Jezus! Een naam op ieders
lippen. We hebben te veel gezondigd, dit is de straf Gods. Heb berouw! Een
dergelijke beproeving kan alleen maar een straf Gods zijn die genoeg van onze
zonden heeft. Het is moeilijk om die gedachte los te laten. Vooral ook omdat 90
procent van de christelijke kerken in puin en as ligt. De strijd van het goede
tegen het kwaad. De aartsbisschop van Port-au-Prince is omgekomen.

Zo-even nog werd er geruzied over de komende parlementsverkiezingen, vlogen de
politici elkaar letterlijk in de haren om een zetel in de Senaat of in de Kamer
van Afgevaardigden. Dat lijkt nu  ridicuul. Ook de regering heeft de volle laag
gekregen. Vrijwel alle regeringsgebouwen zijn ingestort en hebben daarbij
tientallen, honderden hoge regeringsambtenaren in hun val meegesleurd. Tot en
met de ochtend van de vijfde dag verhindert de gebrekkige infrastructuur een
verdeling van de internationale hulpgoederen. Onlusten en verdere plunderingen
zijn onvermijdelijk als het het leger en de politie niet lukt een gordel van
veiligheid om de stad te leggen. Er komen duizenden Amerikaanse soldaten. Maar
kan de bitterheid zo lang nog wachten of breekt ze voor die tijd door?

De civiele samenleving ontwaakt en probeert zich te verenigen om te kunnen
helpen en noodhulpposten op te zetten. De doden moesten snel worden begraven,
maar nog steeds liggen er talloze  lijken in de stad, rondom Port-au-Prince, in
het zuiden in de steden van de regio Léogâne, in het zuidoosten bij Jacmel, in
het westen bij Cabaret en op nog veel meer plaatsen. We moeten nu al onze
energie bundelen in een grote golf van solidariteit, de grootste die onze
geschiedenis van ons vergt.

We gaan  een sombere tijd tegemoet. Het kan zijn dat het schooljaar vroegtijdig
moet worden beëindigd omdat alle overheidsdiensten zijn getroffen. Er dreigen
epidemieën. In een toch al arm,  onderontwikkeld land moet alles opnieuw worden
opgebouwd. De omvang van deze taak is overweldigend. Maar het is op dit moment
beter om niet naar het grotere geheel te kijken, maar oog te hebben voor de
eerste de beste die je de hand kan reiken om het zwaarste leed te verlichten.

We bevinden ons op een moment in ons leven waarin alleen het geloof ons overeind
houdt. Het geloof in een land dat Haïti heet en dat ondanks alle tegenslagen
niet ten onder mag gaan. In een natie die onder merkwaardige omstandigheden is
ontstaan: met  vuur, ijzer en bloed. In een natie die een zware last met zich
meezeult. Deze aardbeving raakte ons toen we al op de knieën lagen, met onze
neus in de stront, volledig hulpeloos.

Is dit de nekslag voor Haïti? Wij zeggen 'nee'. Misschien is het een kans, een
renaissance. Misschien verrijst uit deze beproeving een kracht die ons de ogen
opent en ons helpt te zien wie we zijn. We hebben het recht om nu met pure
passie te dromen. Maar we hebben voor lange tijd zeker ook de kracht van anderen
nodig.

Door de sterkst getroffen gebieden waait een pestlucht

LOAD-DATE: January 22, 2010

LANGUAGE: DUTCH; NEDERLANDS

GRAPHIC: Illustratie Dario

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                              173 of 174 DOCUMENTS



                                NRC Handelsblad

                            19 januari 2010 dinsdag

De koran en Mein Kampf in één adem, mag dat?;
Rechter gaat vanaf morgen bepalen of uitingen van leider PVV onnodig grievend
zijn

BYLINE: Folkert Jensma

SECTION: BINNENLAND; Blz. 2

LENGTH: 1010 woorden

SAMENVATTING

Vallen Geert Wilders' uitspraken binnen de wettelijke normen voor
uitingsvrijheid? Zes vragen over het proces tegen de politicus.

VOLLEDIGE TEKST:

Morgen begint in Amsterdam de strafzaak tegen PVV-leider Geert Wilders. Naar
verluidt wil hij daarin ook de moordenaar van Theo van Gogh, Mohamed B, laten
opdraven, vermoedelijk om het verband te bespreken dat Wilders ziet tussen de
koran en geweld. De officier van justitie zal het vooral hebben over het
Wetboek van Strafrecht. Wilders zou de artikelen 137c en 137d daarvan hebben
overtreden. Hij wordt verdacht van groepsbelediging en aanzetten tot haat of
discriminatie van mensen wegens hun godsdienst of ras. Daarbij had hij
respectievelijk moslims op het oog en ,,niet-westerse allochtonen en/of
Marokkanen". Het proces kan maanden duren.

Wat staat er in de aanklacht?

Het zijn 21 pagina's met citaten uit  interviews, krantenartikelen, websites en
een beschrijving van de film Fitna. Daarin vergelijkt Wilders de koran met Mein
Kampf en noemt hij de islam fascistisch en ziek. Hij bepleit het sluiten van de
grenzen voor alle allochtonen die niet uit het Westen komen.

Het Openbaar Ministerie (OM) seponeerde de zaak eerst, omdat het geen
veroordeling verwachtte. Dat gebeurde op advies van het Landelijk Expertise
Centrum Discriminatie en van de hoogleraren Theo de Roos uit Tilburg en Henny
Sackers uit Nijmegen. ,,Geen der uitlatingen van de heer Wilders, geïsoleerd
noch in onderlinge samenhang, beoordeeld naar het positieve strafrecht, is met
redelijke kans op succes te vervolgen", aldus Sackers.

Politici hebben toch een grote uitingsvrijheid?

In parlement of gemeenteraad mogen politici alles zeggen. Daarbuiten zijn ze
gelijk aan gewone  burgers. Daar gelden de beperkingen aan de vrijheid van
meningsuiting uit artikel 7 van de Grondwet en artikel 10 van het  Europese
Verdrag voor de Rechten  van de Mens. Die beperkingen zijn niet groot: vrijelijk
je mening geven is een kenmerk van een democratie. De uitingsvrijheid geldt ook
voor wat ,,verontrust, schokt of  kwetst". Beperkingen mogen alleen als dat bij
wet is vastgelegd en als ze inhoudelijk ,,dringend nodig zijn in een
democratische samenleving" - om mensen te beschermen tegen het kwetsen van hun
(religieuze) gevoelens, bijvoorbeeld.

Waar legt de rechter de grens?

De rechter kijkt of een uiting onnodig grievend is in relatie tot de
maatschappelijke discussie: wie zegt het, wat zegt-ie en waar komt het vandaan.
Politici, kunstenaars, columnisten, imams en andere  beroepsmatige  deelnemers
aan het publieke debat krijgen extra ruimte. Zo werden de orthodox-christelijke
politicus Leen van Dijke en de Rotterdamse imam El Moumni vrijgesproken, omdat
hun snoeiharde opvattingen over homo's gebaseerd waren op hun godsdienst. Ook
toenmalig Tweede Kamerlid Hirsi Ali was niet strafbaar toen ze de islam
,,achterlijk" noemde en de profeet Mohamed ,,pervers".

Waarom seponeerde justitie de zaak eerst?

De kritiek van Wilders beperkt zich hoofdzakelijk tot de islam, een godsdienst -
en dat mag. Bovendien wordt aangenomen dat artikel 137c bedoeld is om groepen
gelovigen te beschermen tegen straatrellen, niet tegen godsdienstkritiek. Het
artikel dateert uit de jaren '30, toen het parlement antikatholieke en
antisemitische uitingen wilde dempen uit vrees voor de openbare orde.

Ook betwijfelde het OM of artikel 137d (aanzetten tot haat) was overtreden.
Hoogleraar Sackers vond dat niet. Wilders heeft een duidelijke afkeer van
moslims, maar daarbij blijft het, volgens hem. Van ophitsen of opruien is geen
sprake. Hij ziet bij Wilders geen ,,onverzoenlijk verlangen" om moslims te
,,verdelgen".

Hoogleraar De Roos denkt echter dat Wilders 137d mogelijk wel heeft overtreden.
Hij meent dat iemand zich dan ,,extreem haatdragend" over de groep moslims moet
uitdrukken, en op een wervende manier. Dat 'aanzetten' doet Wilders, meent De
Roos, omdat hij als politicus speeches houdt, publiceert en interviews geeft.
Maar spoort hij ook aan tot haat, wat volgens hem ,,existentiële bedreigdheid"
betekent? Dat zou kunnen, vindt De Roos, gezien Wilders' vergelijkingen tussen
islam en fascisme. Juist daarin zit een dreiging met geweld.

Beval het hof daarom toch tot vervolging van Wilders?

Ja,  de raadsheren oordeelden dat Wilders ,,conflictueuze tweespalt" in
Nederland wil veroorzaken. Juist een politicus moet zich verantwoordelijk
gedragen. Groepsbelediging leek  het hof kansrijk. De uitspraken van Wilders
over de islam waren zo consistent en samenhangend dat ,,duidelijk blijkt" dat
hij godsdienstkritiek gebruikt om moslims als groep te kwetsen. Politieke
uitingsvrijheid moet, aldus het hof, leiden tot een ,,een maatschappelijk
aanvaardbare bijdrage aan het publieke debat". Dat was hier niet zo. Het
strafrecht krijgt een rol als ,,de bijdrage aan het publieke debat onnodig
kwetsend is voor een groep gelovigen door hen in hun religieuze waardigheid aan
te tasten, terwijl die bijdrage tevens aanzet tot haat, intolerantie,
vijandschap en discriminatie." Er zijn burgers, ook politici ,,voor minder
vergaande uitlatingen dan die van Wilders veroordeeld", aldus het hof.

Kan Wilders worden veroordeeld?

Ja, al was het maar gezien de stellige opvattingen van het Amsterdamse hof. Maar
de rechtbank mag iets anders vinden. Ze moet dan veel argumenten weerleggen. En
niet alleen die van het hof. Ook de Hoge Raad heeft van zich laten horen. Dit
hoogste rechtscollege schrapte onlangs de veroordeling wegens groepsbelediging
van een  man die een poster met  'Stop het gezwel dat islam heet' voor zijn raam
plakte. Daarbij adviseerde de Hoge Raad de Amsterdamse rechter te onderzoeken of
Wilders zich ,,onmiskenbaar" had gericht tot een bepaalde groep mensen met een
eigen godsdienst. Dat arrest werd algemeen begrepen als bescherming van het
burgerrecht om algemene godsdienstkritiek te leveren. Een veroordeling wegens
groepsbelediging lijkt dus weinig waarschijnlijk. Hoe de rechtbank aanzetten tot
haat en discriminatie wegens ras of godsdienst door een belangrijk politicus
buiten het parlement zal beoordelen, blijft  een open vraag.

LOAD-DATE: January 19, 2010

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved

                              174 of 174 DOCUMENTS



                                NRC Handelsblad

                            13 januari 2010 woensdag

Fatjes én  macho's in het oude Athene;
Het democratisch gehalte van Athene

SECTION: BOEKEN

LENGTH: 1264 woorden

SAMENVATTING

'In naam was Athene een democratie, in werkelijkheid de regering van één man',
aldus Thucydides. Hoe konden roeiers dan zo machtig zijn?

VOLLEDIGE TEKST:

Fik Meijer

â   John R. Hale:  Lords of the Sea.  The Epic Story of the Athenian Navy and
the Birth of Democracy. Viking Press, 395 blz. EUR 29,95

â   Stephen V. Tracy: Pericles.  A Sourcebook and Reader. Berkeley University of
California Press,, 219 blz. EUR 20,-

De Atheners uit de vijfde eeuw voor Christus  zouden vermoedelijk hard hebben
moeten lachen om de moderne, westerse democratieën, vooral om het gemak waarmee
regeringsleiders hun staatsbestel democratisch noemen, terwijl iedereen kan zien
dat hun respectievelijke regeringssystemen zozeer van elkaar verschillen dat ze
onmogelijk allemaal als zodanig betiteld kunnen worden.

Zij hebben enig recht van spreken. In hun tijd, toen in andere Griekse steden
aristocraten de lakens uitdeelden, nam in Athene de volksvergadering de
politieke beslissingen. De stem van iedere mannelijke burger van 18 jaar en
ouder woog daarbij even zwaar. De kritiek van tijdgenoten op dit democratische
experiment was niet mis. Plato en Xenophon vonden het veel te radicaal en zagen
het als een ondermijning van de positie van de weldenkende elite. Het ging er
bij hen niet in dat mensen zonder enige politieke scholing de dienst uitmaakten.
Sommige moderne geleerden vinden juist dat het systeem zelfs helemaal niet als
democratisch betiteld kan worden: de burgers maakten niet meer dan 20 tot 25
procent  van de bevolking uit en de belangrijkste bestuurstaken bleven in handen
van de leden van de elite van de elite.

John Hale mengt zich in zijn boek Lords of the Sea nauwelijks in de theoretische
discussies over het democratische gehalte van het Atheense politieke systeem.
Voor hem is het een vaststaand gegeven dat Athene een volksregering had, die in
de talloze beroepsroeiers van de grote Atheense vloot haar felste pleitbezorgers
had. Ruim 160 jaar, van 483 v.Chr. tot 322 v.Chr., was de democratie, met korte
onderbrekingen, van kracht en al die tijd bliezen de roeiers in de
volksvergadering hun partijtje mee. Vanuit hun perspectief kijkt Hale naar de
geschiedenis van Athene in de vijfde en de vierde eeuw. Dat levert een origineel
verhaal op over het doen en laten van allen die Athene grote macht op zee
bezorgden.

De ondertitel van zijn boek, The Epic Story of the Athenian Navy, geeft
duidelijk aan dat hij de geschiedenis van Athene ziet als een heldenverhaal met
pieken en dalen. Zijn grote held is de later in Athene verguisde Themistocles.
In 483 v.Chr., toen de dreiging van een Perzische invasie toenam, wist hij de
volksvergadering ervan te overtuigen dat de opbrengsten van de zilvermijnen van
Laurium moesten worden aangewend voor de bouw van een oorlogsvloot, en drie jaar
later leidde hij de nieuwe vloot van de Atheners (en van de overige Grieken) bij
Salamis naar een glorieuze overwinning. Het was het begin van een bloeiperiode
van vijftig jaar.

Minder lovende woorden wijdt Hale aan de Atheense leiders uit de Peloponnesische
Oorlog (431-404 v.Chr.). Zij hebben met hun eigenzinnige gedrag Athene een
slechte dienst bewezen en de ondergang van de Atheense heerschappij op zee
ingeluid. In de vierde eeuw richtte Athene zich nog een keer op, maar de
nederlaag bij Amorgos in 322 v.Chr. maakte een einde aan alle aspiraties.

Hale's boek onderscheidt zich van andere boeken over Athene doordat hier iemand
aan het woord is die de zee, de schepen en vooral de roeiers volop in de
schijnwerpers plaatst. In de eerste bladzijden wordt dat al duidelijk, als hij
een sfeerbeschrijving geeft van een trireem, hét oorlogsschip van die tijd, die
als een statige zwaan de haven van Piraeus binnenvaart. Verderop in het boek
laat hij mooi zien hoe de roeiers, 170 op iedere trireem, de basis legden  voor
de Atheense voorspoed. Zij krijgen bijna een heldenstatus, omdat zij de gouden
eeuw van Athene hebben vormgegeven. Door hún daadkracht kon Athene de Perzen uit
de Egeïsche Zee verdrijven. Zij waren er ook verantwoordelijk voor dat de
lidstaten van het bondgenootschap tegen de Perzen contributie moesten storten in
de bondskas, die Athene vervolgens aanwendde om de Akropolis te verfraaien met
immense bouwwerken.

Nauwgezet volgt Hale het optreden van de roeiers in vredes- en in oorlogstijd.
Dag in dag uit gingen ze de zee op om de manoeuvres te oefenen die ze in een
zeegevecht in praktijk moesten brengen. Hun trots toonden zij opzichtig. Ze
paradeerden door de straten van Athene en gedroegen zich in de volksvergadering
als macho's. Het voormalige minderwaardigheidscomplex van de arme burgers,
daterend uit de tijd dat Athene nog geen vloot bezat,  had plaatsgemaakt   voor
een groot zelfvertrouwen. Ze hadden zich zelfs de gewoonte aangemeten er goed
verzorgd uit te zien en lieten zich na een expeditie meteen door een kapper
scheren om niet voor een mislukte filosoof uitgemaakt te worden.

De persoonlijke benadering van Hale werkt aanstekelijk.  Het is hem gelukt om
uit  het versnipperde bronnenmateriaal, grotendeels vervaardigd door elitaire
schrijvers die niet veel ophadden met het gewone volk, een levendig beeld op te
roepen van de rol van gewone Atheners in het machtsspel van hun tijd.

Maar ik kan mij  voorstellen dat sommige lezers meer geïnteresseerd zijn in
traditionele verhandelingen waarin vooral de hoofdpersonen van de Atheense
democratie evenwichtig  worden neergezet.  Zij worden op hun wenken bediend door
Stephen Tracy met zijn Pericles. A Sourcebook and Reader. Aan de hand van de
belangrijkste literaire en epigrafische bronnen schetst hij een portret van
Pericles, de bekendste strateeg van Athene. In dit boek  geen persoonlijke
ontboezemingen, maar een degelijk betoog over de man die er halverwege  de
vijfde eeuw v.Chr. alles aan heeft gedaan om Athene te maken tot het centrum van
de Griekse wereld. Met het geld uit de bondskas werden overal vandaan
kunstenaars aangetrokken om de stad een andere aanblik te geven. De man die daar
de aanzet toe gaf bleef voor zijn tijdgenoten echter een raadsel. De
geschiedschrijver Thucydides schreef met gevoel voor understatement: 'In naam
was Athene een democratie, in werkelijkheid was het de regering van één man.'

De persoonlijke benadering van Hale werkt aanstekelijk.  Het is hem gelukt om
uit  het versnipperde bronnenmateriaal, grotendeels vervaardigd door elitaire
schrijvers die niet veel ophadden met het gewone volk, een levendig beeld op te
roepen van de rol van gewone Atheners in het machtsspel van hun tijd.

Maar ik kan mij  voorstellen dat sommige lezers meer geïnteresseerd zijn in
traditionele verhandelingen waarin vooral de hoofdpersonen van de Atheense
democratie evenwichtig  worden neergezet.  Zij worden op hun wenken bediend door
Stephen Tracy met zijn Pericles. A Sourcebook and Reader. Aan de hand van de
belangrijkste literaire en epigrafische bronnen schetst hij een portret van
Pericles, de bekendste strateeg van Athene. In dit boek  geen persoonlijke
ontboezemingen, maar een degelijk betoog over de man die er halverwege  de
vijfde eeuw v.Chr. alles aan heeft gedaan om Athene te maken tot het centrum van
de Griekse wereld. Met het geld uit de bondskas werden overal vandaan
kunstenaars aangetrokken om de stad een andere aanblik te geven. De man die daar
de aanzet toe gaf bleef voor zijn tijdgenoten echter een raadsel. De
geschiedschrijver Thucydides schreef met gevoel voor understatement: 'In naam
was Athene een democratie, in werkelijkheid was het de regering van één man.'

In naam was Athene een democratie, in werkelijkheid de regering van één man

LOAD-DATE: January 13, 2010

LANGUAGE: DUTCH; NEDERLANDS

GRAPHIC: Trireme, oorlogsschip met 170 roeiers en zo'n 30 officieren
Uit 'Panorama van de klassieke wereld', Athenaeum-Polak

PUBLICATION-TYPE: Krant

JOURNAL-CODE: NRC Handelsblad


                         Copyright 2010 NRC Media B.V.
                              All Rights Reserved
