
                               1 of 146 DOCUMENTS



                                NRC Handelsblad

                               December 24, 2007

De Winterreise van Schubert;
Yuri Honing over

BYLINE: Door; Amanda Kuyper

SECTION: KUNST/MUZIEK; Blz. 10

LENGTH: 669 woorden

DATELINE: Amsterdam, 24 dec.


,,Tussen kerst en oud & nieuw ontbreekt het aan een goede muziekavond. Juist dan
lijkt het me prachtig te resumeren wat er het afgelopen volgepakte muziekjaar
allemaal is gebeurd. De eerste editie staat mijn muziek centraal, latere edities
juist van andere musici. De Winterreise-avond moet een belevenis worden die niet
stijlgebonden is en voor iedereen toegankelijk. Goede muziek vertegenwoordigt
naar mijn idee de hele ziel. Het geeft alle emoties - van rouw tot verliefdheid
- de ruimte. Ik hoop een kruisbestuiving te bieden die energie geeft."

Op de laatste zaterdag van het jaar houdt saxofonist Yuri Honing het Winterreise
festival in Paradiso, Amsterdam. Naast de moderne jazz van zijn elektrische band
Wired Paradise en de betoverende oriëntaalse klanken van de groep met zangeres
Rima Khcheich, is Honings uitvoering van Franz Schuberts Winterreise het
opvallendste project die avond. Op de pas verschenen gelijknamige cd is te horen
hoe de zanglijn wordt vertegenwoordigd door de saxofoon, met Nora Mulder aan de
piano. Het spanningsveld ligt voor de jazzmusicus uit Amsterdam in het ontbreken
van de improvisatie en de sobere uitvoering. Hij stelde zich ten doel de
melodielijn van de klassieke liederen 'te zingen' op zijn instrument.

,, Ik ben van oorsprong een jazzmusicus, maar ik heb een klassieke achtergrond.
Er werd bij ons thuis vroeger flink gemusiceerd en niet zelden eindigden die
avondjes met een uitvoering van de Winterreise, hoogtepunt uit het klassiek
vocale repertoire. Ik ken de liederen goed. Naast saxofoon speelde ik vroeger
ook piano. Ik heb de Winterreise altijd beschouwd als een liederencyclus dat ook
als songbook uitgevoerd kan worden, eigenlijk vergelijkbaar met bijvoorbeeld het
American Songbook in de jazz. De mooie stukken met gevoelige teksten van Wilhelm
Müller kunnen net zo goed naar muziek omgezet worden.

,,Aan de composities heb ik niet willen komen. Ik herinterpreteer de Winterreise
en geef er een heel sterke persoonlijke signatuur aan mee zonder de noten te
veranderen. Het werk van Schubert dient gerespecteerd te blijven. Met musicus
Willem Breuker heb ik eerdere uitvoeringen doorgenomen, om te horen wat er zoal
mee gedaan is. Op zijn advies ben ik gaan werken met pianiste Nora Mulder. Hij
achtte haar flexibel genoeg voor deze wat vrijere instrumentale aanpak. Ik
concentreer me vooral op de boodschap van de teksten. Die is zo veelzeggend.
Expres gebruik ik daarvoor geen klassiek mondstuk op mijn saxofoon. Ik wil de
stemming niet temperen, maar juist werken met de stemmingsverschillen voor extra
accenten.

,,Het mag nu misschien lijken of we de Winterreise willekeurig hebben gehusseld,
maar er zit wel degelijk een gedachte achter. De nummers hebben een muzikale
aansluiting, ze volgen elkaar op basis van sfeer en uitvoering. Ja, dan treedt
de dood op mijn cd vroeg in door het 24ste lied Der Leiermann al als vierde te
brengen. De verpersoonlijking van de dood onder de boom laat ik horen door de
melodie met mijn sopraansaxofoon in de vleugel te spelen. Daardoor resoneren de
snaren mee als echo, die normaal in een herhaling op de piano wordt
vertegenwoordigd. Zo zijn er meerdere leuke oplossingen gevonden.

,,Het is vloeken in de kerk als je de liederencyclus slechts kent van
uitvoeringen door een bariton in smoking en een pianist. Maar weet dat Schubert
een autodidacte man was die een aanzienlijk deel van de Winterreise in de kroeg
schreef op een aldaar voorhanden zijnde gitaar. De gewone man is in de klassieke
muziek al gauw op een voetstuk geplaatst. Wat je kent moet je loslaten denk ik
dit geval.

,,In feite bevat de Winterreise één enkel thema of gedachte die terug te horen
is in elk nummer. Zoals Reve het thema van leven en dood in al zijn boeken liet
terugkomen. Ik zie qua sfeer ook gelijkenissen met de blues van BB King, Johnny
Cash of Billie Holiday. De eenzaamheid kan doorklinken in zowel een jazzy 'blue
note' als een microtoon uit de Arabische muziek. Het gevoel van weemoed en
verdriet is immers universeel."

www.yurihoning.com

LOAD-DATE: December 24, 2007

LANGUAGE: DUTCH; NEDERLANDS

NOTES: 29/12 Winterreise, Paradiso Amsterdam. 20.30 uur. CD Winterreise (Jazz in
Motion)

GRAPHIC: 2412KUNyuri, Yuri Honing presenteert de Winterreise, Foto Lex van
Rossen

PUBLICATION-TYPE: Krant


                         Copyright 2007 NRC Media B.V.
                              All Rights Reserved

                               2 of 146 DOCUMENTS



                                NRC Handelsblad

                               December 21, 2007

Let op de vier humeuren;
Over 5000 jaar voedsel, smaak, feesten en gastvrijheid

BYLINE: Roelof van Gelder

SECTION: BOEKEN; Blz. 6-7

LENGTH: 1310 woorden

SAMENVATTING:

Wat at de prehistorische mens? En gaf de laat-middeleeuwse boer zich wel over
aan breugeliaanse smulpartijen? Tien specialisten bogen zich over de
geschiedenis van het voedsel en de sociale aspecten daarvan.

VOLLEDIGE TEKST:

Food. The History of Taste heeft een mooie titel die de lading niet dekt. Het
boek bestaat uit tien hoofdstukken die weliswaar over voedsel gaan, maar lang
niet altijd over smaak. Tien internationaal gerenommeerde voedselexperts is
gevraagd de grote greep niet te schuwen en zo krijgt de lezer informatieve
hoofdstukken te lezen over eetpatronen in de prehistorie, de klassieke wereld,
de middeleeuwen, de renaissance en de 19de eeuw. Er is een hoofdstuk over eten
in keizerlijk China en over de islamitische keuken. Het boek sluit af met
bijdragen over de ontwikkeling van de Franse cuisine in de 19de en 20ste eeuw,
de geschiedenis van het restaurant en de gastronomie in de globaliserende
wereld.

Hoewel die hoofdstukken dus uiteenlopen en het werk van de ene auteur wat
gemakkelijker te verteren is dan de ander, leggen ze wel verwante accenten. Zij
laten bijvoorbeeld zien welke problemen de eetonderzoeker tegenkomt. Daarbij
gaan ze vooral in op de bronnen. De prehistoricus moet zich behelpen met
afgeschraapte en afgekloven botten, met graten en schelpen, met pitten, zaden en
pollen, met kook- en bewaarpotten en opgedolven kannen en kruiken. Ook de resten
van insecten dienen als indicatie voor oude voedselpatronen. Niet omdat ze
gegeten werden, maar omdat hun gefossiliseerde restanten een aanwijzing geven
over wat gegeten werd en wat in de gevonden voedselpotten werd bewaard.

De auteur van het hoofdstuk 'Hunter-gatherers and the first Farmers', Alan K.
Outran, wijst erop dat de vroegste mensensoorten waarschijnlijk ook aaseters
waren. Eten was overleven, meer niet. Van 'genieten' kan geen sprake zijn
geweest. Hij maakt aannemelijk dat de vroegste menselijke jagers niet zozeer uit
waren op fijn vlees, maar op vet. Vet was efficiënt voedsel, dat vetzuren en
bepaalde vitamines bevatte. Als bij prehistorische mensen al gesproken kan
worden van 'smaak' dan ging het om de verschillen tussen vet van ledematen,
wervels, ribben en merg. Wie goed ontwikkelde smaakpapillen had en daarom goed
in staat was 'zoet' te proeven had een biologische voorsprong: hij kon eerder
zoet fruit en honing vinden en appreciëren, en daar energie uit halen.

De classicus die zich over de etende Grieken en Romeinen buigt heeft het al
gemakkelijker dan de prehistoricus omdat hij gebruik kan maken van geschreven
bronnen. Homerus laat zowel mensen als goden aanliggen aan de feestdis en elkaar
toedrinken. Beelden, mozaïeken en fresco's vullen de geschreven bronnen aan.
Over de zogeheten duistere tijd na de val van het Romeinse rijk is weinig bekend
en pas vanaf de 12de eeuw duiken er weer culinaire gegevens op: rekeningen van
maaltijden, menu's, afbeeldingen in verluchte manuscripten, alles aangevuld met
archeologische vondsten. Mooi is de beschrijving van een miniatuur uit de Très
Riches Heures van de hertog van Berry waar heel precies de plaats is aangegeven
van de hertog, de kamermeester, de arts, de geestelijke, de voorsnijder van het
vlees, de gasten en van het tafelgerei en het voedsel.

Vette vingers

Pas in de renaissance kan de voedselhistoricus werkelijk aan de slag. Dankzij de
drukkunst worden namelijk kookboeken in grote aantallen verspreid - hoewel hun
overlevingskans door de vette vingers van de raadplegende koks gering is. Nieuwe
producten van buiten Europa doen hun intrede. Specerijen uit Azië en suiker uit
de west worden langzaam maar zeker gemeengoed, thee, koffie, chocola (en tabak)
doen hun intrede. Ook mais en de tomaat bereiken de keukentafel. Opvallend laat
na zijn ontdekking door de Europeanen wordt de aardappel het volksvoedsel van
Noord-Europa.

Kenmerkend voor de noviteiten op voedselgebied, zo blijkt uit verschillende
hoofdstukken, is de aandacht voor het gezondheidsaspect. Bijna 2000 jaar
geloofden de Europeanen in de humoraaltheorie van Galenus. In het menselijk
lichaam moesten de vier basisvochten (bloed, slijm, zwarte gal en gele gal) met
elkaar in evenwicht zijn. Elk van deze 'humeuren' had twee basiseigenschappen,
namelijk warm of koud, of droog of nat. Voedsel bezat die eigenschappen ook en
beïnvloedde daarom de gezondheid. Bij ziekte was dat evenwicht verstoord en de
arts stelde door bestudering van urine, ontlasting en bloed vast welke vochten
er te veel of te weinig waren. Dat kon worden hersteld door vocht af te tappen
(aderlaten, purgeren, braken) of door bepaalde vochten toe te dienen. Van elk
soort voedsel en van elke drank kenden de artsen de effecten en wanneer en in
welke mate die moest worden toegediend. Het was een onzinnige theorie. De
hardnekkigheid ervan ontkent het idee dat elke uitvinding gedaan wordt 'als de
tijd er rijp voor is'. Als dat waar zou zijn had Louis Pasteur al lang voor onze
jaartelling geboren moeten zijn. Maar, dan was dankzij de penicilline de
overbevolking natuurlijk al tijdens Karel de Grote ingetreden.

Behalve de aandacht voor onderzoekmethodes en voor de relatie tussen voedsel en
gezondheid besteden de auteurs van Food veel aandacht aan de sociale kanten van
het eten: feesten, gastvrijheid en statusaspecten. Zoals er regels bestonden
voor klassegebonden kleding, zo waren die er ook voor voedsel. De boer werd
geacht donker brood te eten, geen wit brood, dat was voor de hogere standen. Een
van de interessantste hoofdstukken is 'The Birth of the modern Consumer Age' van
de Duitser Hans Teuteberg. Over het eten van de gemiddelde Europeaan in zijn
agrarische samenleving hoeven we ons geen illusies te maken: meel- en
melkspijzen, brood, noedels, pap, brij en soepen van knollen, wortelen, bonen en
knoflook, dag in dag uit, eeuwen lang. Een ei was nog werkelijk een verrassing
bij het ontbijt, bepaalde fruitsoorten werden schadelijk geacht, en hoewel de
boer ook koeien, schapen en varkens kon houden, at hij die lang niet altijd zelf
op. Het was zijn kapitaal en dat moest naar de markt of naar het hof om verkocht
te worden. Vlees en vis waren uitzonderingen aan de boerentafel. We moeten ons
niet verkijken op die gezellige breugeliaanse smulpartijen.

Mergpijpjes

De mensen hadden dan wel voldoende koolhydraten, maar ontbeerden eiwitten,
vetten en vitaminen. Misschien at de prehistorische mens met zijn maaltje van
vet, mergpijpjes en bosvruchten nog wel gezonder. Dat alles nam niet weg dat tot
1800 'de gewone man' 70 tot 80 procent van zijn inkomen aan voedsel moest
besteden. Voedsel werd door hem beoordeeld op het vermogen de maag te vullen, op
de mate waarin het gebruikt kon worden zonder verspilling, het gemak en de
snelheid waarmee het kon worden gekookt en natuurlijk op de kosten. Sociaal
prestige, voedingswaarde en smaak speelde bij die beoordeling geen rol.

Hans Teuteberg geeft een mooi overzicht van de grote veranderingen die de
industriële revolutie teweegbracht. Spoorwegen zorgden voor goedkoper transport.
En dan zijn er die vele uitvindingen die te danken zijn aan militaire noodzaak:
ingeblikt voedsel, soep in poeder- of blokjesvorm, kaakjes, melkpoeder,
margarine. Ook de mogelijkheden om voedsel te bereiden moderniseerden in hoog
tempo. Ovens in plaats van open haarden met een immer pruttelende kookpot, kolen
in plaats van hout, later gas en elektriciteit. De opmars van de ijskast heeft
ten slotte wereldwijd het voedsel- en drankpatroon gewijzigd.

Heeft men Teutebergs hoofdstuk vol bewaarkool en blikvoer doorgenomen, dan rest
in de laatste hoofdstukken nog de wereld van de gourmets. Wie het overvloedig
geïllustreerde Food uit heeft, is vervallen in uitersten. Liefhebbers van
havermout, Brinta, kaantjes en knakworst kunnen er evenzeer iets van hun gading
vinden als bourgondiërs en de discipelen van Escoffier of de frequente bezoekers
van de Ritz en het Waldorf-Astoria.

LOAD-DATE: December 23, 2007

LANGUAGE: DUTCH; NEDERLANDS

NOTES: Paul Freedman (ed.): Food. The History of Taste. Thames & Hudson, 368
blz. (E) 42,95; De boer werd geacht slechts donker brood, brij en knollen te
eten

GRAPHIC: 2112BbWine, Een burger aan de maaltijd (detail), uit een Frans
getijdenboek, ca. 1500, Illustratie uit besproken boek

PUBLICATION-TYPE: Krant


                         Copyright 2007 NRC Media B.V.
                              All Rights Reserved

                               3 of 146 DOCUMENTS



                                NRC Handelsblad

                               December 21, 2007

Bestraf fouten van het OM, maar laat het proces intact;
Wetswijziging nodig zodat criminelen niet vrijuit gaan

SECTION: OPINIE; Blz. 7

LENGTH: 1034 woorden

SAMENVATTING:

Het is onbevredigend dat criminelen vrijuit gaan als het OM fouten heeft
gemaakt. Het kan ook anders. Straf het OM en laat het proces doorgaan, vindt
Hendrik Kaptein.

VOLLEDIGE TEKST:

De Amsterdamse Rechtbank heeft gisteren besloten dat het afgelopen moet zijn met
een grote zaak tegen Hells Angels. Het Openbaar Ministerie heeft zijn rechten
verspeeld door opnamen van gesprekken tussen verdachten en advocaten niet tijdig
te vernietigen. Confidentialiteit tussen cliënten en hun advocaten is zo
belangrijk dat (zelfs) het OM met dergelijke vertrouwelijke gegevens zo
voorzichtig mogelijk en volledig binnen de perken van de regels ter zake moet
omgaan. Als dat niet is gebeurd dan is er geen eerlijk proces - en dus geen
proces. Aldus de rechtbank.

Dat klinkt redelijk - tenminste voor juristen.

Vervelend is alleen dat hiermee criminelen vrijuit dreigen te gaan. Natuurlijk
is niet bekend wat de Hells Angels al dan niet op hun kerfstok hebben. Ook voor
hen geldt de onschuldpresumptie: zij moeten worden behandeld als onschuldigen
totdat de strafrechter het tegendeel heeft vastgesteld. Onbevredigend blijft
alleen dat het OM met alle bewijsmateriaal tegen die Angels niets kan doen. De
kans blijft groot dat echte boeven de dans ontspringen, met alle gevolgen van
dien.

Niet-juristen kunnen dat niet volgen. Op zich zegt dat niet zo veel, want er
zijn wel meer juridische kwesties die de petten van gewone mensen te boven gaan.
Anders waren al die advocaten en andere juristen overbodig. Maar deze twijfels
gaan verder dan het bekende conflict tussen eisen van rechtsstatelijkheid en de
verontwaardiging van de gewone man die alle criminelen het liefst in de boom
ziet hangen.

Het probleem zit niet in regels die verbieden dat het OM dergelijke gegevens
bewaart (dat mag niet), maar in de manier waarop het OM daarvoor wordt gestraft.
Het beginsel daarvan is 'als je het spel niet eerlijk speelt, mag je niet meer
meedoen'. Inderdaad doet ons strafproces wel eens denken aan een poppenkast. In
de gewone werkelijkheid dient strafrechtspleging er toe dat onschuldigen vrijuit
gaan en schuldigen worden gestraft. Anders kan de hele vertoning beter worden
afgeschaft. Strafrechtspleging is geen spel en daarmee staat de sanctie van
'uitsluiting' op de tocht. Als die Hells Angels echt iets op hun geweten hebben,
dan is het resultaat van deze aanpak dat zij hun verdiende straf niet krijgen,
terwijl het OM, mogelijke slachtoffers en wij allemaal met lege handen én met
gevaren van nog meer criminaliteit achterblijven.

Het kan anders. Uitgangspunt is dat het OM in deze zaak verboden en strafbare
dingen heeft gedaan, ten koste van verdachten. Wat ligt dan meer voor de hand
dan straf voor het OM en schadevergoeding voor slachtoffers? Betrokken
officieren van justitie zouden een tijdje kunnen worden geschorst (of
gedetineerd, met bijkomend voordeel dat zij beter weten waarover zij het hebben
als zij lange vrijheidsstraffen vorderen). Verkeerd behandelde verdachten
krijgen schadevergoeding en - de strafzaak gaat gewoon door.

Dat kan natuurlijk alleen als het OM niet heeft geknoeid met bewijsmateriaal,
want dan zou het echt een oneerlijk proces worden. (In de zaak van de Hells
Angels is dat niet aan de orde.)

Maar dat bestaat al, zullen strafjuristen stellen: ook officieren van justitie
kunnen worden aangepakt, net zo goed als schadevergoeding wordt geregeld door
art. 359a Wetboek van Strafvordering. Maar dat is niet meer dan papier, of
berust op verkeerde principes. Met vervolging en bestraffing van wanpresterende
en criminele officieren van justitie moet nog een begin worden gemaakt. Zelfs
ten koste van onschuldige verdachten worden liegende en bedriegende magistraten
volstrekt ongemoeid gelaten (zie de discussie over de Schiedammer parkmoord, de
zaak van Lucia de B., de Deventer zaak, etc.: een optocht van geleerden beticht
leden van het OM van regelrechte kwade trouw, het OM blijft in alle talen
zwijgen en betrokkenen gaan gewoon hun gang).

Toch verdienen ook de mensen die de gesprekken van de Hells Angels met hun
advocaten niet op tijd hebben vernietigd, enige tuchtiging. Wie weet helpt het
zelfs nog beter tegen recidive. Van een verloren zaak - de nu geboden sanctie -
zal minder afschrikwekkende werking uitgaan.

Dan de schadevergoeding voor verkeerd behandelde verdachten. In art. 359a Sv. is
inderdaad te lezen dat de rechter fouten van politie en justitie kan afstraffen,
naar de ernst er van uiteenlopend van loutere vaststelling van fouten tot
strafvermindering, tot en met (inderdaad) niet-ontvankelijkheid van het OM. De
principiële fout van die regeling is en blijft de appels-en-perenafweging: wie
verkeerd is behandeld, verdient schadevergoeding, geen vrijwaring van straf. Die
vrijwaring komt neer op ontrechting van slachtoffers van delicten en van de
samenleving. Die hebben met fouten van het OM niets te maken, maar moeten wél
toezien hoe ten koste van hen spelletjes worden gespeeld. 'De verdachte is
schuldig en strafbaar, maar het OM heeft fouten gemaakt, dus is hij minder of
niet strafbaar.' Dat is totaaltheater.

Het regime van art. 359a Sv. dient dan ook te worden vervangen door regelingen
waarin ten eerste wanpresterende en malafide vertegenwoordigers van politie en
justitie net zo goed worden aangepakt als gewone boeven; en ten tweede fouten
van politie en justitie ten koste van burgers en verdachten gewoon worden
afgerekend.

Overigens is in Scandinavië al te zien hoe het moet. De rechter kon in deze zaak
misschien niet anders, maar de wetgever is nu aan zet, desnoods tegen
internationale ontwikkelingen in.

Wat verdienen de Hells Angels dus wél (al zal het er niet meer van komen)?
Verontschuldigingen van het OM, en vergoeding van het ondervonden nadeel, nu
niet is gebleken dat het OM met bewijsmateriaal heeft geknoeid.

Strafzaken zijn geen wedstrijdjes tussen het OM en advocaten. Zouden zij dat wél
zijn, dan zou foul play van het OM inderdaad tot uitsluiting kunnen leiden. Het
gaat om de rest van de wereld en daarin is en blijft het uitgangspunt dat
(alleen) schuldigen moeten worden gestraft. Dat biedt geen ruimte voor
straffeloosheid voor mogelijk ernstige criminelen, Hells Angels of niet, op
grond van kunstfouten van justitie.

LOAD-DATE: December 23, 2007

LANGUAGE: DUTCH; NEDERLANDS

NOTES: Hendrik Kaptein is universitair hoofddocent rechtsfilosofie aan de
Universiteit Leiden.; Er zijn wel meer juridische kwesties die de petten van
gewone mensen te boven gaan

GRAPHIC: 2112opiSchot, Tekening Bas van der Schot

PUBLICATION-TYPE: Krant


                         Copyright 2007 NRC Media B.V.
                              All Rights Reserved

                               4 of 146 DOCUMENTS



                                NRC Handelsblad

                               December 18, 2007

Schorpioen wil grenzen verleggen;
René Higuita Excentrieke Colombiaanse doelman op zoek naar een nieuwe club

BYLINE: Door onze redacteur; Koen Greven

SECTION: SPORT; Blz. 11

LENGTH: 1271 woorden

DATELINE: Barquisimeto, 18 dec.

SAMENVATTING:

De Colombiaanse doelman Higuita werd beroemd met zijn 'schorpioenredding' . Hij
werd afgeschilderd als een clown en zat in de gevangenis. Dan doet een mislukte
rentree er niet toe.

VOLLEDIGE TEKST:

René Higuita laat zich niet zo snel meer van de wijs brengen. De 41-jarige
doelman heeft zoveel meegemaakt in zijn turbulente voetballoopbaan dat zijn
mislukte rentree bij het Venezolaanse Guaros de Lara Fútbol Club hem koud laat.
De Colombiaanse volksheld zette gisteren na een half jaar een punt achter zijn
zoveelste voetbalavontuur en werd in zijn vaderland weer door zijn gezin in de
armen gesloten.

Het wachten is op een nieuwe club, die gebruik wil maken van de diensten van El
Loco. "Ik ben teleurgesteld in de clubleiding van Guaros. Ik voel me bedonderd",
stelt Higuita in de Venezolaanse stad Barquisimeto, een paar dagen voor zijn
vertrek naar Colombia. "Afgelopen zomer deed de clubleiding een beroep op mij.
Ze beloofden van alles. De club droomde van triomfen. Ze wilden met mij prijzen
winnen. We zouden gaan spelen in een gloednieuw stadion. De mooie woorden werden
niet waargemaakt. Mijn contract loopt nog een half jaar door, maar voor deze
organisatie speel ik niet meer. Ik zal een klacht indienen en kan alleen maar
hopen dat ik ooit nog mijn geld krijg."

Higuita verdedigde slechts een tiental keer het doel van Guaros de Lara. Maar de
keeper vindt het nog allerminst tijd om zijn loopbaan te beëindigen. "Het is
voor mij onmogelijk om nu de balans op te maken. Daarvoor waren de
omstandigheden in Venezuela simpelweg niet professioneel genoeg. Aan stoppen
denk ik niet. Ik ben ervan overtuigd dat ik het allerhoogste niveau nog aan kan.
Een club in Nederland? Que bueno! Ja, dat zou ik best willen. Waarom niet? Als
doelman ben ik in de bloei van mijn leven. Zoals het er nu voor staat ga ik door
tot mijn 45ste, maar wie weet sta ik op mijn vijftigste nog steeds in het doel.
Ik wil laten zien dat veertigers nog niet afgeschreven hoeven te worden. Dat
dogma wil ik doorbreken. Ik wil grenzen verleggen, zoals ik altijd heb gedaan."

Higuita is wereldberoemd door de eigenzinnige wijze waarop hij zijn doel
verdedigt. De langharige sportman uit Medellín laat zijn speelruimte niet
beperken tot het strafschopgebied. Als hij de kans krijgt, stoomt hij als een
voetballende keeper naar voren. Higuita maakte als prof al vijftig doelpunten.
"Ik heb laten zien dat doelmannen ook penalty's en vrije trappen kunnen nemen.
Samen met andere Latijns-Amerikaanse keepers als Luis Chilavert en Jorge Campos
heb ik iets teweeggebracht. Het is aan ons te danken dat de FIFA de regels heeft
aangepast waardoor doelmannen verplicht worden mee te spelen. Zelfs een
voetballer als Pelé heeft zoiets niet voor elkaar gekregen."

Die risicovolle manier van keepen heeft ook een keerzijde. Zo staat Higuita voor
het oog van de hele wereld voor gek als hij tijdens het WK van 1990 op grote
afstand van zijn doel de bal verspeelt aan Roger Milla. De spits van Kameroen
schuift de bal in het lege doel. Colombia wordt uitgeschakeld.

In 1995 verbaast Higuita vriend en vijand door tijdens een vriendschappelijk
duel op Wembley tegen Engeland een bal over zich heen te laten gaan om die
vervolgens met zijn hakken vlak voor de doellijn weg te schoppen. De
'schorpioen' is geboren.

Twaalf jaar later haalt Higuita aan de rand van een Venezolaans zwembad
herinneringen op aan dat moment. "Ik heb daar jaren op geoefend", legt de
69-voudig international van Colombia uit. "De 'schorpioen' is ooit ontstaan bij
een reclamecampagne voor het drankje frutiño. Een kind gooide de bal plots over
me heen en ik kon niets anders meer doen dan mijn voeten omhoog gooien. Dat
filmpje werd razend populair. Overal waar ik kwam hadden de mensen het over el
escorpion. Na jaren deed zich plots op Wembley het juiste moment voor. De
omstandigheden waren perfect. De bal (van Jamie Redknapp, red.) kwam vrij zacht
op me af en vanuit een ooghoek zag ik dat de grensrechter vlagde voor
buitenspel. Die man voelde echter op briljante wijze mijn actie aan. Na de
schorpioen liet hij gewoon doorspelen. Direct daarna voelde ik me een beetje
schuldig ten opzichte van de bondscoach Hernan Gomez. Die man had me altijd
verdedigd tegen mensen die me afschilderden als een clown. De beelden gingen de
hele wereld over. Daarna heb ik de schorpioen alleen nog maar gedaan bij de
afscheidswedstrijden van Diego Maradona en Mauricio Serna. In een echte
wedstrijd heeft zich nooit meer een uitgelezen moment voorgedaan."

Higuita staat niet alleen binnen de lijnen van het voetbalveld bekend om zijn
eigengereide gedrag, maar ook daarbuiten. De doelman is in 1993 wereldnieuws als
hij namens de Colombiaanse zakenman Luis Carlos Molina bemiddelt bij de
vrijlating van diens dertienjarige ontvoerde dochtertje. Higuita slaagt erin het
meisje vrij te krijgen en ontvangt daarvoor naar verluidt circa vijftigduizend
dollar. Volgens een Colombiaanse wet is het optreden van Higuita echter
strafbaar. De doelman wordt negen maanden vastgezet in een gevangenis in de
hoofdstad Bogotá.

"Zo zie je dat je in het leven niet altijd je eigen richting kunt bepalen", zegt
Higuita. "Ik had het leven van iemand gered en dacht daarmee een goede daad te
hebben verricht. Maar daar dachten de leiders in Colombia toch anders over. Ze
regisseerden een perfecte show. In alle kranten stond met grote letters te lezen
dat ik de cel in ging. En toen ik negen maanden daarna onschuldig bleek en
vrijkwam, werd dat in een paar regeltjes vermeld. Bij het gewone volk was ik
populairder dan ooit. In de gevangenis stonden de mensen bij mijn aankomst en
vertrek te huilen. Ik had in tegenstelling tot de meesten het geluk dat ik
alleen in een cel zat. Anderen zaten met zijn vijven of zessen bij elkaar. Het
was verschrikkelijk wat daar soms gebeurde. Ik heb nog altijd een zaak tegen de
staat lopen. Ik wil financiële compensatie voor wat ze me hebben aangedaan."

Higuita is een selfmade man. De Colombiaan groeit bij een alleenstaande moeder
op in de achterbuurten van Medellín. "Mijn universiteit is het leven zelf", zegt
de Zuid-Amerikaan. "Ik heb in mijn leven veel van mijn dromen waar weten te
maken. Ik heb altijd geleefd en genoten van elk moment. Ook in Venezuela voelde
ik me de afgelopen maanden een gelukkig mens. Het leven heeft me vele mooie en
vele slechte dingen gebracht. Geen van allen zijn we hier op aarde een blinkende
gouden medaille. Mensen die zichzelf wel perfect vinden feliciteer ik, maar ik
geloof ze niet. Ik zie het als een roeping dat ik doelman ben geworden. Niet
iedereen beschikt over een dergelijk talent. Ik ben blij dat ik mensen kan laten
genieten van voetbal. En als ik over een paar jaar stop wil ik die ervaring
overbrengen op anderen. Jongeren hebben daar recht op."

Higuita is vader van drie kinderen: Pamela, Andres en Cindy. Twee local en één
visitante, zoals hij zelf gekscherend zijn situatie beschrijft. Oftewel; twee
kinderen van zijn eigen vrouw en één uit een buitenechtelijk avontuurtje.

"Acht jaar geleden wees een vriendin tijdens een nieuwjaarsfeestje opeens naar
een meisje en zei: 'Dat is jouw dochter René'. Ik was stomverbaasd. De moeder
van Cindy had me nooit iets verteld. Toen we een relatie hadden leefde ze
gescheiden van haar man, maar later keerde ze dus met een cadeautje aan boord
terug bij haar echtgenoot. Wat ze die man heeft verteld weet ik niet. Maakt me
ook niet uit. Mijn vrouw en mijn kinderen hebben mijn dochter geaccepteerd. Ik
hou van alle drie mijn kinderen evenveel. De mensen mogen zeggen wat ze willen,
maar ik ben altijd een goede vader voor ze geweest. En dat is het
allerbelangrijkste in het leven."

LOAD-DATE: December 18, 2007

LANGUAGE: DUTCH; NEDERLANDS

NOTES: Beelden van Higuita op nrc.nl/sport; 'Ik had het geluk dat ik alleen in
een cel zat'; Higuita over zijn celstraf; René Higuita; René Higuita werd op 28
augustus 1966 geboren in de Colombiaanse stad Medellin.; Hij begon zijn loopbaan
bij het lokale Altlético Nacional en won met die club de Copa Libertadores in
1991. Hij speelde verder voor onder meer voor het Mexicaanse Veracruz en Real
Valladolid in Spanje.; Higuita speelde 69 interlands voor Colombia, waarin hij
drie keer scoorde.; Wegens zijn excentrieke stijl verwierf hij de naam El Loco
(de gek) en werd hij een publiekslieveling.; In 2005 deed hij mee aan de
realityshow La isla de los famosos: una aventura pirata en het vervolg La gran
apuesta, beide Colombiaanse versies van Expeditie Robinson.

GRAPHIC: 1812SPO1higuita, Higuita met het logo van de schorpioen op zijn shirt.,
Foto Reuters

PUBLICATION-TYPE: Krant


                         Copyright 2007 NRC Media B.V.
                              All Rights Reserved

                               5 of 146 DOCUMENTS



                                NRC Handelsblad

                               December 18, 2007

Pragmatisme overheerst in eerste begrotingsdebat;
Cultuurbegroting

BYLINE: Karel Berkhout

SECTION: KUNST; Blz. 10

LENGTH: 654 woorden

DATELINE: Den Haag, 18 dec.

SAMENVATTING:

Gisteren sprak de Tweede Kamer over de begroting voor cultuur. De Kamerleden
waren opvallend welwillend. En de minister was meegaand.

VOLLEDIGE TEKST:

Minister Ronald Plasterk (Cultuur) ontvangt deze week de veelbesproken Iraanse
fotografe Sooreh Hera. "De minister heeft in deze kwestie verstandig en
voorzichtig geopereerd", zei Tweede Kamerlid Atzo Nicolaï (VVD). "Te
voorzichtig. De minister had een scherper standpunt kunnen innemen tegen de
groeiende intolerantie, die ons twee generaties terugwerpt."

De opmerking van Nicolaï was typerend voor het debat in de Tweede Kamer over de
eerste cultuurbegroting van Plasterk. De Kamerleden van de regeringspartijen en
de oppositie bejegenden Plasterk welwillend en uitten slechts milde kritiek. "De
minister voelt zich duidelijk senang in het cultuurdebat maar moet met het
cultuurbeleid nog op stoom komen", was nog zo'n typerende opmerking, van Femke
Halsema (Groen Links).

De kwestie rond Hera, wier foto's van gemaskerde homo's uiteindelijk niet in het
Haagse Gemeentemuseum worden getoond, deed in de Kamer dan ook weinig stof
opwaaien. Martin Bosma (PVV) zette even fors in met een pleidooi om het
anti-islamitische pamflet De ondergang van Nederland van staatswege te laten
verspreiden. Plasterk ging daar niet op in.

De overheid kan zich volgens Plasterk op meerdere manieren bemoeien met
dergelijke kwesties, maar in dit geval was het de museumdirecteur zelf die heeft
besloten de foto's niet te tonen. Om die reden heeft Plasterk alleen de
fotografe een hart onder de riem gestoken en de vrijheid van de kunst verdedigd.
"Ik bespeur een tendens waarbij mensen zichzelf beperken uit angst. Dat vind ik
zorgelijk." Bosma noemde dit "klasse" en ook de andere Kamerleden waren vol lof.

Eenzelfde pragmatisme als in de Hera-zaak toonde Plasterk in het Kamerdebat,
over onder meer de kunstkoopregeling. Met deze regeling kunnen kunstliefhebbers
met overheidssubsidie nieuwe kunstwerken kopen in galeries. Plasterk had op
Prinsjesdag aangekondigd een eind te willen aan de kunstkoopregeling. De
afgelopen weken was er veel verzet van kunstenaars, die vreesden minder te
zullen verkopen.

De Kamer bleek in grote meerderheid de regeling te willen behouden. "De regeling
blijkt een stimulans voor vooral jonge mensen om kunst te kopen", zei Nicolaï.
En volgens Halsema kon het bedrag van 800.000 euro voor de regeling gevonden
worden "in de plooien van de jas". Plasterk zwichtte. Hij legde nog wel even uit
waarom hij juist deze regeling op de korrel had genomen: "Het is typisch een
regeling waarbij Jan met de Pet de aankopen door mensen met hogere inkomens
subsidieert. Maar als de Kamer dat wil, ga ik op zoek naar een alternatief."

De discussie rond de gelden voor de regio nam meer tijd in beslag. Onder
aanvoering van Nicolien van Vroonhoven (CDA) pleitte een groot deel van de Kamer
ervoor meer cultuurgelden te laten vloeien naar de provincies buiten de
Randstad. Volgens een recent rapport van de provincies gaan onevenredig veel
kunstgelden naar de Randstad en dan vooral Amsterdam. "Een scheve verdeling",
vond Van Vroonhoven.

Plasterk bestreed dat er sprake is van een 'scheve verdeling' en gaf aan dat er
al veel geld naar de de regio gaat. In een rekenvoorbeeld vergeleek Plasterk het
Limburgs Symfonie Orkest met het Rotterdams Philharmonisch Orkest: "In Limburg
is de entreeprijs 10 euro, zit op elk kaartje 92 euro subsidie en komen
jaarlijks 53.000 bezoekers. In Rotterdam is de entreeprijs 32,50 euro, bedraagt
de subsidie 55 euro per kaartje en komen jaarlijks 253.000 bezoekers." Toch
zegde Plasterk toe om bij de besteding van nieuwe cultuurgelden de regio extra
te laten profiteren.

Tegen het einde overhandigde Plasterk een fles wijn aan Nicolaï, die eerder een
weddenschap had gewonnen: "Zullen hem samen opdrinken?" Eerder had Nicolaï al
tegen Plasterk gezegd: "Als u 'volksverheffing' vervangt door
'beschavingsideaal' zijn we het helemaal eens."

LOAD-DATE: December 28, 2007

LANGUAGE: DUTCH; NEDERLANDS

NOTES: 'Cultuurbeleid moet op stoom komen'; Femke Halsema, Groen Links;
Rectificatie / Gerectificeerd; Entreeprijs; In het artikel Pragmatisme
overheerst in eerste begrotingsdebat (18 december, pagina 10) staat dat in
Rotterdam de entreeprijs voor een concert van het Rotterdams Philharmonisch
Orkest 32, 50 euro is. Dit moet 23, 50 euro zijn.

PUBLICATION-TYPE: Krant


                         Copyright 2007 NRC Media B.V.
                              All Rights Reserved

                               6 of 146 DOCUMENTS



                                NRC Handelsblad

                               December 12, 2007

Lopen tegen aids en voor scholing;
Brit zette project op in Ethiopië

BYLINE: Door onze redacteur; Henk Stouwdam

SECTION: SPORT; Blz. 13

LENGTH: 642 woorden

DATELINE: Addis Abeba, 12 dec.

SAMENVATTING:

Een Britse oud-atleet heeft de Ethiopische bevolking aan het lopen gekregen. Hij
gebruikt nu zijn aanpak voor aidspreventie en het bevorderen van onderwijs voor
meisjes.

VOLLEDIGE TEKST:

Uitgerekend een Brit gaf in het land van de hardlopers aanzet tot de Great
Ethiopian Run, de jaarlijkse wedstrijd- en recreatieloop in Addis Abeba. Waar
het Richard Nerurkar (43) in 2001 nog veel moeite kostte de organisatie rond te
krijgen, geeft hij nu leiding aan een organisatie met een staf van zes
fulltimers die het hele jaar overal in Ethiopië 'lopen met een boodschap'
organiseren. De aandacht gaat vooral naar aidspreventie en scholing voor
meisjes.

Nerurkar - als echtgenoot van een arts in Ethiopië terechtgekomen - begreep door
het enthousiasme van de bevolking voor de Great Ethiopian Run, dat in een land
met beperkingen aan de infrastructuur een massaloop bij uitstek geschikt is om
grote groepen mensen te bereiken. En dat het daardoor een ideale manier is de
anti-aidsboodschap te verspreiden, in een land waar jaarlijks één miljoen
kinderen hun ouders aan aids verliezen.

De eerste serie van zes anti-aidslopen werd een doorslaand succes met een
gemiddelde deelname van 4.000 lopers in achtereenvolgens Addis Abeba, Dire Dawa,
Mekelle, Awassa, Bahir Dar en Nazreth, waar de grote finale werd bijgewoond door
kampioenen als Haile Gebrselassie, Gete Wami en Berhane Adere. "Om de boodschap
goed onder de aandacht te brengen, gebruiken we bewust topatleten", vertelt
Nerurkar, die in 1996 vijfde werd op de marathon bij de Olympische Spelen in
Atlanta.

Voor de informatie over aidspreventie werkt Nerurkar nauw samen met lokale
hulporganisaties. Vooralsnog was de opzet mensen te informeren. Daarvoor werden
in de steden waar een loop plaatshad spandoeken en posters opgehangen, flyers
verspreid en kwamen topatleten over het belang van aidsbestrijding vertellen. De
deelnemers aan de loop kregen een T-shirt met anti-aidssymbolen en een
voorlichtingscassette.

Nerurkar weet niet of de boodschap effect heeft gesorteerd. "We hebben elke race
uitgebreid geëvalueerd, maar er is wetenschappelijk onderzoek voor nodig om te
kunnen vaststellen of wij ook tot gedragsverandering hebben aangezet. Maar ik
weet zeker dat we de bevolking bereiken. Het is ongekend hoe groot de
belangstelling is tijdens die lopen. En als er dan ook nog beroemde atleten
komen vertellen over aids, luisteren de mensen wel. Zelfs bij het ophangen van
spandoeken werden we al door honderden omringd. Dat is ook wel weer
verklaarbaar, want er gebeurt doorgaans weinig in de plattelandssteden."

Vreemd genoeg was Ethiopië niet vertrouwd met recreatielopen. Aan wedstrijden
geen gebrek, maar die waren alleen toegankelijk voor atleten. Het gewone volk
deed niet aan hardlopen. "Logisch", zegt Nerurkar. "Dat is typisch iets van de
westerse wereld, waar vrije tijd als een concept wordt benaderd. Dat is in
Afrika ondenkbaar. Daar gaat het om overleven, het dagelijkse gevecht voor het
bestaan. Maar het enthousiasme onder de deelnemers was groot, zij het met een
andere motivatie dan in het Westen. Waar de westerling een loop als een vorm van
vrijetijdsbesteding ziet, ervaren de Afrikanen het vooral als een verzetje,
waarvoor ze tot hun grote trots ook nog eens met een medaille worden beloond."

In aansluiting op de anti-aidscampagne hebben Nerurkar en zijn organisatie een
serie lopen opgezet om educatie voor meisjes te promoten in het noordoosten van
het land bij de grens met Djibouti. Daar volgt slechts 17 procent van de meisjes
onderwijs.

Voor 2008 staat opnieuw de reeks lopen tegen aids op het programma, en wordt een
loop gehouden voor vrouwen en schoolkinderen. En er is - op 30 november - weer
de Great Ethiopian Run over tien kilometer in Addis Abeba, waaraan vorige maand
een recordaantal van 30.000 mensen deelnam. De race waar het allemaal mee is
begonnen.

LOAD-DATE: December 12, 2007

LANGUAGE: DUTCH; NEDERLANDS

NOTES: Dit is het eerste deel in een korte serie over sport in Ethiopië.

PUBLICATION-TYPE: Krant


                         Copyright 2007 NRC Media B.V.
                              All Rights Reserved

                               7 of 146 DOCUMENTS



                                NRC Handelsblad

                                December 8, 2007

Nachtwacht onder water

BYLINE: Arjen Schreuder

SECTION: ZATERDAGS BIJVOEGSEL; Blz. 28-29

LENGTH: 526 woorden

SAMENVATTING:

Center Parcs bij Eindhoven biedt sinds kort een subtropisch zwembad met
onderwater wereld. "We kunnen het koraal niet aanraken."

VOLLEDIGE TEKST:

Het ideaal was om bezoekers van het Brabantse vakantiepark De Kempervennen de
kans te bieden tussen tropische vissen te zwemmen. "Maar dat is niet haalbaar
wegens de eisen die aan zwemwater worden gesteld", zegt huisbioloog Jean Henkens
van Center Parcs. En dus drijven we hygiënisch verantwoord in een bassin, dat
onder water rondom is begrensd door aquaria met honderden tropische vissen.
Voorzien van duikbril en snorkel duwen wij schone zwemmers onze handen tegen het
glas met daarachter een "tropisch atolletje" dat het afgelopen half jaar met
authentiek materiaal is opgebouwd. Weer eens wat anders dan een wildwaterbaan of
nagebootste golven in het reguliere zwemparadijs.

Het tropische zwembad is een initiatief van het Wereld Natuur Fonds en Center
Parcs. Doel is mensen bewust te maken van het mooie, kwetsbare leven onder
water. "Duiken biedt de sensatie van een geheel nieuwe wereld, waarin
ontmoetingen plaatsvinden die je je hele leven bijblijven. Iets van zo'n
ontmoeting kunnen mensen hier beleven", zegt Carel Drijver, oceaandeskundige van
het Wereld Natuur Fonds. Center Parcs wil laten zien dat het duurzaam en
natuurvriendelijk werkt. Het Wereld Natuur Fonds heeft een podium om gewone
Nederlanders op speelse wijze te herinneren aan de dreigende ondergang der
oceanen. De economische waarde van alle koraalrif op aarde wordt geschat op
dertig miljard dollar, maar dertig procent al is vernietigd en nog eens dertig
procent wordt bedreigd. Desastreus voor met name Azië waar zich volgens het
Wereld Natuur Fonds het "epicentrum van de biodiversiteit" onder water bevindt,
de "kraamkamer van de zee", die 0,25 procent van alle zeeoppervlak beslaat maar
25 procent van alle vissoorten huisvest.

Er zit veel werk in het beheer van de "fragiele biotoop" in het bungalowpark
onder Eindhoven. Tachtigduizend liter aquariumwater wordt aanhoudend gefilterd.
Zonodig wordt zout water aangevoerd vanuit de Oosterschelde. Twee duikers maken
de aquaria dagelijks schoon. In veertig meter aquarium zwemmen vijftig soorten
vissen, die vrijwel allemaal duurzaam zijn gekweekt. Het koraal en de schelpen
zijn deels afkomstig uit het Amsterdamse depot van het ministerie van Landbouw,
Natuur en Voedselkwaliteit dat vol zit met in beslag genomen 'foute' souvenirs.
Tussen het fraais liggen flessen met de boodschap dat ook wij, eenvoudige
zwemmers, een bijdrage kunnen leveren aan het behoud van het leven onderwater.
Bijvoorbeeld door alleen verantwoord gevangen vis te eten.

We zwemmen niet tussen de witvinhaaien en kogelvissen door. We kunnen het koraal
niet aanraken. En misschien is dat maar beter zo, zegt bioloog Jean Henkens van
Center Parcs. Want voor je het weet gaat de schoonheid van de natuur aan onze
bewondering ten onder. "Zoals je de Nachtwacht kunt vernietigen door hem op de
grond te leggen en er overheen te lopen om alles goed te bekijken, zo kunnen we
ook het koraal vernietigen. In dit zwembad komen we dicht bij wat we mooi
vinden. Zonder schade toe te brengen aan de natuur."

LOAD-DATE: December 7, 2007

LANGUAGE: DUTCH; NEDERLANDS

PUBLICATION-TYPE: Krant


                         Copyright 2007 NRC Media B.V.
                              All Rights Reserved

                               8 of 146 DOCUMENTS



                                NRC Handelsblad

                                December 8, 2007

Laat je niet opfokken;
Ongevraagde adviezen voor de verscheurde VVD

BYLINE: Sandra Heerma van Vos en Coen van Zwol

SECTION: ZATERDAGS BIJVOEGSEL; Blz. 18

LENGTH: 2250 woorden

SAMENVATTING:

Heeft partijleider Mark Rutte nog een toekomst als gezicht van de VVD? Wat te
doen met concurrenten Wilders en Verdonk: negeren, bestrijden of juist
doodknuffelen? Vandaag is de VVD bijeen in ledenvergadering. Zes deskundigen
geven gratis advies.

VOLLEDIGE TEKST:

De VVD

Tom van der Lee: "Bij de VVD bestaat van oudsher een kloof tussen economisch
liberalisme en cultureel conservatisme. Bolkestein was de laatste leider die
deze spagaat kon overbruggen. Maar omdat hij zijn cultuurkritiek vernauwde tot
buitenlanders, resteert dat beeld van onze cultuur die wordt bedreigd door een
tsunami van allochtonen. Dat spijt Bolkestein nu, denk ik: hij was de
wegbereider voor Wilders en Verdonk.

Het lijkt me voor de VVD electoraal verstandig om nu naar een eigen thema te
zoeken. De christen-democraten waren veel sneller en slimmer door normen en
waarden te politiseren. Iedereen moest daar eerst om lachen, maar zij hebben
stug doorgezet, en met succes."

Frits Spangenberg: "Het liberalisme is, net als alle andere -ismen, niet meer
van deze tijd. Het gaat in de politiek nu in de eerste plaats om mensen,
personalities, en meteen daarna om issues. Zoals de SP zich duidelijk voor de
uitgesloten burger uitspreekt, zo moet de VVD pal staan voor de zelfredzame
burger.

Het geheim voor een terugkeer van de VVD ligt in het leggen van verbanden tussen
twee groepen. De eerste groep, die ik voor het gemak het kamp-Wiegel noem, heeft
in moreel en materieel opzicht de buit al binnen. De tweede groep is wel
slagvaardig, maar heeft zijn schaapjes nog niet op het droge. Zij maken zich
zorgen, met name over hun veiligheid en over hun bezit. De VVD is er de partij
bij uitstek voor om die mensen aan te spreken."

Edwin van de Haar: "De VVD doet het alleen goed als de Vinex-wijken blij zijn.
Rutte had het in het begin over die vrouw met uitkering in het Haagse
Laakkwartier die zich ook tot de VVD aangetrokken moest voelen, maar dat is
onzin. Met zijn verhaal over de 'hardwerkende Nederlander' bij de Algemene
Beschouwingen corrigeerde hij dat weer een beetje."

Van der Lee: "Ruttes 'hardwerkende Nederlander' slaat nog niet echt aan, omdat
het economisch te goed gaat. Hij moet ook iets robuusters vinden dan 'leuke
dingen voor de mensen in de file'. Er is een ideologische herbronning nodig: wat
is liberalisme anno 2007? Hoe profileren de Britse Tories zich? Wat verklaart
het succes van gouverneur Schwarzenegger in Californië? Zij slagen erin om
andere, voorheen vaak linkse thema's de conservatieve hoek in te trekken. De
normen en waarden zijn al van het CDA, maar het milieu lijkt me wel een serieuze
optie, kijk maar naar Schwarzenegger."

Van de Haar: "De VVD dient een radicaal liberaal alternatief te bieden. De
campagneleus voor 2010 zou kunnen luiden: 'Vertrouw op eigen kracht'. In het
verkiezingsprogramma van 1994 stelde de VVD een basisstelsel voor, zodat verdere
overheidsbemoeienis kon worden afgeschaft. Dat was een mooi, de VVD waardig
voorstel. Nu prevaleren pragmatisme en opportunisme al tien jaar boven
idealisme, omdat men zo nodig moest meeregeren. Politieke compromissen moesten
steeds als idealen worden voorgesteld. Daaraan maakte Dijkstal zich schuldig,
toen Zalm, en daarna Van Aartsen. Rutte moet het puin van tien jaar ruimen."

Jacques Monasch: "De VVD lijkt op de Britse Tories, met twee stromingen in de
partij die men maar niet op één lijn krijgt. Ik benijd ze niet. Rutte zit klem,
omdat hij geen keuzes maakt. De VVD doet slechts aan het management van eigen
angst. Dan komen ze met leuke plannetjes voor het verkeer: dat is zo
doorzichtig!

Als Rutte lef heeft, dan gaat hij voor een uitbraakstrategie. Er bestaat een
groot zwevend, kosmopolitisch, links-liberaal electoraat dat op VVD, D66, Groen
Links of PvdA stemt. Misschien moet hij die groepen proberen te bundelen. Ook
bij het CDA liggen kansen. Kijk wat er in de week na Prinsjesdag gebeurde, iets
wat bijna iedereen over het hoofd zag: het CDA kelderde in de peilingen opeens
met zeven zetels. Boem! Dat was ook dankzij Rutte, met zijn retoriek over 'het
tweede kabinet Den Uyl'. De PvdA ging heel goed die week, de rechterkant van het
CDA liep tijdelijk leeg. Als het Rutte lukt om het CDA in de linkse hoek te
drukken, dan valt daar veel te winnen."

Erik van Bruggen: "Iedereen vergeet nu dat de VVD het grootst was onder Paars.
Ik denk dat de VVD een gematigde, liberale middenpartij kan zijn, met een 'law
and order'- programma op menselijke maat. Streng doch humaan. Bij GroenLinks,
D66 en de PvdA bestaat ook een gematigd liberale stroming, die wel een
dynamische arbeidsmarkt wil. Zeker binnen de PvdA is die groep heel ontevreden:
daar kan niks meer omdat men zo bang is voor Jan Marijnissen. In dat midden ligt
een groot electoraal potentieel, veel meer dan op de rechtervleugel. In mijn
eigen kennissenkring zie ik dat mensen moe worden van SP en PVV. Ze zoeken een
serieus alternatief, maar wel met een 'sterke, betrouwbare leider'."

Mark Rutte

Edwin van de Haar: "Rutte moet zijn eigen wiel opnieuw uitvinden. Hij moet
liberale werken lezen, liberale denktanks organiseren en ook met radicale
geluiden in debat durven gaan. Nu zwabbert hij. Bij de Algemene Beschouwingen
maakte hij een paar perfecte punten, zoals dat de huidige regering kennelijk
beter dan de burgers zelf weet waar zij hun geld aan moeten uitgeven. Maar
daarna richtte hij zich weer op klein grut: geldbedragen, en waarin de overheid
wel of niet moest investeren. Terwijl de Algemene Beschouwingen hét moment zijn
voor weidse vergezichten. Bolkestein was daar een meester in."

Ernst Bakker: "Rutte lijkt me een keurige, jonge democraat, een nette politicus.
In de politiek gaat het om je houding. Je moet consequent zijn en volharden in
je standpunten, ook al zijn die niet altijd even populair. Met keurigheid word
je niet meteen de grootste partij, maar moet dat per se? Jan Terlouw heeft door
zichzelf trouw te blijven D66 naar zeventien zetels weten op te stuwen. Rutte
moet zich niet laten opfokken en minder naar de peilingen kijken."

Frits Spangenberg: "Boeken lezen is goed, maar Rutte is al zo'n studiebol. Hij
moet vooral zijn oor te luister leggen, het land door en het echte, dagelijkse
gemopper aanhoren, en daarnaast binnen de VVD een team vormen met mensen van
statuur. Hij is een briljante jongen, maar hij is te jong en te snel op deze
plek terechtgekomen. In zijn eentje lukt het hem niet om de VVD weer op koers te
krijgen. Daar zijn een paar net zo sterke, slimme mensen als hij voor nodig."

Tom van der Lee: "Rutte kan terugkomen uit zijn underdogpositie, maar hij heeft
dat niet helemaal in eigen hand. De anderen moeten fouten maken, vrouwe Fortuna
moet hem een handje meehelpen. En dan moet hij wel zijn kansen grijpen. Zijn
positie is vreselijk lastig. Werpt hij zich als oppositieleider op, dan wordt
hij in de rug aangevallen. Een strijd op twee fronten."

Erik van Bruggen: "Rutte zigzagt nu tussen conservatief-populistisch en
links-liberaal. Hij moet kiezen. Ik geloof in authenticiteit. Een leider moet
zeggen waar hij voor staat, kiezers hebben het direct door als je niet echt
bent. Dus kan Rutte niets anders dan een optimistische, liberale boodschap
brengen.

Ik vind hem slim en een prima spreker, maar hij is geen bevelhebber, geen vader
des vaderlands. En dat is wat het land zoekt. Rutte behoort tot een weinig
inspirerende generatie politici. Jan Marijnissen is de enige met autoriteit,
maar die is te radicaal."

Jacques Monasch: "De tragiek van Rutte is dat hij drie jaar geleden de coming
young man was, en dat is hij nu nog. Hij blíjft maar jong, hij blijft maar
komen. Ze zullen hem nooit als leider zien.

Rutte is Dijkstal, maar dan zeven jaar later. Hij heeft zijn kans gehad om zich
te profileren, maar hij had Verdonk niet alleen als crisismanager tegemoet
moeten treden. Hij zag haar louter in het kader van damage control; niet als
asset maar als liability, zoals ze het bij de VVD zouden zeggen. Hij had Verdonk
als zijn nummer twee moeten gebruiken en haar die portefeuille integratie moeten
geven, ter meerdere eer en glorie van de partij. Een sterke leider met een
sterke groep mensen. Nu is het te laat. Ik geef hem dus weinig kans. De
gemeenteraadsverkiezingen in 2010 worden zijn eindexamen: erop of eronder.
Vroeger waren die drie maanden voor de landelijke verkiezingen, dan kon je niet
meer van leider wisselen. Nu ligt er veertien maanden tussen en kan de VVD dus
zijn knopen tellen. Scoort de VVD slecht, dan wordt Kamp de opvolger van Rutte,
dat is helder. Er bestaat binnen de VVD een sterke bestuurlijke stroming, mensen
als Ed Nijpels en Frank de Grave, voor wie de rechtse Kamp aanvaardbaar is. Hij
kan als enige in de schoenen van Wiegel of Bolkestein staan en de
tegenstellingen binnen de partij overbruggen."

Wilders en Verdonk

Edwin van de Haar: "Wilders en Verdonk zijn one issue-figuren die er nu wat
dingen bij verzinnen. Wilders' Kamerleden spelen niet veel klaar, en Verdonk
moet het van haar adviseurs hebben. De VVD moet die twee maar even links laten
liggen. Van Wilders vinden mensen het ruige imago wel aantrekkelijk, maar ze
zijn niet gek. De meesten willen gewoon een leuke baan, niet al te lange
wachtlijsten in het ziekenhuis, en niet te lang in de file staan. Daarop moet je
inspelen."

Frits Spangenberg: "VVD-ers die twijfelen, wijken óf ver naar links óf ver naar
rechts uit. Een deel van de achterban kwam zo bij Wilders en Verdonk terecht,
maar die steun is hol, het is vooral een protestgeluid. Met een klein,
intelligent team aan het hoofd kan de VVD die mensen terugkrijgen. Maar dan moet
wel eerst de interne polarisatie worden opgelost. Daar gaat nu te veel energie
in zitten, en het staat niet goed."

Jacques Monasch: "Concurreren met Verdonk en Wilders is Rutte niet gegeven: het
origineel bestrijden is het moeilijkste dat er is. Je blijft namaak. Als je
minderheden en integratie niet van de agenda kunt krijgen, is het de kunst om de
'originele leider' niet te bekritiseren, maar zijn zorgen juist te
onderschrijven - waarna je een groot 'MAAR' laat volgen. Dat doe je zo: 'Wilders
heeft gelijk, maar wij kunnen er ook bestuurlijk iets aan dóen'.

Rutte laat op dat punt kansen lopen. Toen Doekle Terpstra deze week dat idee van
een beweging tegen Wilders lanceerde, had Rutte meteen keihard stelling moeten
nemen als kruisridder van het vrije woord: 'U ontneemt Wilders het recht op zijn
mening'. En daarop meteen laten volgen: 'Maar de VVD --'

Zoals Rutte Wilders en Verdonk nu te lijf gaat, is fataal. Zo'n opiniestuk [in
de Volkskrant van 27 november, red.] waarin hij ze verwijt dat ze dingen beloven
die ze niet kunnen waarmaken. De kiezers denkt: hallo, dat doet elke politicus
toch? Of dat de problemen te complex zijn voor simpele slogans: een klassieke
blunder. De kiezer denkt dan: die Rutte, dat is zo'n vergadertijger die ons
alleen maar vertelt hoe ingewikkeld de zaken zijn, maar zelf heeft hij geen
oplossingen.

Het probleem is: Rutte scoort met zulke bezweringen in eigen kring. Hoogleraren,
burgemeesters en Kamerleden kloppen hem op de schouders: goed gedaan, je neemt
het op voor de beschaving! Die denken dat je het Nederlandse volk dan wakker
schudt. Zoals Ad Melkert (PvdA), die Fortuyn bestreed met 'Nederland, wordt
wakker!'

Als je Verdonk aanpakt op haar gebrek aan diepgang ga je ook onderuit: dat komt
arrogant over. De VVD brengt nu op een kinnesinne-achtige manier in het nieuws
dat Verdonk bij cruciale debatten niet in de Kamer verschijnt. Terwijl je ook
kunt zeggen: mevrouw Verdonk verzuimt! Op kosten van de belastingbetaler gaat ze
liever naar Sri Lanka dan haar werk te doen in de Tweede Kamer! Kunt u zich op
uw kantoor dat soort gedrag veroorloven?"

De ledenvergadering

Erik van Bruggen: "Rutte moet zaterdag meteen het podium op met een inspirerend
verhaal. Uit zijn hoofd, zonder papiertjes. Dit ben ik, hier sta ik voor. Alleen
zo straal je leiderschap uit."

Tom van der Lee: "De ledenvergadering is cruciaal. Ze knijpen hem in de VVD-top:
wie komen er opdagen? Misschien wel andere mensen dan de vorige keer, toen
Verdonk uit de fractie was gezet en Rutte het nipt redde. De vraag is of de
aankondiging van het hoofdbestuur om in mei op te stappen genoeg is om de
strijdbijl te begraven. Ik denk van wel, de VVD-leden zullen toch beseffen dat
een verdeelde, stuurloze partij kansloos is.

De rol van de ereleden binnen de VVD is veel te groot. Dat krijg je met een
partij waarin het om personen draait en niet om ideologie. Het is bespottelijk
hoe Wiegel daarmee omgaat, hij brengt de partij grote schade toe met zijn
escapades. Gaat even de oppositie tegen Rutte leiden, verliest dat, maar dendert
gewoon door. Maar zolang je zelf geen verhaal met perspectief hebt, haal je hem
de wind niet uit de zeilen."

Jacques Monasch: "Het hoofdbestuur van de VVD vertrekt in mei, daarmee is de
lont uit het kruitvat, hopen ze. Donder dan liever meteen op. Nu hangt zo'n
bestuur een half jaar als dood gewicht boven de partij. En alleen om de heren
waardig door een zijdeur af te laten gaan in plaats van in het licht der
schijnwerpers. Maar politiek is topsport, er zijn meer belangen dan het
eergevoel van het hoofdbestuur.

De rol van de ereleden moet je inperken, en zeker die van Wiegel. Ooit werd hij
van stal gehaald als buitenboordmotor van Joris Voorhoeve. Dan mocht hij hem in
zaaltjes als spreekstalmeester inleiden: 'hier is 'ie dan, Joris Voorhoeve, onze
leider!' Terwijl iedereen liever Wiegel zelf hoorde. Dat is gelukkig een
gepasseerd station. Ik zie Wiegel eerder op de lijst bij Rita Verdonk opduiken."

LOAD-DATE: December 8, 2007

LANGUAGE: DUTCH; NEDERLANDS

NOTES: De zes VVD-watchers; Tom van der Lee, woordvoerder en campagneleider van
Groen Links; Jacques Monasch, kunsthandelaar en voormalig PvdA-campagnestrateeg;
Edwin van de Haar, politicoloog en oud-bestuurder van de conservatieve Edmund
Burke Stichting; Erik van Bruggen, consultant bij adviesbureau BKB en gewezen
voorman van de PvdA-beweging 'Niet Nix'; Ernst Bakker, burgemeester van
Hilversum, ooit rechterhand van Jan Terlouw (D66); Frits Spangenberg, directeur
van onderzoeksbureau MotivAction, dat ondermeer het CDA adviseerde bij de
verkiezingen

GRAPHIC: 0812Zveeveedee, Oude en nieuwe partijprominenten tijdens vergadering
van de VVD in september, v.l.n.r.: Frits Korthals Altes, Hans Wiegel, Sybilla
Dekker, Henk Vonhoff, Edith Schippers, Henk Kamp, Mark Rutte, Uri Rosenthal en
Frits Bolkestein, Foto Merlin Daleman
0812ZpanoramaVVD

PUBLICATION-TYPE: Krant


                         Copyright 2007 NRC Media B.V.
                              All Rights Reserved

                               9 of 146 DOCUMENTS



                                NRC Handelsblad

                                December 5, 2007

De Capra-held is terug, maar kinderlijker dan ooit

BYLINE: André Waardenburg

SECTION: FILM; Blz. 11

LENGTH: 632 woorden


In Evan Almighty (2007) wil het corrupte congreslid Long (John Goodman) bij
Washington een stuk natuur gaan ontwikkelen voor zijn zakenvriendjes, net zoals
de valse zakenman Jim Taylor dat doet in Mr. Smith Goes to Washington (1939). In
Bruce Almighty (2003) zien we de scène uit Frank Capra's onverwoestbare
kerstklassieker It's a Wonderful Life (1946) waarin James Stewart voor Donna
Reed de maan wil vangen met een lasso.

De invloed van de films van regisseur Frank Capra, aan wie het Filmmuseum een
retrospectief wijdt, is na zijn dood in 1991 alleen maar toegenomen. Vooral de
wat naïeve Capra-held die politiek ontwaakt, heeft school gemaakt. De gewone man
die nog gelooft in de goedheid van de mens en in de democratische waarden van
Amerika. De man die het met succes opneemt tegen cynische, corrupte politici en
nietsontziende kapitalisten, altijd met een sigaar in de mond en meestal
gespeeld door karakteracteur Edward Arnold.

Niet elke Capra-film heeft zijn sporen nagelaten in de cinema van de laatste
jaren. Slechts een aantal titels vormen de Capra-canon waaruit nog steeds
driftig geput wordt. Vooral van zijn trilogie Mr. Deeds Goes to Town (1936), Mr.
Smith Goes to Washington (1939) en Meet John Doe (1941) wordt dankbaar gebruik
gemaakt, in mindere mate van It's a Wonderful Life (1946) en State of the Union
(1948).

Deze film hebben twee nieuwe adjectieven in het leven geroepen: Capraesk en
Capracorn. Capraesk heeft optimistische connotaties: door een combinatie van
boerenslimheid, humor en een goede inborst overleeft de kleine man alle stormen,
zoals kwaadwillende politici en inhalige zakenlui.

Capracorn verwijst naar corny, melig, de weeige kant van Capra. Zijn films zijn
soms sentimenteel, vaderlandslievend, ouderwets (zowel in stijl als in waarden
en normen) en populistisch. Beide kenmerken zien we (soms tegelijkertijd) terug
in Capra's films, én bij de filmers die hem navolgen. In Legally Blonde 2 (2003)
strijdt Elle Woods (Reese Witherspoon) tot aan het Congres tegen het gebruiken
van proefdieren door cosmeticafabrikanten. En net als in Capra's Mr. Smith Goes
to Washington (1939) gaat ze naar Washington en houdt daar een vlammend,
urenlang pleidooi voor de congresleden, tot ze er bij neer valt.

In The Hudsucker Proxy (1994) van de gebroeders Coen speelt Tim Robbins de
archetypische, provinciale Capra-held die het opneemt tegen de manipulaties van
de vicevoorzitter van het bedrijf waar hij komt te werken. Dave, in de
gelijknamige door Gary Ross geschreven film (1993), vervangt als dubbelganger
tijdelijk de president. Diens rechterhand ziet zijn kans schoon om via de naïeve
stroman zijn greep op de politiek te verstevigen. Totdat Dave niet meer
meewerkt, net zoals in Meet John Doe Gary Cooper weigert nog langer mee te doen
aan het mediacircus waarmee krantenuitgever D.B Norton stemmen hoopt te winnen
voor zijn politieke kandidatuur.

Het is opvallend dat deze simpele helden, bij Capra gespeeld door volwassen,
mannelijke acteurs als James Stewart en Gary Cooper, in de moderne films vaak
door komieken worden vertolkt, bij wie kinderlijkheid en kindsheid voorop staan.
Jim Carrey (in Bruce Almighty en The Majestic) en Adam Sandler (in Mr. Deeds, de
remake van Capra's Mr. Deeds Goes to Town en Click). Alsof de Capra-navolgers
echt niet meer bij het moderne publiek durven aankomen met volwassen onschuld en
alleen terugkeer naar de kindertijd die naïeve goedheid kan bewerkstelligen.
Kijk maar naar het door Capra-liefhebber Gary Ross geschreven Big (1988), waarin
Tom Hanks (die later ook de Capra-achtige held Forrest Gump zou spelen) als
twaalfjarige in een volwassen lichaam terechtkomt. Zijn kinderlijke enthousiasme
laat de cynische en afgestompte omgeving weer opbloeien en geloven in idealisme.
Frank Capra zou instemmend hebben geknikt.

LOAD-DATE: December 5, 2007

LANGUAGE: DUTCH; NEDERLANDS

NOTES: T/m 6 januari 'It's a Wonderful Life! De films van Frank Capra.' In:
Filmmuseum, Amsterdam.; De beste films uit het Capra-programma; De beste films
van Frank Capra (1897-1991) die het Filmmuseum in het programma vertoont, zijn:;
The Bitter Tea of General Yen (1932); Jonge Amerikaanse vrouw in Shanghai raakt
gefascineerd door de mysterieuze generaal Yen in een film die nog steeds zeer
modern is over onze aan- en afstootrelatie met vreemde culturen. Prachtig
gefotografeerd door Joseph Walker, die 21 films met Capra maakte.; It Happened
One Night (1934); De moeder aller romantische komedies. Stel dat elkaar niet
mag, raakt tijdens busreis dwars door het achterland van Amerika toch nader tot
elkaar. Met Claudette Colbert en Clark Gable. Spitse dialogen van vaste
Capra-scenarist Robert Riskin.; Meet John Doe (1941); Baseballer (Gary Cooper)
doet zich voor als John Doe, een door een krantencolumnist verzonnen figuur die
de stem van het volk wordt. Als hij misbruikt dreigt te worden voor een
schimmige fascistische revolutie (de film stamt uit 1941) komt hij in opstand.;
It's a Wonderful Life (1946); Gedesillusioneerde man (James Stewart) wil
zelfmoord plegen op Kerstavond. Een engel probeert daar een stokje voor te
steken door hem te laten zien dat zijn leven wél zin had. Uitgegroeid tot
onverwoestbare Kerstklassieker.

GRAPHIC: 0512KUN2capra, Clark Gable kust Claudette Colbert in 'It Happened One
Night' (1934).

PUBLICATION-TYPE: Krant


                         Copyright 2007 NRC Media B.V.
                              All Rights Reserved

                              10 of 146 DOCUMENTS



                                NRC Handelsblad

                                December 1, 2007

Thuis gaat de oorlog door;
Nederlandse militairen over het nut van hun uitzending

BYLINE: Joke Mat

SECTION: ZATERDAGS BIJVOEGSEL; Blz. 18-19

LENGTH: 2065 woorden

SAMENVATTING:

Nederland blijft voorlopig in Afghanistan. Een missie kan diep ingrijpen in het
leven van soldaten. "Ik ben een stukje persoonlijkheid kwijtgeraakt."

VOLLEDIGE TEKST:

Niet lang geleden had maatschappelijk werker Willem Veldkamp voor het eerst een
Uruzgan-veteraan aan de lijn, een jonge jongen. Hij belde om een veteranenpas
aan te vragen, waarmee oud-militairen allerlei voordeel kunnen krijgen. Maar
Veldkamp kreeg het idee dat er meer aan de hand was. "Ik vroeg of hij al een
uitkering had aangevraagd. Nee, hij wilde zichzelf redden. Ik vroeg wat hij nu
deed. Vissen. Ik vroeg wanneer. 's Morgens vroeg."

Vermijdingsgedrag, zegt Veldkamp, wat een reactie kan zijn op zijn verblijf in
Afghanistan. Maar dat onderkent de jongen zelf niet. "Zijn moeder zei: hij zit
de hele dag op zijn kamer."

Nederlandse militairen blijven voorlopig in Afghanistan, heeft het kabinet
gisteren besloten. Ze hebben het zwaar. Patrouilles liggen geregeld onder vuur,
het risico van bermbommen is groot. De vijand wordt eerder sterker dan zwakker.
Een denktank berichtte vorige week dat de NAVO-troepenmacht zou moeten worden
verdubbeld om nog enige kans te maken tegen de Talibaan. Niets wijst erop dat
dat zal gebeuren.

Hoewel volgens Veldkamp 70 à 80 procent van de uitgezonden militairen na
terugkeer geen problemen krijgt, kan deelname aan een buitenlandse missie diep
ingrijpen. Militairen kunnen gewond raken of psychische klachten krijgen, zoals
een posttraumatische stress-stoornis (ptss), waar ze altijd last van houden. Ze
kunnen doodgaan, zoals in Afghanistan tot nu toe twaalf Nederlandse militairen.
Denken militairen hier vooraf over na? Waarom zijn zij eigenlijk bereid zoveel
te riskeren voor een ingewikkeld conflict in een ver en vijandig land?

Vier veteranen van eerdere missies praten hierover. Een van hen doet dat thuis
en onder eigen naam, de drie anderen tijdens hun tweewekelijkse groepsgesprek
bij GGZ Drenthe in Assen. Zij willen niet met hun naam in de krant. Twee van
hen, ex-dienstplichtigen, hebben klachten als slapeloosheid, herbelevingen,
verwardheid. De derde, een ex-beroepsmilitair heeft geen problemen, hij woont de
groepsgesprekken bij uit solidariteit. Allen hebben als 'blauwhelm' gediend, op
missies in Libanon, Angola en Bosnië.

Toen Erik (37) in 1992 voor het eerst naar Bosnië vertrok, als chauffeur bij de
VN-missie UNPROFOR, was hij 'een kind met een rijbewijs'. Hij wist dat er gevaar
kon zijn, maar dacht daar niet over na. Op zijn eerste missie keek hij 'redelijk
positief' terug. Bij de tweede maakte hij de val van Srebrenica mee. Tevoren was
hij naar eigen zeggen een sociaal en behulpzaam mens. Nu noemt hij zichzelf
schuw. Zo komt hij ook over. "Ik ben een stukje persoonlijkheid kwijtgeraakt."

Paul ging in 1983 als 20-jarige vrijwillig mee naar Libanon. Hij wilde iets
nuttigs doen, had geen zin tijdens de vervulling van zijn dienstplicht
maandenlang "pauw pauw te roepen op de Nederlandse hei". Zijn peloton moest
toezicht houden op twee Libanese dorpen. Toen begon onverwachts de Israelische
inval en zaten de blauwhelmen midden in een oorlog. "Op 25 meter van onze post
kwam zwaar geschut langs richting Beiroet. Twee weken later zag je lijkkisten
terugkomen richting dorp. Daar zat geen deksel op. Stof waaide eruit. Boeit je
niet. Denk je."

Ook Paul veranderde, al merkte hij dat zelf niet meteen. "Toen ik terugkwam
zeiden anderen het tegen mij. Ze vonden dat ik raar reageerde. Radicaler.
Directer. Ik vond dat niet. Ik voelde me alleen een vreemde eend in de bijt."

Ben (62) nam onder meer deel aan een VN-missie in Angola in 1991, om toe te zien
op de ontwapening van strijdende partijen. Daar kwam weinig van terecht. "Hoe
kun je ook in een land dat 37 keer zo groot is als Nederland een contingent
neerzetten van ruim tweeduizend man, onder gebrekkige leiding van een Afrikaanse
generaal? Er werd met ons gespeeld." Gaandeweg kreeg hij het idee dat de VN de
missie min of meer waren vergeten. "Maar ja, er stond weer een Nederlands
vlaggetje op de internationale kaart. Daar ging het toch om? Nu toch ook weer?"

Maatschappelijk werker Willem Veldkamp, oud-beroepsmilitair, begeleidt al 25
jaar militairen die uitgezonden zijn geweest, eerst vanuit het ministerie van
Defensie en sinds 1988 vanuit zorginstelling De Basis. Het is niet 'de vijand'
die na afloop de meeste problemen geeft, zegt hij. Ook niet als de militairen
daar, zoals nu in Afghanistan, gericht op ze schieten. Het doden van mensen
hoort bij hun beroep.

Veel moeilijker wordt het als er burgers in het spel zijn. Als de militairen per
ongeluk een vrouw of een kind raken. Als iemand op een mijnenveld de lucht in
gaat, honderd meter verderop blijft liggen en ze hem niet kunnen helpen. Als ze
verbrande lijken ruiken, gewonde kinderen horen kermen. Dat zulke dingen óók
gebeuren tijdens een uitzending, daar staan militairen vooraf niet bij stil. Hun
training is gericht op skills and drills. Tijdens de missie schakelen ze hun
gevoelens uit. Dan moeten ze handelen, overleven.

De meeste militairen vertrekken volgens Veldkamp met het idee dat ze mensen gaan
helpen of redden. Die verwachting komt meestal niet uit. In Bosnië ondervonden
VN-militairen weerstand van de moslimbevolking die zij moesten beschermen. Dat
veroorzaakt volgens Veldkamp een soort rouw. "Ze ervaren een verlies van
zingeving, van onschuld."

In Afghanistan bleek de vijand sterker dan gedacht. Talibaan vermommen zich als
vrouwen, gebruiken kinderen als menselijk schild. Militairen in Uruzgan zeiden
tegen embedded journalisten dat de opbouwmissie al lang een vechtmissie is.
Defensie ontkent dat niet. "Wat niet moet gebeuren, is dat de situatie in
Afghanistan gaat afwijken van de perceptie in Nederland", zei commandant der
strijdkrachten Dick Berlijn in Nova. Hij zei ook, bij de uitreiking van
herinneringsmedailles aan 1.600 Afghanistan-veteranen, dat hij opbouwmissie 'een
ongelukkige term' vond.

Dat is een verschil met hoe het vroeger ging. Libanon-veteraan Paul kreeg nog de
dienstopdracht te zwijgen over de missie. Zelfs zijn familie vertelde hij niets.
Over de negen doden die daar vielen, kwam nauwelijks iets naar buiten. "Er was
geen aandacht voor. Over Libanon is helemaal niets bekend."

Maar ook nu er meer openheid is, kan de situatie ter plekke zwaar tegenvallen,
blijkt uit sommige berichten uit Afghanistan. "De gevechten die hier soms
geleverd worden, zijn het niet waard om voor te sterven", stond in een door De
Pers gepubliceerde anonieme brief van een Afghanistan-militair. "Dit gebied
lijkt doordrenkt te zijn van de Talibaanstrijders. Zelfs tolken die ons werk
vertalen naar de lokale Afghanen zijn niet te vertrouwen." Op weblogs schreven
Nederlandse militairen over Afghanen dat zij stinken en zich wassen "in
hetzelfde water als zij waarin zij schijten en pissen". Defensie voerde daarop
een gedragscode in voor de blogs.

Bosnië-veteraan en toneelschrijver Barry Hofstede (35) vindt zulke uitingen een
legitieme vorm van afreageren. "Als militair doe je elke dag 15, 16 uur je
stinkende best. Mag je het dan af en toe even zwart-wit zien als het tegenzit."
Hij wenst de militairen in zijn laatste column in het veteranenblad Checkpoint
"het allerbeste met die rotklus".

Tegen de muur in zijn Utrechtse flatje staat een aluminium lijst met de
herinneringsmedailles en certificaten die hij kreeg na zijn eigen uitzending, in
'92-'93. Jarenlang lagen ze onder zijn bed, tot hij besloot dat hij ernaar wilde
kijken. "Uiteindelijk is het het meest tastbare dat ik aan waardering gehad
heb." Hij kreeg na terugkeer ook andere dingen te horen. Dat hij een
oorlogsmisdadiger was en: 'Het is niet echt beter geworden hè, nadat jullie daar
hebben gezeten'.

Dat laatste was ook wat hij zelf nauwelijks kon verwerken. Hij was gegaan om
mensen te helpen en dat heeft hij kunnen doen. "We deden niets anders dan
hulpgoederen rondrijden. Dekens, water, bonen, meel, nierspoelapparaten. Ik heb
me nog nooit zo nuttig gevoeld." Maar toen hij weer thuis was, ging de oorlog in
alle hevigheid door. Dat sneed hem door de ziel, zegt hij. "Ik was heel, heel
teleurgesteld. Ik voelde me nutteloos. Ik wilde alleen maar terug."

Ook hij is door zijn uitzending veranderd. Niet alleen omdat hij ptss kreeg,
waar hij nog altijd last van heeft in tijden van stress. Ook omdat hij zijn
wereldbeeld moest bijstellen. Oorlog is voor hem niet meer iets van zestig jaar
geleden dat alleen voorkomt in verre landen. "Het kan hier ook gebeuren. Mensen
zijn destructief. Ik ook, ik plaats me daar niet boven." Nadat er in Bosnië
spullen gestolen waren uit hun tent, waarvan de militairen dorpelingen
verdachten, was hij zo boos dat hij de volgende Bosniër die over het kamphek
klom graag overhoop geschoten had. "Om een spijkerbroek, een computerspelletje!
Een totaal uit zijn verband gerukte reactie. Maar zo ga je denken. Waar je mee
omgaat, daar raak je mee besmet."

Aan buitenlandse missies ligt altijd een politiek besluit ten grondslag. Niet
militairen, maar in de eerste plaats politici formuleren nut en noodzaak.
"Nederland is trots op jullie", zei premier Balkenende tijdens een bliksembezoek
op 11 september tegen Nederlandse militairen in Afghanistan. "Ik geloof dat we
gewoon kunnen zeggen dat wat jullie doen in het belang is van de mensen hier.
Voor vrede en veiligheid, niet alleen in Afghanistan maar wereldwijd."

Voor Barry Hofstede hebben zulke woorden weinig met de realiteit te maken. Hij
las het boek Talibaan van de Pakistaanse journalist Ahmed Rashid, om de situatie
in Afghanistan te begrijpen. "Al die clans, warlords en gasten die geld
verdienen met drugs zitten echt niet te wachten op westerse democratie." Maar
ja, zegt hij, de missie moet aan het volk worden verkocht. "Balkenende kan
moeilijk zeggen: Het is vrij uitzichtloos. We gaan het nog een paar jaar
proberen. Zet 'm op."

Zelf is hij nooit boos geweest over de woorden waarmee zijn humanitaire missie
politiek verdedigd werd. Hij wond zich wel op toen zijn kampcommandant in zijn
ogen de waarheid verdraaide. "Op een gegeven moment was in het dorp behoorlijk
de pleuris uitgebroken. Moslims en Kroaten stonden lijnrecht tegenover elkaar.
Moslims werden hun huis uit getrapt, gedeporteerd. We hadden allemaal twee
magazijnen gekregen en sommigen plakten die met tape aan elkaar, zodat je snel
kon herladen. Zei de kampcommandant bij het ochtendappèl dat dat toch echt niet
kon want: 'het is hier godverdomme geen oorlog'."

Noem dingen bij hun naam, zegt Hofstede. "Je speelt met mensenlevens. Ga dan
niet spelen met woorden." Noem iemand van 21 die dood terugkomt uit Afghanistan
geen 'held'. "Dat is gewoon een ontzettende pechvogel. Die had 80 moeten worden.
Hij is gegaan met de beste bedoelingen, maar wel met in zijn achterhoofd het
idee dat hij terug zou komen."

Het nieuws rond de verlenging van de missie in Afghanistan maakt veel los, ook
bij de drie veteranen in Assen. "Ik beleef dat als mijn tweede missie in
Srebrenica", zegt Erik. "Nutteloos en niet te volbrengen. En net als toen, is
dat duidelijk vanaf dag één."

Paul: "Ik denk meer aan de jongens die er zitten. Ik vind dat ze goed bezig
zijn. Of het het waard is, zal moeten blijken. Ik ben blij dat ze in elk geval
van zich af mogen schieten."

Erik: "Dat was niet het doel. Het zou gaan om wederopbouw. Daar heb ik nog niets
van gezien."

Ben: "Nee, van het begin af aan is er gesproken over wederopbouw én geweld."

Erik: "Ja, maar het zou 80-20 zijn. Tachtig procent wederopbouw."

Paul: "Je moet wel ruimte hebben voor wederopbouw."

Ben: "Ik denk dat de aanwezigheid van een internationale troepenmacht in
Afghanistan noodzakelijk is. Om een eind te maken aan de dictatuur, wanorde, de
onmenselijke toestanden. Om verbetering te brengen voor Jan met de pet, de
gewone burger. Met name ook de vrouwen." Hij vindt wel dat de Nederlandse
regering "ballen moet tonen". "Ze zijn met goed materieel weggestuurd, maar het
neemt af. Ze moeten meer geld vrijmaken."

"Ik hoop echt dat ze daar goed werk kunnen doen", zegt Barry Hofstede. "Maar het
lijkt me een kansloze missie." Toch denkt hij dat hij in het voorjaar van 2008
naar Afghanistan zou gaan, als hij nu als jonge militair voor de keus zou staan.
Niet omdat hij overtuigd is van het nut van de war on terrorism, integendeel.
Gewoon, toch weer om mensen te helpen. "Je bent jong. Je hebt een hoop idealen.
En het wordt supermooi gebracht. Ik had het idee dat we naar Bosnië gingen als
Jezus met een blauwe baret."

LOAD-DATE: November 30, 2007

LANGUAGE: DUTCH; NEDERLANDS

NOTES: 'Die gasten daar zitten echt niet te wachten op westerse democratie'; 'Er
staat weer een Nederlands vlaggetje op de kaart. Daar gaat het toch om? Nu in
Uruzgan ook weer'; Nazorg aan veteranen; Bij het Veteraneninstituut in Doorn
meldden zich dit jaar gemiddeld 57 veteranen per maand aan voor enige vorm van
nazorg. Onder hen waren in totaal 53 militairen die hadden gediend in Irak of
Afghanistan. Vorige week berichtte deze krant dat 190 veteranen via
letselschadekantoor Palsgroep het ministerie van Defensie willen aanklagen
wegens gebrekkige nazorg. Zij lopen inkomsten mis, stellen zij, doordat ze als
militair een posttraumatische stress-stoornis (ptss) hebben ontwikkeld. De
hoogte van de claim is nog niet bekend. Nederland telt in totaal zo'n 150.000
veteranen.

PUBLICATION-TYPE: Krant


                         Copyright 2007 NRC Media B.V.
                              All Rights Reserved

                              11 of 146 DOCUMENTS



                                NRC Handelsblad

                                December 1, 2007

SECTION: OPINIE & DEBAT; Blz. 16

LENGTH: 2611 woorden


Internetdemocratie niet voor iedereen aantrekkelijk

In Opinie & Debat van 24 november bepleitte Roel in 't Veld de
internetdemocratie. Die heeft zijn aantrekkelijke kanten, er is niets op tegen
om op het internet discussies te entameren over zaken van het algemeen belang en
om de uitkomsten ervan serieus te nemen. Dat moet men zeker doen.

Maar om twee redenen zal de internetdemocratie nooit een alternatief kunnen zijn
voor de representatieve democratie. In de eerste plaats zal een goed deel van de
bevolking niet aan die internetdemocratie deelnemen. Hetzij door gebrek aan
belangstelling, gebrek aan tijd of motivatie, of gewoon doordat men niet weet
hoe het werkt. Al die mensen marginaliseer je met de internetdemocratie.

Maar als je een beetje een hardhandige democraat bent (of helemaal geen
democraat meer), dan kun je nog zeggen dat we ook niet hoeven te luisteren naar
wie aan die internetdiscussie niet mee kan of wil doen.

Dat brengt mij bij het afdoende bezwaar tegen de internetdemocratie. En dat is
dat discussies niet noodzakelijkerwijs leiden tot conclusies die alle
discussianten aanvaarden. Bijvoorbeeld: aanhangers en tegenstanders van de
multiculturele samenleving kunnen met elkaar blijven discussiëren tot ze blauw
zien, maar eens zullen ze het niet worden. Er is daarom altijd nog een
autoriteit nodig die de knoop doorhakt. De internetdemocratie benoemt zo'n
autoriteit niet.

De representatieve democratie doet dat wel; en op een manier die tot dusverre
nog door geen enkel ander politiek systeem werd overtroffen.

F.R. Ankersmit

Glimmen

Moeizame toegang tot Koninklijk Huisarchief

Het boek Voor de troon wordt niemand ongestraft geboren over de negentiende
eeuwse koningen Willem I, II, en III, heeft nogal wat stof doen opwaaien.

Waarom al die opwinding en die verontwaardigde Oranjekramp? Als het Koninklijk
Huisarchief ruimhartig wordt opengesteld voor historisch onderzoek kunnen
meerdere historici beoordelen hoe de auteurs gebruik hebben gemaakt van hun
bronnen.

Daarbij zij vooreerst opgemerkt dat elke historische onderzoeker een selectie
maakt uit de aanwezige bronnen, en die selectie dan onderzoekt en daarop in een
kritisch betoog zijn of haar visie geeft.

Het totaal aanwezige bronnenmateriaal over de negentiende-eeuwse koningen van
Nederland is waarschijnlijk niet in zijn geheel door één historicus te
onderzoeken, dus er is zelfs sprake van twee selecties: één uit het totale
materiaal, en daarna één uit het gekozene, waaraan men een hypothese of een
stellingname toetst resulterend in een publicatie. Een historicus kwalijk te
nemen dat hij of zij selectief gebruik maakt van bronnen getuigt dus van enige
onnozelheid.

Alleen onbelemmerde toegang tot het Koninklijk Huisarchief en zijn bronnen kan
een meer evenwichtig beeld door meerdere onderzoekers mogelijk maken. Pas dan
kan men oordelen of de auteurs van bovengenoemd boek te eenzijdig zijn geweest.

Maar zo lang het Koninklijk Huisarchief met zekere willekeur maar voor zeer
weinige onderzoekers (welke selectie zou dáár aan voorafgaan?) opengaat, en dat
dan nog met beperkingen, kan men geen helder overzicht krijgen over de
geschiedenis van de Oranjes, en zullen de 'debunkers' blijven twisten met de
gelovigen in de Oranjemythe.

Dr. D.F. Rijkels

historicus, Wassenaar

Veel dank voor het artikel van mevrouw Diependaal, dat de benodigde
achtergrondinformatie geeft die het boek ontbeert (Opiniepagina, 26 november).
Ik vind Voor de troon wordt niemand ongestraft geboren (alleen die titel al!)
een matig geschreven en oppervlakkig boek, een vluggertje, zonder diepgang. Ik
mis de originele tekst van de brieven die zijn opgenomen, ook mis ik de
aanduiding in welke taal de brieven geschreven zijn.

Ik ben in het minst niet koningsgezind maar wel geschiedkundig geïnteresseerd.
Dit boek is populistisch, appelleert aan sappige verhaaltjes en mist de
genegenheid die iedere biograaf voor zijn hoofdpersonen moet hebben. Jammer, het
is een gemiste kans want zoveel literatuur is er nog niet over deze
geschiedkundige figuren. Een echte miskoop.

Lied Deurvorst

Zutphen

Wilders moet beveiliging voortaan zelf betalen

Geert Wilders kan het niet laten uitbundig gebruik te maken van zijn recht op
vrijheid van meningsuiting. Begin volgend jaar zet hij ook een film in om de
Koran neer te sabelen. De Nederlandse televisie, altijd uit op een verzetje,
gaat dit product vertonen. Deze uiterst assertieve man heeft met al zijn
verstand niet in de gaten waar het in deze kwestie echt over gaat: mensen met
een uit de vroege kindertijd stammende fragiele identiteit, vaak nog
problematischer geworden door de grote psychologische klus om te integreren in
een andere cultuur, die hun zelfgevoel proberen te versterken met extreme
religieuze overtuigingen.

Raak je hun religie dan beschadig je ze in hun hart. Vrijheid van meningsuiting
is in onze cultuur verworden tot een uit de bocht geschoten expressie van een
narcistische zelfbeleving. Straks wordt hij vanwege zijn keuze voor het gebruik
van het recht op meningsvrijheid en zijn doorgeschoten expressiemogelijkheden
door de samenleving nog verder beveiligd.

Hij kan nog kiezen: nog meer beledigen of jezelf matigen. Indien de keuze valt
op het gebruik van het recht alles te zeggen, zorg dan ook zelf voor de
beveiliging die hierna noodzakelijk zal zijn.

Prof.dr. J. Derksen

Nijmegen

Schrappen Zuiderzeelijn kweekt separatisten

Als Gooise woonachtig in het Noorden verbaas ik me over alle grote en kleine
voorbeelden van zelfbevoordeling van het westen des lands met als voorlopig
toppunt het schrappen van de Zuiderzeelijn. De 2 miljard compensatie was eerder
een paar honderd miljoen meer en wordt gezien als een sigaar uit eigen doos.

Het argument dat de lijn niet rendabel zou zijn, is schaamteloos. Er zijn tal
van megaprojecten aan te wijzen die niet rendabel zijn, maar gewoon nodig. 67
procent van de lezers van het Dagblad van het Noorden meent dat men zich hier
maar op Noord-Duitsland moet richten, omdat er van Den Haag niets te verwachten
valt.

Wie systematisch het gevoel krijgt er niet toe te doen, terwijl de rijkdommen
van eigen bodem of arbeid ingeleverd moeten worden, raakt getergd. Extra
schrijnend als het eigen gebied achterblijft in relatieve armoe. De rijkdom van
de Gouden Eeuw was óók al voor een groot deel aan de turf uit het arme Noorden
te danken, de olierijkdom is Schoonebeek niet aan te zien en het armste deel van
Nederland levert de staat nu 5 miljard aardgasbaten op.

Er zijn nog geen tekenen van een zich echt organiserend separatisme in het
Noorden. Als na het schrappen van de Zuiderzeelijn de noorderlingen met hun lage
voorzieningenniveau via kilometerheffingen ook nog moeten 'meebetalen aan de
files in het westen' zal de woede verder toenemen.

Om het Noorden niet langer het uiteinde van Nederland te laten zijn, maar een
schakelpunt tussen het Westen van ons land en het Duitse en Scandinavische
achterland is de Zuiderzeelijn noodzakelijk. Of schikt dat de Randstad soms
niet?

Godelieve van der Heijden

Eext, Drenthe

Geen 'nieuwe natuur' ten koste van de bestaande

In deze krant van 27 november stond een provocerend artikel over het bestrijden
van de verdroging in Nederland, te beginnen met de vernatting van het nationale
park Dwingelderveld in Drenthe. Staatsbosbeheer en Natuurmonumenten bejubelen de
genomen en nog te nemen maatregelen, maar vermelden niet ten koste waarvan deze
gigantische omzetting plaatsvindt.

Door het kappen van honderden hectaren bos en het dempen van sloten ontstaat een
geheel andere biotoop, waardoor zelfs op de zogenoemde rode lijst staande te
beschermen planten en dieren zullen verdwijnen. Euforisch worden soorten genoemd
die door de maatregelen terug zouden kunnen keren. Dit is allerminst zeker,
omdat dit natuurbeleid van bosomvorming naar 'nieuwe natuur' in het geheel geen
rekening houdt met de klimaatverandering.

Inmiddels zijn wel kostbare bossen verdwenen en blijft normaal regulier
onderhoud achterwege. Inspraak van de bevolking heeft niet plaatsgehad. Wet- en
regelgeving zijn omzeild; bezwaar- en beroep zijn onmogelijk.

Een handtekeningenactie die meer dan 9000 protesten opleverde mag in dit verband
toch ook genoemd worden. De belevingswaarde van het Dwingelderveld van de
natuurbeheerders is bekend; met die van de bevolking wordt geen rekening
gehouden.

Geen 'nieuwe natuur' ten koste van de bestaande: kappen met kappen!

N. Vogelzang

St. 'De Woudreus', Vledder

Bekostiging voortgezet onderwijs loopt achter

De minister van OCW heeft een akkoord bereikt in het kabinet om het perspectief
van leraren te verbeteren. De minister is beretrots, de eerste reacties zijn
positief. De semantiek zal hem niet deren, het is bij elkaar geschraapt, de
verhoging van de collegegelden verdient geen schoonheidsprijs. Het had niet
alleen binnen zijn eigen departement gezocht moeten worden, maar alle
departementen hadden een bijdrage moeten leveren.

Er ligt nog een aantal redelijke wensen en verlangens in het voortgezet
onderwijs zoals vermindering van de werkdruk. Waar komt dit geld vandaan?
Waarschijnlijk nergens vandaan, want gezien de wijze waarop het geld bij elkaar
is geschraapt zal er niet veel meer bijkomen.

De uitvoering van het besluit belooft niet veel goeds gezien het interview met
de minister in deze krant van 24 november. Op de vraag of de uitvoering geregeld
moet worden in de cao antwoordt hij "dat als zij dat niet doen scholen het geld
niet krijgen". De vraag dringt zich op of je onder deze voorwaarde het geld wel
moet accepteren. Sinds bijna 10 jaar is er sprake van lumpsum financiering in
het voortgezet onderwijs. Het is lumpsum en in dit geval betekent het extra
middelen voor het onderwijs.

Als de problematiek is zoals geformuleerd dan zal het wel aangewend worden voor
de arbeidsvoorwaarden. De bekostiging van het voortgezet onderwijs blijft achter
bij andere westerse landen. Als het voortgezet onderwijs dit akkoord zonder meer
accepteert zal elke redelijke eis tot verbetering van de financiële situatie
worden afgedaan als: gezeur.

G.M. van Wijk

Ermelo

Wat hebben we over voor geroemde kenniseconomie?

In NRC Handelsblad van 25 november lees ik 'Kabinet wil uitval onder studenten
bestrijden'. Een nobel streven, dat het kabinet en minister Plasterk denken te
bereiken door vergroting van het aantal lesuren en meer begeleiding van
studenten. Klinkt heel redelijk - ga zo door. Daar moet natuurlijk wel geld voor
op tafel komen.

Direct daaronder: 'Hoger opgeleid is niet altijd beter'. Waar de kop op slaat is
niet duidelijk, maar: klassen worden niet verkleind, oudere docenten verliezen
hun ooit noodzakelijk gevonden taakverlichting, de gelden voor het
voorgespiegelde hogere salaris kunnen door schoolbesturen naar eigen goeddunken
ook anders besteed worden. En vooral: vrijwel heel die 1,127 miljard moet binnen
het ministerie zelf bij elkaar worden geschraapt.

Wat hebben we als samenleving eigenlijk over voor het creëren van de veel
geroemde kenniseconomie? En zou er ook maar één jonge student nu wél kiezen voor
een baan in het onderwijs?

Drs. D.A. den Bakker

vm. docent vwo, Zeist

Energierekening en -gebruik betere maatstaf energielabel

Het energielabel voor woningen (NRC Handelsblad, 21 november) is een uitvloeisel
van de Europese richtlijn Energy Performance of Buildings Directive (richtlijn
2002/91/EG van 16 december 2002) die in januari 2003 van kracht is geworden.

De richtlijn (artikel 7) schrijft bij koop, verkoop of verhuur een
energiecertificaat voor. Het energielabel is de Nederlandse, vereenvoudigde
invulling daarvan. Lid 3 van artikel 7 schrijft overigens voor dat
overheidsgebouwen van meer dan 1000 m2 die openstaan voor het publiek op een
opvallende plaats voorzien moeten zijn van een goed zichtbaar
energieprestatiecertificaat. Het doel hiervan is de overheid een voorbeeldrol te
laten vervullen.

De vraag is of een energielabel - of -certificaat - nuttig is. Generiek kan dat
misschien het geval zijn. In individuele gevallen is het nut twijfelachtig. Een
certificaat wordt weliswaar voor een individuele woning gemaakt, maar relateert
de het energieverbruik aan een klasse woningen. Het zegt niet direct iets over
de individuele woning. Daarvoor blijft de energierekening samen met de wijze van
gebruik toch een betere maatstaf.

E.C. van Steijn

Hengelo

Nederlandse fiscus ook bij geld in het buitenland

Philip Dröge stelt in deze krant (27 november) dat wanneer een
belastingplichtige zijn geld maar in het buitenland stalt hij de Nederlandse
fiscus kwijt is; dat misverstand dient onmiddellijk te worden weggenomen.
Iedereen die in Nederland woont betaalt over zijn vermogen(sinkomsten) in
Nederland belasting, ongeacht waar ter wereld het zich bevindt. Alleen bij
emigratie - waar Dröge ook over spreekt - ligt dat anders. Mocht Dröge
suggereren dat je de facto de belastingheffing in Nederland kunt ontgaan door
het hier maar niet op te geven - de fiscus komt er toch niet achter - dan is
zijn stellingname nog verwerpelijker want dat betekent dat wordt aangezet tot
fraude.

Eveneens onjuist is zijn stelling dat op basis van het verdrag met Luxemburg de
Nederlandse fiscus informatie uit dat land krijgt over rentevergoedingen.
Luxemburg koestert zijn bankgeheim en geeft deze informatie niet door; zelfs
niet op grond van de enige jaren geleden ingevoerde spaarrenterichtlijn die
lidstaten verplicht tot onderlinge renterenseignering; Luxemburg beperkt zich
tot een bronheffing.

En tot slot gaat het fout bij de opmerking dat de extra renteaftrek van
miljarden die grote ondernemingen in aanmerking kunnen nemen door rechtspraak
van het Europese Hof, wordt afgewenteld op de gewone burgers: in de eerste
plaats gaat het niet om miljarden maar honderden miljoenen en in de tweede
plaats heeft de wetgever dit financiële gat gerepareerd ten laste van het
bedrijfsleven zelf door renteaftrekbeperkingen in te voeren. Niks dus ten laste
van burgers.

P. Kavelaars

Hoogleraar Fiscale Economie Erasmus Universiteit Rotterdam

Weggewaaid management bij de Belastingdienst

Wegwaaiend management stort Belastingdienst in chaos. Dit was een betere titel
geweest dan 'zelfsturing' stort belastingdienst in chaos (NRC Handelsblad, 24
november). De kern van zelfsturing is dat medewerkers op de werkvloer meer
'regelcapaciteit' krijgen ofwel meer bevoegdheid om taken uit te oefenen.
Daarnaast vindt bij zelfsturing 'taakverrijking en taakroulatie' plaats
gecombineerd met 'double en triple loop learning' ofwel gevarieerder werk en de
mogelijkheid tot permanent leren op de werkvloer. Het gevolg is dat de
intrinsieke motivatie van medewerkers gestimuleerd wordt.

Om zelfsturing echter succesvol te implementeren is een managementstijl nodig
die erop gericht is medewerkers te inspireren, te coachen, te faciliteren en te
begeleiden.

Hoe paradoxaal het ook klinkt maar 'zelfsturing' vraagt eerder om meer
managementaandacht dan minder. Wegwaaiend management heeft dan ook een averechts
effect en maakt van zelfsturing zelfkastijding. Medewerkers zijn wantrouwend,
wanhopig, voelen zich niet veilig en zijn onverschillig. Ze gaan vingerwijzen,
elkaar de schuld geven en lopen mee om te overleven. Het terugvallen op
klassieke organisatiemodellen of veranderstrategieën is als trekken aan een dood
paard.

Meer in het verlengde van zelfsturing ligt het toepassen en regisseren van
persoonlijk ondernemerschap. Hierbij wordt een beroep gedaan op het
'zelfbewustzijn' van management en medewerkers. De basis om persoonlijk
ondernemerschap binnen organisaties succesvol toe te passen is het transformeren
van een negatief gevoel in een positief gevoel. Het transformatieproces begint
met 'open staan voor', bijvoorbeeld voor een vernieuwd motto voor de
medewerkers: 'Makkelijker kunnen we het niet maken, wel leuker'

Hans Heijnen

Nuenen

LOAD-DATE: November 30, 2007

LANGUAGE: DUTCH; NEDERLANDS

PUBLICATION-TYPE: Krant


                         Copyright 2007 NRC Media B.V.
                              All Rights Reserved

                              12 of 146 DOCUMENTS



                                NRC Handelsblad

                                December 1, 2007

Coen Oort, belastinghervormer

BYLINE: Flip de Kam

SECTION: ECONOMIE; Blz. 24

LENGTH: 900 woorden


Vorige week overleed Coen Oort, oud thesaurier-generaal van het ministerie van
Financiën en oud-bestuurder van de Algemene Bank Nederland. Die gewichtige
functies bekleedde hij in betrekkelijke anonimiteit. Zijn naamsbekendheid dankt
hij aan de commissie die in 1986 onder zijn leiding het toenmalige kabinet
adviseerde over een ingrijpende belastinghervorming. Die zou uiteindelijk, na
het nodige gepolder en in aangepaste vorm, in 1990 haar beslag krijgen. Als lid
van die commissie heb ik Oort gedurende een tamelijk korte periode van nabij
meegemaakt. De manier waarop hij, zelf niet opgeleid als fiscalist, ons
achtkoppige gezelschap aanstuurde staat mij ruim twintig jaar later nog helder
voor de geest.

Oort was een scherpzinnige man met een grote werkkracht, wellevend en
beminnelijk in de omgang, die alleen een licht ongeduld verried wanneer leden
van de commissie te veel tijd namen voor het berijden van stokpaarden of voor
een uitgebreide bespreking van - in zijn ogen - fiscale trivia. Een lichte
verbijstering leek hem te overvallen wanneer het ambtelijk secretariaat de
commissie door de krochten van de verzorgingsstaat loodste om te wijzen op
onverwachte en ongewenste gevolgen van een ogenschijnlijk simpele
wetsaanpassing. Tijdens een vergadering op het toenmalige hoofdkantoor van de
ABN aan de Vijzelstraat - Oort was na een trans-Atlantische vlucht een uur
daarvoor op Schiphol geland - toonde hij zich oprecht geschokt toen een van de
secretarissen uitlegde hoe de sociale uitkeringen precies zijn gekoppeld aan het
wettelijk minimumloon. Die netto-nettokoppeling gaf complicaties, maar daar
moest toch een oplossing voor te vinden zijn? Het was aan anderen een uitweg te
bedenken. De voorzitter dreef ons inmiddels met vaste hand voort.

Hierdoor kon onze commissie krap zeven maanden na haar installatie een rapport
van bijna 200 bladzijden opleveren. De daarin vervatte aanbevelingen hadden de
instemming van alle leden en pasten bij de tijdgeest. In de Verenigde Staten
stemden het Huis van Afgevaardigden en de Senaat in met de Tax Reform Act 1986.
Daarginds gingen de tariefpercentages van de inkomstenbelasting fors omlaag.
Budgettaire dekking werd gevonden door tegelijkertijd de heffingsgrondslag - het
inkomen en de winst waarover de belasting wordt berekend - een stuk breder te
maken. Grondslagverbreding is mogelijk door het mes te zetten in aftrekposten,
vrijstellingen en verlaagde tarieven. Lage tarieven die worden toegepast op een
brede grondslag brengen net zoveel op als hoge tarieven die worden geheven over
een door fiscale tegemoetkomingen uitgeholde grondslag.

De commissie-Oort sloeg dezelfde weg in. Zij beval aan de tariefstructuur te
vereenvoudigen door het aantal 'inkomensschijven' waarover een oplopend
percentage is verschuldigd, terug te brengen van negen tot drie. De
heffingsgrondslag van de inkomstenbelasting werd al met al 100 miljard gulden
(45 miljard euro) breder gemaakt. Voortaan zouden inkomstenbelasting en premies
voor toen nog vier volksverzekeringen op dezelfde grondslag worden geheven.
Ongeveer 95 procent van de belastingbetalers zou te maken krijgen met slechts
één tariefpercentage: 40. Voor de middenschijf noemde de commissie een tarief
van 55 procent. Problematischer lag de kwestie van het toptarief. Het kabinet
had gestipuleerd dat de voorstellen geen grote verandering in de
inkomensverdeling teweeg mochten brengen. De commissie presenteerde twee
varianten. Bij de 'linkse' variant ging het toptarief met niet meer dan twee
punten omlaag, tot 70 procent. De grondslagverbreding trof vooral de gewone man.
De hypotheekrenteaftrek bleef bijvoorbeeld volledig buiten schot. Daarom bestond
er in de ogen van een deel van de commissie weinig aanleiding voor een cadeau
aan de meest bemiddelde belastingbetalers in de vorm van een grotere
tariefvermindering. De 'rechtse' variant behelsde een verlaging van het
toptarief tot 65 procent, vooral gezien de lagere tarieven in de meeste andere
industrielanden.

Drie jaar later koos de wetgever voor een hoogste tarief van 60 procent. In het
najaar van 1989 ging de PvdA na zeven magere jaren in de oppositie weer
meeregeren. Wim Kok werd minister van Financiën en probeerde tijdens de
formatiebesprekingen het toptarief nog op te krikken. Hij vond daarvoor bij het
CDA geen gehoor. Al de tot nu toe genoemde percentages lijken tegenwoordig
extreem hoog, nadat bij de Belastingherziening 2001 het toptarief verder is
verlaagd tot 52 procent. Veel mensen, hier en in andere landen en niet alleen
van linkse politieke signatuur, ergeren zich aan de bijna ongebreidelde toename
van de allerhoogste inkomens. De simpelste en meest algemene manier om hoge
inkomens aan te pakken is het toptarief weer te verhogen. Daarvoor bestaat in
het parlement evenwel geen meerderheid. Ook minister Bos (Financiën, PvdA) durft
deze stap niet aan. Afgaande op de meest recente verkiezingsprogramma's pleiten
alleen de Socialistische Partij (55 procent) en GroenLinks (60 procent) voor een
tariefmaatregel.

Bij hervormingen van onze inmiddels 115 jaar oude inkomstenbelasting viel in de
vorige eeuw een merkwaardig ritme op. Steeds na ongeveer een kwart eeuw (1914,
1941, 1964 en 1990) onderging de 'koningin van de belastingen' een facelift.
Alleen de Oort-operatie heeft een naam gekregen. Het is een passend eerbetoon
voor een van de drijvende krachten achter de modernisering van ons
belastingstelsel.

LOAD-DATE: November 30, 2007

LANGUAGE: DUTCH; NEDERLANDS

PUBLICATION-TYPE: Krant


                         Copyright 2007 NRC Media B.V.
                              All Rights Reserved

                              13 of 146 DOCUMENTS



                                NRC Handelsblad

                               November 27, 2007

Naar Rusland voor de fiscus;
Wie in een gunstig belastingklimaat wil leven moet emigreren

BYLINE: Philip Dröge

SECTION: ECONOMIE; Blz. 14

LENGTH: 697 woorden

SAMENVATTING:

Profiteren van lage belastingen in het buitenland is moeilijk. Het slimste is te
emigreren naar de Verenigde Arabische Emiraten.

VOLLEDIGE TEKST:

Belastingparadijzen zijn er genoeg in de wereld. Maar voor gewone burgers is het
erg moeilijk om daarvan te profiteren. Tenzij emigreren een optie is.

"Er is geen kunst die regeringen sneller leren, dan kloppen van geld uit de
zakken van hun onderdanen", zei de econoom Adam Smith (1793-1790). Hij wist dat
sommige belastingheffingen onvermijdelijk zijn, maar zag met lede ogen aan hoe
tijdens zijn leven bijna alle menselijke transacties onderhevig werden aan
belasting. Sinds de tijd van Smith zijn er nog vele vormen van belasting
bijgekomen. Vooral in Europese staten wordt veel van de inkomens afgeroomd. Wie
in een gunstig belastingklimaat wil leven, moet verhuizen naar de Verenigde
Arabische Emiraten, Rusland of Hongkong. Daar houdt de fiscus zich het meeste
koest, zo blijkt uit onderzoek van beleggingsconsultancy Mercer. In de top-20
van gunstige belastingregimes komen verder veel Aziatische landen voor.
Nederland staat 27ste, tussen Polen en Italië.

Kan een Nederlander profiteren van lagere belastingtarieven in andere landen? De
Nederlandse fiscus geeft het niet graag toe, maar die mogelijkheid is er. Het
enige nadeel: voor de meeste mensen is het de moeite niet waard. De simpelste
manier om te profiteren van andere belastingsystemen is om je spaargeld in het
buitenland onder te brengen. Nederlanders die meer dan 20.000 euro hebben
gespaard, betalen over het hogere bedrag een heffing van 1,2 procent per jaar,
de vermogensrendementsheffing. Vandaar dat tot voor kort veel Nederlanders hun
geld de grens over brachten naar bijvoorbeeld Luxemburg. Daar stond het veilig,
tot de Nederland een belastingverdrag sloot met Luxemburg. De plaatselijke
banken kregen een meldingsplicht om door te geven welke Nederlanders een
rekening aanhouden en hoeveel rente ze daarover ontvangen.

Dit verdrag geldt vooralsnog niet buiten de EU. Wie een spaarrekening opent in
bijvoorbeeld het Midden-Amerikaanse belastingparadijs Belize, heeft niets te
vrezen van de Nederlandse overheid. Alleen zijn de kosten die gepaard gaan met
het openen van een rekening daar vaak hoger dan de belasting die wordt ontdoken.
En dan worden de risico's van het bankieren in Belize nog buiten beschouwing
gelaten.

Het ontlopen van de 1,2 procent rendementsheffing is natuurlijk klein grut. Wie
de Belastingdienst echt het nakijken wil geven, moet groter geschut in stelling
brengen. Vooral ondernemers kunnen profiteren van allerlei belastingparadijzen.
Dit soort landen kent een veel lagere vennootschapsbelasting dan Nederland. Een
land als Cyprus heeft - ook al is het EU-lid - slechts een heffing van 10
procent, tegen 25,5 procent in Nederland. Een veelgebruikte methode is om een
dochterbedrijf in zo'n land op te richten dat activiteiten in Nederland
financiert. Dankzij een uitspraak van het Europese Hof van Justitie zijn de
rentekosten die een bedrijf maakt voor het oprichten van zo'n dochter zelfs in
Nederland aftrekbaar van de belastingen tegen ons hoge tarief. Dat maakt deze
route dubbel zo gunstig voor ondernemers. De schatkist mist daardoor miljarden,
die de overheid op gewone burgers zal verhalen.

Jan Modaal die wil profiteren van een gunstiger belastingklimaat zal in veel
gevallen moeten emigreren om aan de Nederlandse fiscus te ontkomen. Steeds meer
landen paaien vooral oudere burgers uit Europa om hun oude dag tussen palmbomen
door te brengen.

Maleisië, nummer 11 op de lijst van Mercer, heeft bijvoorbeeld het Silver Hair
Programme. Iedere westerling die 50 jaar of ouder is en 70.000 euro stort op een
Maleisische bank mag belastingvrij zijn of haar gouden jaren doorbrengen in de
goedgeorganiseerde maar goedkope Aziatische staat. De pensionado mag alleen
huizen van meer dan 30.000 euro of meer kopen en moet aantonen per maand meer
dan 2.000 euro inkomsten te hebben.

Wie tegen dagelijkse temperaturen van 35 graden en meer kan, kan op deze manier
meer uit iedere euro te halen. Alleen met de andere senioren even kletsen over
de goeie oude tijd is er niet meer bij. Wie wil zo ver gaan voor een
belastingvoordeel?

LOAD-DATE: November 27, 2007

LANGUAGE: DUTCH; NEDERLANDS

GRAPHIC: 2711NNBelastinggeld, Illustratie Lobke van Aar

PUBLICATION-TYPE: Krant


                         Copyright 2007 NRC Media B.V.
                              All Rights Reserved

                              14 of 146 DOCUMENTS



                                NRC Handelsblad

                               November 24, 2007

Wie betaalt, heeft gelijk;
Meeste Vlamingen willen meer autonomie

BYLINE: Jeroen van der Kris

SECTION: ZATERDAGS BIJVOEGSEL; Blz. 10-11

LENGTH: 2673 woorden

SAMENVATTING:

Ze willen meer autonomie. Vlamingen die verlangen naar een onafhankelijk
Vlaanderen zijn in de minderheid. "De Vlaamse identiteit is vanzelfsprekend
geworden."

VOLLEDIGE TEKST:

Filip Dewinter zit achter zijn bureau op het Antwerpse hoofdkwartier van het
Vlaams Belang. Hij is vrolijk en doet geen moeite om het te verbergen. Al jaren
droomt de voorman van het Vlaams Belang van een onafhankelijk Vlaanderen. Dat
doel komt steeds dichterbij, denkt hij. Door de politieke crisis in het land.
"België is een terminale patiënt", zegt Dewinter. "Dit land heeft geen toekomst
meer. Misschien dat de doodstrijd van de Belgische staat nog even kan worden
gerekt. Uiteindelijk zal de patiënt overlijden."

Hij heeft alle buitenlandse ambassadeurs in België onlangs een brief gestuurd.
Met de vraag of hij vast langs mag komen om te vertellen hoe hij de toekomst
ziet. Rudolf Bekink, de Nederlandse ambassadeur in Brussel, bedankte voor het
aanbod. "Hij liet weten dat ons standpunt voldoende bekend is bij de Nederlandse
overheid", zegt Dewinter. "Maar andere ambassades willen wel weten wat onze
ambities zijn." Welke ambassades, dat wil Dewinter niet zeggen.

Feit is dat het moeilijker dan ooit blijkt een Belgische regering te vormen. De
formatie duurt nu 167 dagen en breekt alle records. Twee weken geleden leken de
regeringsonderhandelingen definitief te mislukken toen Vlaamse politici in een
Kamercommissie voor de splitsing van het omstreden kiesdistrict
Brussel-Halle-Vilvoorde (BHV) stemden. Alle Franstalige parlementariërs
verlieten de zaal.

'Brussel-Halle-Vilvoorde' draait om de vraag of de Franstalige inwoners van een
aantal Vlaamse gemeenten rond Brussel mogen stemmen op de kopstukken van
Franstalige partijen. De kwestie is voor buitenlanders nauwelijks te begrijpen,
zegt Dewinter. Het is vooral een symbool, legt hij uit. "Er was een ongeschreven
wet: de Walen zijn gelijkwaardige partners, ook al zijn ze dat niet. De
Vlamingen zijn getalsmatig namelijk in de meerderheid. Toch werd over alles in
dit land altijd onderhandeld. Bij die stemming was het de eerste keer dat de
Vlamingen zeiden: we doen het, omdat we gelijk hebben. Dat is werkelijk
revolutionair."

Dan duikt Dewinter naar zijn tas, onder zijn bureau. Hij haalt er een papiertje
uit. Hij heeft iets opgeschreven, zegt hij, omdat hij het steeds vergeet. Hij
begint te lezen. "Vlaanderen zou de zestiende staat zijn in Europa, als je kijkt
naar het aantal inwoners. Estland, Letland, Litouwen, Slovenië, Slowakije,
Finland, Denemarken, Ierland, Malta, Cyprus en Luxemburg, zouden na ons komen.
Dat zijn allemaal respectabele, welvarende landen. Hoezo zou Vlaanderen te klein
zijn?"

Dewinter droomt nog even verder. Het was een historische vergissing om Nederland
en Vlaanderen van elkaar te scheiden, zegt hij. Die band moet zo snel mogelijk
worden hersteld. Het onafhankelijke Vlaanderen zou met Nederland een
"statenbond" kunnen vormen. Waarom niet? "We zouden in Europa een beslissende
macht kunnen vormen naast Engeland, Frankrijk en Duitsland. Het probleem van
België is dat het land nooit een natie is geweest. Er is geen Belgische cultuur,
geen Belgische taal, geen Belgisch volk. Daarom is het over and out met België."

Het Vlaams Belang van Filip Dewinter doet niet mee aan de onderhandelingen over
een nieuwe Belgische regering. In peilingen verliest de partij. Het cordon
sanitaire - de afspraak van andere partijen om niet met het Vlaams Belang te
besturen - blijft recht overeind. Maar iemand die dagelijks Franstalige kranten
leest, moet net als Dewinter wel het gevoel krijgen dat het goed gaat met zijn
gedachtegoed. In berichtgeving over de formatie wordt gesproken over het
'Franstalige front' en het 'Vlaamse front'. Onder de Vlaamse politici die wél
onderhandelen over een nieuwe regering bevinden zich 'separatisten', die België
willen doen barsten, waarschuwt de Franstalige pers.

Klopt dat beeld? Wie willen dat Vlaanderen onafhankelijk wordt en waarom? België
heeft meer crises gekend, waarbij Franstalige en Vlaamse politici lijnrecht
tegenover elkaar stonden. Is het deze keer ernstiger?

De IJzertoren in Diksmuide is een indrukwekkend bouwwerk. Niet alleen door zijn
hoogte (84 meter), maar ook doordat alles erom heen zo vlak is. Eerst kom je in
de crypte. Hier liggen onder meer de stoffelijke resten van Edward en Frans Van
Raemdonck, twee Vlaamse broers van 20 en 22 jaar, die tijdens de Eerste
Wereldoorlog in elkaars armen gestorven zouden zijn. Dan moet je een pad aflopen
met aan weerszijden de resten van kapotgeslagen grafsteentjes. AVV-VVK stond er
op die steentjes: Alles Voor Vlaanderen, Vlaanderen Voor Kristus. Tijdens de
oorlog werden er massa's van gemaakt.

Na de oorlog besloot de overheid de Vlaamse grafsteentjes te vervangen door
uniforme Belgische. Met een Franstalige tekst: 'mort pour la patrie'. "Moeders
die het graf van hun zoon bezochten, konden niet eens lezen wat er op stond",
vertelt een gids. 'Gestorven voor het vaderland'. Uit woede besloten Vlamingen
geld in te zamelen en dan maar een heel grote grafzerk te bouwen naar het model
van die steentjes: de IJzertoren. Na de Tweede Wereldoorlog, waarin een deel van
de Vlaamse nationalisten de verkeerde kant koos, werd de toren tot ontploffing
gebracht. Maar in de jaren vijftig werd hij herbouwd. Nog hoger.

Walter Baeten is voorzitter van het IJzerbedevaartcomité. Dat is
verantwoordelijk voor het museum in de toren en een aantal evenementen,
waaronder de IJzerbedevaart, een jaarlijkse massabijeenkomst. Hij vertelt over
de geschiedenis van de 'Vlaamse Beweging'. "Die dacht aanvankelijk absoluut nog
niet aan onafhankelijkheid", zegt Baeten.

De Vlaamse Beweging won aan belang door de Eerste Wereldoorlog. Veel Vlaamse
jongens gaven gehoor aan de oproep van de toenmalige koning Albert I om het
vaderland, België, te verdedigen. De bevelen van hun Franstalige officieren
konden ze niet altijd goed verstaan, zegt Baeten. Studenten, seminaristen en
onderwijzers trokken zich het lot van de soldaten aan. Samen vormden ze de
frontbeweging. 'Hier ons bloed, wanneer ons recht?', was hun leus.

De Vlaamse nationalisten van begin vorige eeuw ging het vooral om het recht de
eigen taal te mogen gebruiken. Nederlandstalige universiteiten waren er toen nog
niet. De soldaten zouden schrikken als ze konden zien wat er vandaag allemaal is
bereikt, zegt Walter Baeten. De Vlaamse identiteit is vanzelfsprekend geworden,
denkt hij. Hij ziet het bij zijn kinderen. Die zijn minder activistisch, maar
meer Vlaams geworden. Ze zijn fier op hun taal. "Als je naar Brussel gaat om te
vergaderen met Franstaligen, dan is het nu normaal dat je je eigen taal spreekt.
Wie durfde dat twintig jaar geleden?"

Wat Walter Baeten betreft staat de solidariteit tussen het rijke noorden en het
armere zuiden van België niet ter discussie. Maar de Vlaamse Beweging heeft nog
niet al haar doelstellingen bereikt, vindt hij. "Waarom wordt er geen nieuwe
spoorlijn aangelegd naar de haven van Antwerpen? Omdat het in België regel is
dat er dan ook geld moet naar Wallonië, ook al heeft men daar geen spoorlijn
nodig. Zo zijn er volop voorbeelden. Het aantal doden op de Vlaamse wegen moet
naar beneden. Daarom is een groot aantal flitspalen neergezet. Dat is toch een
nobel doel? Wallonië heeft er voor gekozen geen palen te plaatsen. Toch gaat
veertig procent van de opbrengst aan boetes daar naartoe. Het lijkt me redelijk
dat degene die de inspanning verricht ook het geld krijgt." Vlaanderen moet zelf
kunnen doen, wat het anders wil doen, vat Baeten samen.

Walter Baeten, een gepensioneerde wiskundeleraar uit Gent, is geen extremist.
Met extreme partijen wil hij niets te maken hebben. Hij verbaast zich erover dat
hij de laatste jaren op de camping in Frankrijk minder contact heeft met
Nederlanders. Zou het iets te maken hebben met zijn Vlaamse leeuwenvlag, vraagt
hij zich af. Hij snapt wel dat buitenstaanders niet goed zien welke verschillen
er zijn tussen Vlaamse nationalisten. Maar ze zijn niet allemaal rechts. Vroeger
waren de meeste Vlaamse nationalisten zelfs links. Het IJzerbedevaartcomité van
Walter Baeten stelt zich open voor migranten. Elk jaar deelt het zonnebloemen
uit aan nieuwkomers, onder het motto 'vrede, vrijheid en verdraagzaamheid'.

Bij de jaarlijkse IJzerbedevaart, in augustus, hield Walter Baeten een
toespraak. Hij riep Franstalige politici op tegemoet te komen aan de Vlaamse
vraag naar meer autonomie. Als de ander altijd 'nee' blijft zeggen, dan komt het
tot een scheiding van Franstaligen en Vlamingen, waarschuwde Baeten.

De Warande is om meer dan één reden een symbolische plaats. Het is een
'topontmoetingsplek' voor Vlamingen in Brussel, ondernemers vooral. Het
prachtige achttiende-eeuwse pand behoorde vroeger aan een adellijke familie. Die
was natuurlijk Franstalig. Vanuit het gebouw loop je direct het Park van Brussel
in, een van de plekken waar werd gevochten toen België zich in 1830 losmaakte
van Nederland.

"Honderd jaar geleden was zoiets als De Warande ondenkbaar geweest", zegt Remi
Vermeiren, oud-topman van de KBC Groep, een grote bank. "Er was toen geen geld
voor. En ook geen Vlaamse elite. Als je naar de beurslijst keek toen ik mijn
carrière begon, was het bijzonder moeilijk om één bedrijf te vinden waarvan het
management Nederlandstalig was." De Warande bestaat twintig jaar.

Remi Vermeiren is voorzitter van de denkgroep 'In de Warande', die pleit voor
een onafhankelijk Vlaanderen. De groep heeft formeel niks met de sociëteit te
maken, al is dat wel de plek waar leden elkaar ontmoeten.

Een aantal dingen is de afgelopen jaren veranderd, zegt Remi Vermeiren.
Vlamingen zijn assertiever geworden, doordat hun welvaart is toegenomen. "Dat is
begonnen in de jaren zestig. Er kwamen grote autofabrieken naar Vlaanderen. En
de haven van Antwerpen zorgde voor groei. Maar die welvaart komt vooral voort
uit de vele kleine en middelgrote bedrijven die uit de grond zijn gestampt. De
Vlaming wil z'n eigen ding doen. Hij is enorm initiatiefrijk."

Verder, denkt Vermeiren, zijn de tegenstellingen tussen Vlamingen en
Franstaligen verscherpt doordat verschillen inzichtelijker zijn geworden. Er
werden berekeningen gemaakt van de geldoverdrachten van dat rijkere Vlaanderen
naar het armere Wallonië. Zijn denkgroep leverde daar twee jaar geleden ook een
bijdrage aan, met een Manifest voor een zelfstandig Vlaanderen in Europa waarin
werd voorgerekend dat iedere Vlaming jaarlijks 1.734 euro overdraagt, en dat
iedere Waal 2.041 ontvangt.

Terwijl de Vlaamse economie opbloeide, sloten in Wallonië de mijnen en
staalfabrieken. In het zuiden van België is nu de jeugdwerkeloosheid een
probleem, zegt Vermeiren. In het noorden moeten bedrijven juist hun best doen om
vacatures vervuld te krijgen. "Het is moeilijk beleid uit te stippelen voor het
ganse land."

"In Nederland en in Frankrijk zie je ook dat men zoekt naar de eigen
identiteit", zegt Vermeiren. "Dat heeft te maken met onzekerheid door
globalisering en migratie. Als je de Vlaamse identiteit in het licht stelt,
krijg je al snel het verwijt dat je anti-Waals bent en sektarisch. Maar je moet
eerst zelfvertrouwen hebben voordat je je kunt openstellen voor anderen."

Luc Huyse is een vooraanstaande socioloog en schrijver over politiek. Hij
vertelt dat hij onlangs een mailtje heeft gestuurd aan Arend Lijphart, zijn oude
leermeester die al jaren in het Amerikaanse San Diego woont. De Nederlandse
politicoloog Lijphart werd beroemd met zijn Verzuiling, pacificatie en kentering
in de Nederlandse politiek. Huyse promoveerde op de toepassing van zijn
pacificatiemodel in België. "Ik heb Lijphart geschreven dat het nu dreigt te
ontsporen", zegt Huyse. Hij ontvangt in een gebouw van de Vlaamse overheid in
Brussel waar hij net een lezing heeft gegeven.

Zijn de tegenstellingen in het land nu groter dan bij vorige crises? "Het is
moeilijk dat te meten", zegt Huyse. "Ik zie er in ieder geval geen tekenen van.
In de jaren vijftig hebben wij ook een schoolstrijd gehad. Aan katholieke zijde
werd een petitie ondertekend door 2,2 miljoen mensen. Bij een conflict in de
jaren zestig werd er massaal gestaakt. Nu moeten we het doen met
opiniepeilingen."

Uit die peilingen blijkt steeds dat slechts een minderheid van de Vlamingen
onafhankelijkheid wil, zegt Huyse. Nu eens 12 procent,dan 18. De overgrote
meerderheid, zo'n zestig procent, vindt wel dat Vlaanderen meer bevoegdheden
moet krijgen. Maar de solidariteit met Wallonië hoeft wat die meerderheid
betreft niet direct te worden afgeschaft.

Vlaamse politici geven uiting aan die wens. Allemaal willen ze meer autonomie
voor Vlaanderen, de een wat sterker dan de ander. Beleidsterreinen die vaak
worden genoemd zijn arbeidsmarktbeleid, gezondheidszorg en belastingen.

De meeste Vlamingen zijn geen activistische flaminganten, zegt Huyse. Het kan ze
bijvoorbeeld niks schelen als ze in Brussel niet in het Nederlands worden
bediend. "Het is realisme. Mensen zien dat je in een gemondialiseerde economie
moet beschikken over wapens die passen bij jouw regio. De economische
infrastructuur van Vlaanderen is anders dan die van Wallonië. En ook de visies
verschillen. In Vlaanderen wordt het breed aanvaard dat je werklozen moet
prikkelen om ze aan het werk te krijgen, zoals bijvoorbeeld in Antwerpen gebeurt
waar werklozen thuis worden opgezocht. In Vlaanderen geloven we, net zoals in
Nederland, niet meer zo in de maakbaarheid van de samenleving. In Wallonië is
het geloof in de mogelijkheden van de staat nog ongeschonden."

Voor die verschillen moet in overleg een oplossing te vinden zijn, denkt Huyse.
Zoals die in het verleden werd gevonden als Vlaamse en Franstalige politici
tegenover elkaar stonden. Al is Huyse niet honderd procent zeker dat dit ook
deze keer weer lukt.

Politieke onrust manifesteerde zich in het verleden door vakbonden en andere
maatschappelijk organisaties die handtekeningen verzamelden of mensen de straat
op stuurden. Vaak kwam er dan ook een moment waarop ze een signaal aan de
onderhandelende politici gaven: nu is het genoeg. Vakbonden en werkgevers vonden
bijvoorbeeld dat er een regering nodig was om bepaalde sociaal-economische
problemen op te lossen. Huyse: "Er waren mannen en vrouwen die tegen de politici
zeiden: nu gaan jullie om tafel zitten." En zodra er een compromis was bereikt,
zorgden die maatschappelijke organisaties er ook voor dat dat compromis snel
werd 'verkocht' aan hun achterban. Maar die organisaties hebben aan belang
ingeboet, en ze zijn bijna allemaal gesplitst in Vlaamse en Franstalige
vleugels.

Pacificatie aan de top van de maatschappij. Dat is het model van Lijphart en het
heeft in België ook altijd gewerkt. Politici verschilden wel van mening. Maar ze
kenden elkaar, omdat ze hun politieke carrière waren begonnen in de tijd dat
Vlamingen en Franstaligen in één socialistische of liberale partij zaten. "Soms
waren ze zelfs samen naar school gegaan", zegt Huyse. De huidige politici
moesten elkaar aan de onderhandelingstafel leren kennen.

De druk van buiten om toch een compromis te sluiten, zal nu ook komen, verwacht
Huyse. Georganiseerd óf ongeorganiseerd. "Bedrijven gaan uitrekenen wat deze
crisis kost als het te lang duurt. Jan met de pet ook. Als Vlaanderen
onafhankelijk wordt, dan moet die straks een nieuwe nummerplaat gaan kopen en
een nieuwe identiteitskaart. Dat lijken nu details, maar op een gegeven moment
gaat zulke dingen meespelen. We zouden de euro kwijtraken. We zullen geen beslag
kunnen leggen op de naam België, dus het zal een paar jaar duren voordat we
kunnen toetreden tot de EU. Alle internationale verdragen zouden plotseling
niets meer waard zijn. Nee, ik zie het zo ver niet komen."

Begin jaren zestig was er ook een crisis, die de Belgische geschiedenis in is
gegaan als 'de winterstakingen'. Toen waren het Waalse arbeiders die voor onrust
zorgden. Luc Huyse was soldaat en moest de spoorlijn Leuven-Tienen bewaken. "Er
werd ons gezegd dat er gewapende Waalse oproerkraaiers op weg waren naar
Brussel. Ik was nog in opleiding en moest voor het eerst met scherp lopen. De
situatie was toen heel wat delicater dan vandaag."

LOAD-DATE: November 23, 2007

LANGUAGE: DUTCH; NEDERLANDS

NOTES: Meer België op nrc.nl/belgie; Als je de Vlaamse identiteit in het licht
stelt, krijg je al snel het verwijt dat je anti-Waals bent

PUBLICATION-TYPE: Krant


                         Copyright 2007 NRC Media B.V.
                              All Rights Reserved

                              15 of 146 DOCUMENTS



                                NRC Handelsblad

                               November 24, 2007

De agent let wel even op de kleintjes;
lux

BYLINE: Maarten Schinkel

SECTION: ECONOMIE; Blz. 21

LENGTH: 435 woorden


Aziatische landen lenen steeds meer in hun eigen valuta's in plaats van in
buitenlandse munten, zo berichtte de Aziatische Ontwikkelingsbank (ADB) deze
week. Tegelijkertijd kwam het Ministerie van Financiën met de boodschap dat de
Nederlandse overheid juist voor het eerst sinds 1950 begint met leningen in
andere valuta's dan de euro (en voorheen de gulden). Hoe zit dat? Dat in Azië
meer wordt geleend in de eigen munt heeft weinig te maken met de veronderstelde
teloorgang van de Amerikaanse dollar als belangrijkste reservemunt. Het heeft
over het algemeen zelfs weinig van doen met overheidstekorten die moeten worden
aangevuld, want die zijn er nauwelijks.

De reden achter de opkomst van de lokale leningen in Azië is paradoxaal genoeg
dat er een overvloed is van geld. Van buitenlands geld, wel te verstaan, en dan
vooral dollars. De overschotten op de handels- en betalingsbalansen zijn
dusdanig groot, dat de dollars binnenstromen. Die worden door de ontvangende
exporteurs ingeruild voor lokale valuta's. Het resultaat is een veel te sterke
groei van de binnenlandse geldhoeveelheid, die op dit moment mede de oorzaak is
van de oplopende inflatie in veel Aziatische landen. De binnenlandse geldvloed
wordt nu, zo goed en kwaad als dat kan, door de overheid 'opgedweild' door
middel van het uitschrijven van leningen. Dat verklaart voor een belangrijk deel
de opkomst van leningen in lokale valuta's die de ADB signaleert.

In Nederland is iets heel anders aan de hand. Het Agentschap van Financiën, dat
de financiering van de staatsschuld regelt, schrijft langlopende leningen uit,
maar moet ook zorg dragen voor de rekening-courant van de overheid, die net als
een gewone burger een 'betaalrekening' heeft. Het saldo van die rekening, die
doorgaans rood staat, fluctueert per dag. Om de wat grotere uitslagen op te
vangen zijn er kortlopende staatsleningen, zogenoemde Dutch Treasury
Certificates met een looptijd vanaf drie maanden. Op dagbasis wordt gebruik
gemaakt van de interbancaire geldmarkt om snel te kunnen lenen. Maar tussen de
periode van een week en een maand of drie zat een gaatje, en dat wordt nu
opgevuld met de uitgifte van zogenoemd commercial paper. Financiën streeft er
naar om permanent zo'n twee miljard euro van dit papier te hebben uitstaan,
waarbij de gunstigste rente wordt gezocht. En soms is dat in dollars of ponden.
Het Agentschap verwacht op jaarbasis zo'n 0,15 tot 0,30 procent rente te kunnen
uitsparen, hetgeen 3 tot 6 miljoen euro voordeel oplevert. Geen bedrag om heel
opgewonden over te worden, maar toch fijn dat er iemand is die op de kleintjes
let.

Maarten Schinkel

LOAD-DATE: November 23, 2007

LANGUAGE: DUTCH; NEDERLANDS

PUBLICATION-TYPE: Krant


                         Copyright 2007 NRC Media B.V.
                              All Rights Reserved

                              16 of 146 DOCUMENTS



                                NRC Handelsblad

                               November 22, 2007

SECTION: BINNENLAND; Blz. 2

LENGTH: 586 woorden


Meer keuze schone dienstauto's voor bewindslieden

DEN HAAG, 22 nov. Ministers kunnen vanaf volgend jaar gemakkelijker een
milieuvriendelijke dienstauto aanschaffen. Een voorstel voor verhoging van de
maximaal toelaatbare kilometerprijs, dat de mogelijkheden daartoe verruimt, ligt
morgen bij de ministerraad. "Een stap in de goede richting", vindt Tweede
Kamerlid Samsom (PvdA). Hij heeft zich al eens afgezet tegen de vervuilende
'dieselbakken' waarin sommige bewindslieden rijden. (ANP)

'Bulgaar ziet onder druk af van klacht'

AMSTERDAM, 22 nov. De arts Ashraf el Hagoug Gomma, die ruim acht jaar in een
Libische gevangenis zat, ziet voorlopig af van een klacht bij de Verenigde
Naties (VN) tegen Libië. Volgens zijn advocate Liesbeth Zegveld heeft het
ministerie van Buitenlandse Zaken haar cliënt onder druk heeft gezet om de
klacht niet in te dienen. El Hagoug Gomma werd ervan verdacht dat hij met vijf
Bulgaarse verpleegsters opzettelijk kinderen had geïnfecteerd met hiv, het virus
dat aids kan veroorzaken. Ze kwamen in juli vrij na een diplomatiek offensief.
(ANP)

Duitsland meest in trek voor vakantie

LEIDSCHENDAM, 22 nov. Voor het eerst in mensenheugenis geldt Frankrijk niet meer
als het favoriete vakantieland voor Nederlanders. Duitsland is de nieuwe nummer
1. Nederlanders brachten in dit buurland ruim 2,9 miljoen vakanties door, tegen
ruim 2,6 miljoen in Frankrijk. Dat blijkt uit de jaarresultaten van het
ContinuVakantieOnderzoek die het Nederlands Bureau voor Toerisme & Congressen en
TNS Nipo vandaag publiceerden. Als het gaat om de bij elkaar opgetelde duur van
de vakanties en de uitgegeven euro's, blijft Frankrijk overigens favoriet.
Duitsland is meer in trek voor stedentrips en korte vakanties. (ANP)

Netelenbos onder vuur bij commissie

Door een onzer redacteuren

DEN Haag, 22 nov. Toenmalig staatssecretaris Netelenbos (Onderwijs, PvdA) heeft
in 1998 te snel en met te weinig geld de Tweede Fase ingevoerd in de bovenbouw
van het voortgezet onderwijs. Dat hebben Nel Ginjaar-Maas en Clan Visser 't
Hooft, adviseurs over de Tweede Fase, vanochtend gezegd tegen de parlementaire
onderzoekscommissie onderwijsvernieuwingen. Volgens de twee oud-adviseurs was de
informatie die Netelenbos in 1997 aan de Tweede Kamer gaf, dat 80 procent van de
scholen klaar was voor de Tweede Fase, "niet correct". .

Ook Kamer tegen lekenrechtspraak

DEN HAAG, 22 nov. Een meerderheid van de Tweede Kamer voelt er net als het
kabinet niets voor om gewone burgers mee te laten beslissen in strafzaken.
Regeringspartij CDA en de oppositiepartijen SP en VVD vinden dat rechtspreken
voorbehouden moet blijven aan afgestudeerde rechters. Coalitiegenoot PvdA vindt
dat in bepaalde specialistische zaken, in bijvoorbeeld de Ondernemingskamer,
niet-juristen aan de rechtspraak moeten kunnen deelnemen. (ANP)

Strafzaak tegen Sison gesloten

DEN HAAG, 22 nov. Justitie heeft de strafzaak tegen de van moord verdachte
Filippijn José Maria Sison gesloten. Dat heeft de rechtbank in Den Haag gisteren
laten weten. Volgens de rechter-commissaris heeft voortzetting van de zaak geen
grond. Sison werd op 28 augustus aangehouden, maar in september vrijgelaten. Hij
werd ervan verdacht medeplichtig te zijn geweest aan moord op dissidenten van de
communistische partij of die te hebben uitgelokt. (ANP)

Beloning 't Zandt

'T ZANDT, 22 nov. Justitie in Groningen looft een beloning van 10.000 euro uit
voor de tip die leidt tot aanhouding van de pyromaan in 't Zandt. Het Openbaar
Ministerie hoopt dat de beloning tot de gouden tip leidt. (ANP)

LOAD-DATE: November 22, 2007

LANGUAGE: DUTCH; NEDERLANDS

PUBLICATION-TYPE: Krant


                         Copyright 2007 NRC Media B.V.
                              All Rights Reserved

                              17 of 146 DOCUMENTS



                                NRC Handelsblad

                               November 22, 2007

SECTION: OPINIE; Blz. 9

LENGTH: 291 woorden


Drukte om Anne Frankboom is stuitend

Het hoofdcommentaar over de zogenoemde Anne Frankboom in Amsterdam is mij uit
het hart gegrepen (NRC Handelsblad, 20 november). De exorbitante aandacht voor
een zeer oude kastanjeboom - ook al heeft deze bijzondere emotionele en
'historische' waarde - leidt alleen maar af van waar het werkelijk om gaat: het
joodse meisje Anne Frank.

Er waren heel veel joodse meisjes en jongens als Anne Frank die een minder goede
of helemaal geen schuilplaats hadden. De meesten van hen vonden de dood in een
van de Duitse concentratiekampen. Dat hebben 'gewone' Nederlanders niet
verhinderd. De drukte die nú om een boom gemaakt wordt, vind ik dan ook
stuitend.

Mijn man was ondergedoken, evenals een aantal mensen in mijn directe omgeving
die dankzij de hulp van moedige medemensen WO II overleefd hebben.

Drs. Joke C.A. Moëd-Reiss

Amsterdam

Wijs besluit om boom nog niet te kappen

Als ik één ding heb ervaren in mijn functies met betrekking tot het al dan niet
kappen van vermeend zieke bomen is het wel hoe onvoorspelbaar de stabiliteit is
van een boom.

Op het oog kerngezonde bomen, vol in blad, geen zwam te zien, vallen spontaan
om, andere bomen die er zeer slecht uitzien zijn als het ware niet om te
krijgen. Diagnose met behulp van metingen zijn nuttig maar geven geen totaal
beeld. En de stabiliteit van een boom wordt mede bepaald door mechanische wetten
en de zwaartekracht: puur door eigen gewicht blijft de boom staan. Het is dan
ook meestal de risicoanalyse waarop het besluit tot kap van een suspecte boom
wordt genomen. En juist daar kunnen de meningen uiteenlopen.

Het was dan ook een wijs besluit van de rechter om het nog even aan te zien,
juist bij de Anne Frankboom, beladen met emoties.

Joost S.H. Gieskes

Den Haag

LOAD-DATE: November 22, 2007

LANGUAGE: DUTCH; NEDERLANDS

PUBLICATION-TYPE: Krant


                         Copyright 2007 NRC Media B.V.
                              All Rights Reserved

                              18 of 146 DOCUMENTS



                                NRC Handelsblad

                               November 19, 2007

Opkomst (en ondergang) van humor

BYLINE: Anil Ramdas

SECTION: OPINIE; Blz. 7

LENGTH: 909 woorden


Zo'n kwart eeuw geleden kwam ik voor het eerst in Bombay, in die tijd de meest
ontwikkelde stad van India. Het was allemaal redelijk overzichtelijk, in
sociologische zin. Er waren een paar rijken in het zuiden en in het noorden, en
verder alleen maar armen.

Ik moest er voor mijn studie Sociale Geografie veldwerk doen in de
sloppenwijken. Ik zou een tijd lang in een sloppenwijk wonen en goed letten op
inkomensverschillen, opdat de armen niet op een hoop werden gegooid. In de
sociale wetenschappen vond men dat soort nuanceringen erg belangrijk, en ik kwam
inderdaad terug met een verslag vol nuanceringen.

Er waren de uurloners, net gekomen van het platteland, die woonden in hutten van
karton en plastic op trottoirs, de pavement dwellers. Dan waren er mensen met
een dag- of weekloon, in semi-permanente hutten van houten plankjes en een
zinken dak. Vervolgens waren er de vaste arbeiders die een stenen vloer hadden
en niet te ver hoefden te lopen naar een gemeentelijke kraan.

In de sloppenwijken waren er geen sanitaire voorzieningen, de mannen ontlastten
zich op de treinsporen, de vrouwen op half beschutte plekken, maar voor mij was
dat iets te veel van de participerende observatie. Daarom at ik zo min mogelijk
en ging ik twee keer per week met de trein naar het uiterste zuiden, waar ik een
kamertje had met een gemeenschappelijk toilet. Dit had ik niet opgeschreven in
mijn verslag.

's Avonds, na acht uur, viel Bombay in slaap. Vrij letterlijk: op alle trottoirs
sliepen mensen, op alle bankjes in de parken, onder de monumenten, op
uitstekende airco's van kantoorgebouwen, en alle lichten van de stad gingen uit.
In de ochtend deden politiemannen hun ronde door de stad, en mensen die nog
leken te slapen werden met een stok gepord. Degenen die niet wakker te krijgen
waren, werden afgevoerd, want dood.

Bombay was een macabere miljoenenstad waar, dankzij het socialistische bewind,
vrijwel niets te koop was. Geen luxeartikelen, al helemaal geen importartikelen,
en geen drank; de stad was decenni lang drooggelegd. Er was geen vertier, er
waren nauwelijks toeristen en je kon je er rustig in de negentiende eeuw wanen.

Hoe anders is Bombay nu. Overal billboards en neonreclame, nauwelijks pavement
dwellers, wel hoge flatgebouwen, hotels, restaurants, hel verlichte winkelcentra
met buitenlandse spullen, lange files van Japanse auto's - niets doet herinneren
aan het begin van de jaren tachtig. En het gebeurde allemaal door een enkele
maatregel: het opengooien van de grenzen.

Natuurlijk is er nog veel armoede, de sloppenwijken zijn er nog steeds,
jaarlijks komen er bijna vierhonderdduizend dorpelingen bij, de stad schoot van
acht miljoen naar bijna het dubbele en is zo verstopt dat het zelfs de
moessonregens niet meer aankan. Maar er is iets heel bijzonders gebeurd: Bombay
kreeg een middenklasse. Mensen die heel hard werken en er iets aan overhouden:
scooters, auto's, tv-toestellen, mobiele telefoons en flamboyance, dat vooral.
Alles groeit, de kantoorgebouwen, de inkomens, de export en de kennis, als ook
de criminaliteit, het religieuze fanatisme en de benepenheid van degenen die
niet goed meekunnen. Maar dat hoort bij een open samenleving die niet meer bang
is voor de wereld.

Waar je het effect van de nieuwe middenklasse vooral aan kunt zien is de cinema.
Bombay, plagerig Bollywood genoemd, produceert jaarlijks de meeste films ter
wereld. Vroeger waren ze melodramatisch, verongelijkt, woedend zelfs. In de
films van de jaren tachtig moest de held het opnemen tegen het onrecht, de
corruptie, het banditisme van de staat. Met woeste vuistgevechten werd het eigen
recht gehaald en wat daarmee precies gewonnen was, bleef onduidelijk. De films
waren dromerig en volstrekt irreëel, want de mensen uit de sloppenwijken wilden
ontsnappen aan de wreedheid van hun bestaan.

Nu worden de films niet meer gemaakt voor de armsten, maar voor die nieuwe
middenklasse. Dat heeft een heel andere toon en een heel andere stijl
opgeleverd. De films hebben nu humor.

Het meest frappante voorbeeld ging tien dagen geleden in première in de hele
wereld. De film heet 'Om Shanti Om' en gaat over een eenvoudige jongen die
verliefd raakt op een filmster. De filmster wordt vermoord, in een
reddingspoging sterft ook de jongen, maar hij wordt wedergeboren en gaat op zoek
naar de moordenaar.

Absurd? Zeer zeker. Opzettelijk? Ja, dat is het juist: zeer opzettelijk. De
regisseur neemt Bollywood in de maling en laat bijna alle filmsterren opdraven
om zichzelf belachelijk te maken. De film drijft op zelfspot en het levert een
komedie op waar de volle zalen in Bombay, New York, Londen en zelfs Amsterdam
van daveren.

Ik ging naar de première met het vooroordeel dat er om Bollywood niets te lachen
viel, maar drie uur later was ik een vooroordeel armer. Bij het verlaten van
Pathe Arena in Amsterdam begreep ik waar humor van afhankelijk is: het vermogen
je kwetsbaar op te stellen, jezelf op de korrel te nemen, jezelf een spiegel
voor te houden. Daar is een enorme zelfverzekerdheid voor nodig: zonder
zelfvertrouwen geen humor.

Is het daarom waarom ik vind dat er in Nederland tegenwoordig weinig te lachen
valt? Kan ik daarom niet meer tegen de beschuldigende toon die je overal
tegenkomt, in kroegen en in kranten, bij politici en gewone burgers? Inderdaad,
als je erover nadenkt is dat het wat Nederland momenteel typeert: geslotenheid,
angst, een gevoel door alles en iedereen te worden bedreigd. Dat is dodelijk
voor de humor.

ramdas@nrc.nl

LOAD-DATE: November 19, 2007

LANGUAGE: DUTCH; NEDERLANDS

PUBLICATION-TYPE: Krant


                         Copyright 2007 NRC Media B.V.
                              All Rights Reserved

                              19 of 146 DOCUMENTS



                                NRC Handelsblad

                                November 3, 2007

Leve zelfrelativering en twijfel , dat is de kern van onze identiteit

BYLINE: Dick Pels

SECTION: OPINIE & DEBAT; Blz. 15

LENGTH: 1437 woorden

SAMENVATTING:

We moeten een zwakke, relativerende visie op onze nationale identiteit
verdedigen tegen de harde identiteiten die haar bedreigen.

VOLLEDIGE TEKST:

De integratie van nieuwe groeperingen in de Nederlandse samenleving dwingt tot
zelfonderzoek en raakt volgens Paul Scheffer de kern van onze instituties en
vrijheden. Migranten kunnen alleen worden uitgenodigd en uitgedaagd door een
samenleving met een sterke cultuur van burgerschap, die haar grondslagen wil
verhelderen en haar erfgoed wil overdragen, en die een idee heeft over wat
wezenlijk is in haar cultuurgeschiedenis. Dat betekent dat er een einde moet
komen aan de 'zelfrelativering' van de multiculturele elite. Scheffer gebruikt
niet het bij conservatieven geliefde scheldwoord 'zelfhaat', maar hij komt er
dicht bij.

Maar wat als de gedeelde normen en burgerschapscompetenties die door de
meerderheid en de minderheden moeten worden aangeleerd en gedeeld, juist die
zelfrelativering als kern hebben? Wat als juist dit individualisme en
'relativisme' de trots zijn van onze 'leidende' democratische cultuur? Scheffer
benadrukt terecht dat het vermogen tot zelfkritiek het belangrijkste element is
van de open samenleving die we tegen haar vijanden moeten verdedigen. Maar als
dit democratisch 'relativisme' het wezen uitmaakt van onze cultuurgeschiedenis
en ons liberaal-democratisch erfgoed, dan is het ook een normatieve eis die we
aan alle culturen in dit land moeten stellen.

Het lijkt paradoxaal dat juist dit idee van een 'zwakke', zelfkritische
identiteit de fundering kan leveren voor een sterke burgerschapscultuur. Maar
bij nader inzien is er geen sprake van een contradictie. Het relativisme kan wel
degelijk actief, oordeelsvaardig en weerbaar zijn, en laat daarmee het klassieke
'onverschillige' cultuurrelativisme en multiculturalisme achter zich.

De door Scheffer bepleite godsdienstvrijheid is daarvan een goed voorbeeld. Het
gaat in beginsel om het individuele recht om te geloven en om van het geloof af
te stappen, en veronderstelt dus openheid voor het debat en het vermogen om de
eigen tradities kritisch te herzien. Voorzover de islam en andere religies die
zelfkritiek ontberen, de individuele gewetensvrijheid beperken en een
collectivistisch afgedwongen waarheid prediken, moeten zij terecht worden
bestreden.

Maar hetzelfde geldt natuurlijk voor de seculiere religie van de nationale
identiteit. Zodra die als een verplichtende collectivistische waarheid gaat
gelden (één volk, één vaderland), moeten we ons daar even hard tegen keren. 'De'
Nederlandse identiteit bestaat net zo min als 'de' islam. Een 'zwak' persoonlijk
godsgeloof waarvoor men zelf de verantwoordelijkheid neemt ('mijn islam') is op
dit punt vergelijkbaar met een 'zwak' persoonlijk geloof in de natie ('mijn idee
van Nederland'). Zodra de nationale traditie, geschiedenis en identiteit worden
voorgesteld als een monolitisch blok met een vaste betekenis die voor iedereen
verplichtend geldt, wordt het idee van het open democratische debat op dezelfde
manier uitgehold.

Het vreemde is nu dat Scheffer zoveel begrip en respect toont voor de onvrede
van 'gewone Nederlanders in de oude wijken' dat hij geneigd is hun
cultuurnationalistische sentimenten te vergoelijken. Het is ongerijmd dat hij
wél een zelfkritische houding verwacht van de multiculti's en de moslims, maar
veel minder van de onzekere autochtone Nederlanders die bescherming zoeken in
hun nationale identiteit. Daarmee neemt hij zijn eigen cultuurkritiek
onvoldoende serieus, en doet hij een knieval voor het fortuynistisch populisme.

Symptomatisch voor die asymmetrie was zijn harde reactie op Máxima's
relativerende uitspraak over de Nederlandse identiteit. De arme prinses werd
geconfronteerd met een onzalige coalitie die reikte van Geert Wilders, de VVD,
het CDA minus Balkenende en Hirsch Ballin, de Telegraaf, de Bond van
Oranjeverenigingen tot en met rechtse én linkse publicisten zoals Bart Jan
Spruyt, Sylvain Ephimenco, Stephan Sanders, René Cuperus en dus ook Paul
Scheffer. Diens reactie verschilde niet wezenlijk van die van de
neoconservatieve Opinio-maker Spruyt, die Máxima hekelde vanwege haar keuze voor
het 'elitaire kosmopolitisme' van de multiculturele regentenklasse.

Scheffer noemde haar "hooghartig" door zich te afficheren als wereldburger, want
dan snapte je niet "dat het overgrote deel van de Nederlanders heel erg aan een
plek is gebonden, door geschiedenis, taal, werkgelegenheid, huwelijkspatronen.
[...] Omdat zij veel airmiles heeft gespaard is ze een wereldburger. Ze heeft in
allemaal gated communities gewoond." Eigenlijk zegde ze daarmee het vertrouwen
op in dat deel van de bevolking dat had gestemd op Wilders, Verdonk of
Marijnissen: "Tegen eenderde van de bevolking zegt ze: jullie horen er niet meer
bij." (De Pers 5 oktober).

Scheffers verdediging van de gewone Nederlanders tegen Máxima heeft zowel een
strategische als een principiële kant. Als je geen begrip kunt opbrengen voor
hun behoefte aan culturele bescherming, historische continuïteit en
gemeenschapszin, wordt hun onbehagen gemakkelijk door populistische
nationalisten gekaapt.

Maar om dat begrip te kunnen opbrengen, moet je zoals Scheffer ook zélf geloven
in een meer verplichtende notie van nationale identiteit. In plaats van het idee
dat we 'allemaal nieuwkomers' zijn en 'het land van iedereen' is, is er volgens
hem sprake van een historisch gevormde eigen stijl van samenleven, een "contract
tussen de generaties" dat niet iedereen zomaar insluit en dat de deelnemers
bepaalde verplichtingen oplegt.

Deze contractgedachte vormt de spil van Scheffers boek. Zij verwoordt een
nationaal-historisch gemeenschapsdenken dat men in scherpere vorm ook herkent
bij neoconservatieve denkers zoals Spruyt, Kinneging en Verbrugge. Ook Verbrugge
vindt dat we principieel moeten buigen voor de 'wijsheid' van de traditie, de
historisch gegroeide instituties en de 'ontzagwekkende' gemeenschap waarin
individuen zijn ingebed en die aan hen voorafgaat. Bij hem raakt het
gemeenschapsdenken zelfs aan een vorm van 'volksdenken' of nationaal-populisme,
dat er niet voor terugschrikt om te spreken van de 'bloed- en aardeband' die in
het (Nederlandse) staatsburgerschap besloten ligt. Gemeenschap, cultuur, natie
en volk zijn gebiedende essenties waaraan de vrijheid van de burger in laatste
instantie ondergeschikt is.

Maar men kan zich afvragen of het de traditie of de geschiedenis zelf zijn die
spreken en verplichtingen opleggen, of dat het gaat om een woordvoerder die
namens deze grootheden spreekt, en die zijn interpretatie (zijn 'wijsheid') voor
ons allen verplichtend probeert te maken. Het idee van een 'contract tussen de
generaties' suggereert ten onrechte dat we er op één of andere manier allemaal
mee hebben ingestemd. Maar de enige die 'er bij is geweest' is natuurlijk de
woordvoerder, die net doet alsof zijn interpretatie van de geschiedenis, de
traditie en de gevestigde instituties door een objectieve, bovenpersoonlijke
werkelijkheid wordt gedicteerd. 'In weerwil van een gemakkelijk beleden openheid
tegenover de wereld behoudt het erfgoed zijn eigen zeggingskracht', aldus
Scheffer. Maar dat erfgoed kan alleen iets 'zeggen' als woordvoerders zoals
Scheffer het met hun plechtstatige woorden kracht bijzetten.

Volgens Scheffer kunnen we migranten en hun kinderen sterker verplichten tot
deze samenleving doordat we onszelf sterker verplichten tot het land waar we
deel van uitmaken. Maar dat 'land' is voor velerlei interpretaties vatbaar, en
bestaat in feite uit een eindeloos gesprek over wat het precies voorstelt. Dat
Nederland in die zin een 'onduidelijk land' is, vindt Scheffer een geweldig
nadeel voor de integratie. Maar waarom kunnen we dit niet als een voordeel zien?
Zelfrelativering en productieve twijfel zijn kernelementen van onze open
democratische cultuur. Dat houdt in dat we juist een zwakke, relativerende visie
op onze nationale identiteit moeten verdedigen tegen de harde identiteiten die
haar bedreigen.

Die hardheid schuilt niet alleen in de nationale trots van veel Turken en
Marokkanen, of in de onaantastbare eer van de Koran en de Profeet, maar ook in
het nieuwe Nederlandse nationalisme. Dat zoveel mensen in Nederland houvast en
zekerheid ontlenen aan een gezond vaderlands volksgevoel betekent nog niet dat
men moet overlopen van begrip ervoor.

Het sociaal-democratische verheffingsideaal dat Scheffer nieuw leven wil
inblazen, kan niet alleen van toepassing zijn op migranten en moslims. Het moet
ook worden gericht op autochtone Nederlanders die wegkruipen in een nostalgisch
nationalisme dat met zijn rug naar de Europese en pluriforme toekomst staat.

LOAD-DATE: November 5, 2007

LANGUAGE: DUTCH; NEDERLANDS

NOTES: Voorzitter van de linksliberale denktank Waterland. Auteur van 'Een zwak
voor Nederland' en 'De economie van de eer'.; Paul Scheffer doet een knieval
voor het fortuynistisch populisme

PUBLICATION-TYPE: Krant


                         Copyright 2007 NRC Media B.V.
                              All Rights Reserved

                              20 of 146 DOCUMENTS



                                NRC Handelsblad

                                November 2, 2007

Vissen in de Europese vijver;
Nieuwe Nederlandse fondsen zoeken middelgrote bedrijven over grens

BYLINE: Menno Tamminga

SECTION: BEURZEN; Blz. 13

LENGTH: 840 woorden

DATELINE: Amsterdam, 2 nov.

SAMENVATTING:

Nederlandse geldbeheerders die gespecialiseerd zijn in beleggingen in kleinere
en middelgrote bedrijven vissen naar nieuw rendement in Europa.

VOLLEDIGE TEKST:

Droogt het aantal kansrijke Nederlandse beleggingen wellicht op als gevolg van
fusies, overnames en de 'uitverkoop' van Nederland?

"In Nederland is zeker nog wel rendement te behalen op aandelen van
ondergewaardeerde bedrijven", zegt beleggingsdirecteur Alex Otto van Delta
Lloyd. "Maar je hebt in Europa talloos veel meer bedrijven die nog niet zijn
ontdekt. Ik heb het gevoel van het kind in de snoepwinkel."

Nee, uitgevist is Kempen & Co hier niet, zegt vermogensbeheerder Joop Witteveen.
Kempen is een van de wegbereiders van beleggen in kleinere bedrijven via het
Orange Fund. Maar in Nederland kunnen de Kempen-beheerders in de categorie
'klein en middelgroot' nu kiezen uit zo'n 80 namen van beursgenoteerde
bedrijven, vertelt Witteveen. In Europa komen na een eerste screening zo'n 1.400
bedrijven in aanmerking.

Vorige maand introduceerde Delta Lloyd al een nieuw beleggingsfonds dat
beduidende aandelenpakketten (minimaal 5 procent) gaat kopen in ondergewaarde
bedrijven in andere Europese landen. Delta Lloyd borduurt verder op het
succesvolle Delta Deelnemingen Fonds, dat nu 1,2 miljard euro beleggingen in
Nederlandse aandelen heeft.

Gisteren kwam vermogensbeheerder Kempen & Co met een variant op een
beleggingsfonds dat geld gaat steken in Europese kleinere bedrijven. Kempen
beheert vanuit Edinburgh en Amsterdam al diverse fondsen met samen 2 miljard
euro beleggingen in deze categorie ondernemingen, zegt directeur Daan van der
Werf. Edinburgh is een Schots geheim: een centrum voor vermogensbeheer dat
elders in Europa niet erg bekend is. "Maar daar komen wel meer managers van
kleinere bedrijven langs om presentaties te geven dan in Amsterdam", weet Van
der Werf.

Het nieuwe fonds, Orange European Participations, concentreert zich op
professionele beleggers en (heel) rijke particulieren en vraagt voorlopig geen
beursnotering. Het Delta Lloyd Europees Deelnemingen Fonds, dat op de gewone man
mikt, kreeg gisteren een beursnotering. Beleggers schreven voor 243 miljoen euro
in, meer dan de 200 miljoen waarop was gerekend.

Desondanks is Orange European Participations op dit moment de grotere van de
twee. Acht professionele beleggers, waaronder Van Lanschot Bankiers, de eigenaar
van Kempen, hebben samen 364 miljoen euro toegezegd. "Dat de bank ook zelf
meedoet weerspiegelt ons vertrouwen", zegt Van der Werf. Het geld van de
aandeelhouders komt de komende tijd gefaseerd beschikbaar zodat het fonds niet
geforceerd wordt de hele geldbuidel in één keer leeg te schudden op de Europese
beurzen.

De andere zeven aandeelhouders van Orange European Participations zijn
Nederlandse verzekeraars en één grote particuliere belegger. Het fonds gebruikt
recente fiscale regelgeving voor een dubbele opkikker: de aandeelhouders nemen
ten minste 5 procent van het fonds, zodat ze ervan kunnen profiteren dat
dividend en koerswinsten onbelast zijn. Maar het fonds zelf neemt ook
aandelenpakketten van 5 procent of meer in de bedrijven waarin het belegt. Dat
levert vergelijkbare fiscale voordelen op. Tot voor kort golden die voordelen
alleen voor aandelenpakketten in Nederlandse bedrijven, met ingang van dit jaar
gelden zij voor heel Europa.

Nu het fonds genoeg heeft om van start te gaan, wil Kempen te zijner tijd de
klantenkring vergroten met rijke particulieren als ex-ondernemers. De fiscale
regels scheppen daar mogelijkheden voor: een aparte houdstermaatschappij kan 5
procent van de aandelen in Orange European Participations kopen, en vervolgens
kunnen particulieren 5 procent van de aandelen van die houdstermaatschappij
kopen en nog steeds van alle fiscale toeters en bellen profiteren.

Maar dan moeten de ex-ondernemers wel overtuigd worden. Zij hebben vaak een
voorkeur voor Nederlandse beleggingen. "Particuliere beleggers doen het met wat
meer emotie", zegt Van der Werf. "Rijk geworden ex-ondernemers hebben een
voorkeur voor eigen land", zegt Witteveen. "Zij willen de bedrijven graag
kennen, ze willen er greep op hebben."

Waar de beheerders van Kempen het geld gaan beleggen is een vraag die ze niet
concreet willen beantwoorden. Dat zou anderen maar op gedachten brengen, de
koers opdrijven en rendement kosten. Witteveen wil alleen wat landen noemen:
Griekenland, de Noordse regio, Oostenrijk. Hoe verder weg van Londen, het
Europese financiële centrum van waaruit een schare geldbeheerders de markt
afgraast, hoe beter, lijkt het.

Ook vermogensbeheerder Otto van Delta Lloyd wil zich niet in de kaart laten
kijken. "Als het zover is komt het op de website."

Goed, eentje dan. Hij heeft een tijdje gekeken naar Christian Salvesen, een
Brits transportbedrijf. Koers toen: 50 pence. Daar moet wel het dubbele
inzitten, dacht Otto. Maar helaas, nog voor hij kon toeslaan met het Delta Lloyd
Europees Deelnemingen Fonds volgde begin oktober een overnamebod door een Franse
transporteur, genaamd Dentressangle. De Fransen boden 95 pence per aandeel.

LOAD-DATE: November 2, 2007

LANGUAGE: DUTCH; NEDERLANDS

GRAPHIC: 021107ECO_OrangeFund

PUBLICATION-TYPE: Krant


                         Copyright 2007 NRC Media B.V.
                              All Rights Reserved

                              21 of 146 DOCUMENTS



                                NRC Handelsblad

                                October 26, 2007

Het fatsoen is er om weg te redeneren;
De NRC LEESCLUB discussieert deze maand over Dostojevski's 'Het dorp
Stepantsjikovo'

BYLINE: Michel Krielaars

SECTION: BOEKEN; Blz. 31

LENGTH: 892 woorden

SAMENVATTING:

Het ruige leven in 'Het dorp Stepantsjikovo' wijkt nauwelijks af van dat in een
huidige Moskouse buitenwijk. En het fatsoen evenmin.

VOLLEDIGE TEKST:

Wie op een doordeweekse dag door een Moskouse woonwijk loopt, maakt een
redelijke kans in een situatie te belanden die zo uit een roman van Dostojevski
kan komen. Dronkelappen die elkaar met een fles of een bijl te lijf gaan om
daarna bewusteloos in de goot te vallen, bedelende vrouwtjes die je aankijken
alsof ze je willen verscheuren als je ze geen 10 roebelbiljet toestopt,
hysterisch biddende kantoorklerken die om vergiffenis vragen voor hun kwalijke
zaakjes voordat ze naar hun werk gaan - ze zijn een moderne variant van het
Rusland van de gewone man zoals je dat ook van Dostojevski kent. Ze laten het
ruige Russische leven zien met zijn soms maximalistische excessen, waarin zonde
en vergiffenis vaste onderdelen zijn. Dostojevski doet het niet voor niets zo
goed in de christelijke cultuur van het Westen.

Ook in Dostojevski's vroege roman Het dorp Stepantsjikovo komen die thema's
voor, al is het decor van de grote stad hier verruild voor dat van een landgoed
in de provincie, waar een adellijke familie met klaplopende aanhang woont. In de
Leesclub wordt het boek als een van Dostojevski's lichtere en meer komische
gepresenteerd. En dat is het ook, want het wemelt er van de humoristische
personages, hoe akelig en onsympathiek ze soms ook zijn. Het boek wijkt dan ook
enigszins af van het overige werk van Dostojevski, waarin sombere, humorloze
hysterici bijna altijd de overhand hebben en de zon nooit lijkt te schijnen.

Zo weet de landheer Jegor Iljitsj Rostanjev je met zijn sullige goedheid niet
alleen te vertederen en te ergeren, maar maakt hij je ook aan het lachen. Ik ken
niemand die zo vaak zijn verontschuldigingen aanbiedt, zo bang is om mensen te
kwetsen en zo herhaaldelijk op zijn voornemens terugkomt als hij. Hij is vooral
lachwekkend dankzij het slechte en al even vermakelijke karakter van Foma
Fomitsj, een charismatische huisfilosoof die zich als een soort Raspoetin bij de
moeder van Jegor Iljitsj heeft ingelikt. Het enige streven van deze charlatan is
dat hij de baas wil spelen op het landgoed. Dankzij zijn hysterische, theatrale
karakter lukt hem dat tot op de laatste bladzijden van het boek. Behalve het
personage van Peredonov uit Fjodor Sologoebs magistrale treiterroman Een kleine
demon kent de klassieke Russische literatuur geen akeliger mens dan Foma
Fomitsj.

Maar ook zonder Foma Fomitsj in zijn buurt weet Jegor Iljitsj je met zijn
goedheid aan het lachen te maken. Zoals in de passage waarin een lakei met een
rare naam zich Oeljanov (lansier) wil laten noemen. Jegor Iljitsj zegt dan tegen
die lakei: "Drie dagen heb je rondgelopen als 'Oeljanov'. Je hebt alle muren,
alle vensterbanken in het prieel bedorven en volgeknoeid met potloodgekrabbel:
'Oeljanov'. We hebben het immers laten oververven."

Met zulke vaderlijke woorden uit de mond van een landheer heb je even niet het
gevoel een boek van Dostojevski te lezen, maar eerder een verhaal van Tsjechov
of Gogol. Hier is de lichte Dostojevski aan het woord, met oog voor het
subtiele, niet die van het grote emotionele gebaar.

Bij het beschrijven van de goede karaktereigenschappen van Jegor Iljitsj laat
Dostojevski zich helaas ook van zijn minder briljante kant kant zien. Hij weet
namelijk van geen ophouden en lijkt aan twee bladzijden niet genoeg te hebben om
Jegor Iljitsj als goed mens neer te zetten. Tsjechov zou het met twee zinnen uit
Dostojevski's betoog hebben gedaan, zoals: 'Inderdaad was hij slap en zelfs veel
te week van karakter; doch niet uit gebrek aan vastberadenheid, maar uit angst
te krenken, wreed te zijn, uit buitengewone eerbied voor zijn naaste en voor de
mens in het algemeen'.

Vermakelijk zijn ook de bijfiguren in Het dorp Stepantsjikovo . Zoals de
conservatieve landheer Stepan Bachtsjejev, een buurman van Jegor Iljitsj. Hij
houdt een schitterende tirade tegen de pogingen van Foma Fomitsj om de boeren en
lakeien van Jegor Iljitsj Frans te leren. 'Want waarom moet een lijfeigene Frans
leren, vraag ik u? Trouwens, waarom moeten in 't algemeen onze landgenoten Frans
leren, waarom? Om flauwe praatjes tegen de meisjes te verkopen onder de mazurka
en om andermans vrouwen het hoofd op hol te brengen? Zedenbederf - en anders
niet!' Wie bedenkt dat de hoge Russische adel in die tijd naar napoleontisch
voorbeeld Frans sprak, maar dat de snobistische lagere adel in de provincie zich
in die taal amper verstaanbaar kon maken, kan om zulke uitspraken schuddebuiken
van het lachen.

Vervolgens gaat Bachtsjejev tekeer tegen de geleerden, die in de ogen van de
conservatieve landheer vrijmetselaars en liberalen zijn: 'Jullie zijn allemaal
balletdansers, met jullie geleerderigheid! Jullie doen niets liever dan op één
been huppelen en je laten bewonderen'.

Ook het personage van de klaploper Mizintsjikov werkt op de lachspieren. Hij wil
de schatrijke en hysterische Anna Ivanovna schaken, met haar te trouwen en haar
bij een 'net, maar arm gezin' onderbrengen om er met haar geld vandoor te kunnen
gaan. 'Denkt u zich eens in, houdt u rekening met haar aard: welnu, is zij in
staat echtgenote te wezen en samen met een man te wonen?' Het is precies dat
wegredeneren van het fatsoen dat je vandaag de dag in Rusland nog altijd
tegenkomt. Tot in de hoogste kringen.

LOAD-DATE: October 26, 2007

LANGUAGE: DUTCH; NEDERLANDS

NOTES: Zulke vaderlijke woorden doen denken aan Tsjechov of Gogol

PUBLICATION-TYPE: Krant


                         Copyright 2007 NRC Media B.V.
                              All Rights Reserved

                              22 of 146 DOCUMENTS



                                NRC Handelsblad

                                October 24, 2007

Alle kranten vanaf 1752 online;
De Leeuwarder Courant ontsluit hele verleden digitaal voor iedereen

BYLINE: Ewoud Sanders

SECTION: MEDIA; Blz. 20

LENGTH: 734 woorden

DATELINE: Rotterdam, 24 OKT.

SAMENVATTING:

Vanaf vandaag is het archief van de Leeuwarder Courant op woordniveau online te
doorzoeken. In totaal gaat het om ruim 11 miljoen artikelen, op zo'n 800.000
krantenpagina's, waarvan de eerste verscheen op 29 juli 1752.

VOLLEDIGE TEKST:

De afgelopen jaren zijn steeds meer krantenarchieven digitaal toegankelijk
geworden, maar tot nu toe ging het steeds om kranten uit het eind van de
negentiende en het begin van de twintigste eeuw. Tot gisteren was de oudste
krant die op internet geraadpleegd kon worden de (Groene) Amsterdammer, die is
gedigitaliseerd van 1877 tot 1940.

Vanaf vandaag kunnen we opeens een stuk verder terug in de tijd: helemaal tot 29
juli 1752. De krant opende toen met een beginselverklaring, waarin wordt gesteld
dat men voornemens is de Leeuwarder Saturdagse Courant wekelijks uit te geven,
volgens "een bysonder en nieu plan geformeert".

Het plan moet goed bij de lezers zijn aangeslagen, want de Leeuwarder Courant
verschijnt nog altijd en is de toonaangevende krant voor de provincie Friesland.
Tussen 1752 en nu besloeg de stadseditie zo'n 800.000 pagina's, die allemaal
vanaf het origineel zijn gescand - in kleur maar liefst. Al die kranten, die bij
elkaar ruim drie miljard woorden bevatten, zijn nu gratis via de website te
doorzoeken (na registratie).

Waarom is de Stichting Digitaal Archief Leeuwarder Courant aan dit megaproject
begonnen? Projectleider Eddy van der Noord (45): "Wij hadden met dit project
twee hoofddoelen. Het eerste was conservering. Papier verzuurt en vergaat
uiteindelijk. Doordat de originelen nu niet meer hoeven te worden blootgesteld
is het risico op beschadiging enorm beperkt.

Het tweede doel was ontsluiting: het papieren archief was niet of nauwelijks
toegankelijk. Nu is de complete krant waar dan ook voor iedereen te raadplegen.
Een belangrijk deel van het Friese culturele erfgoed is hiermee geconserveerd en
makkelijk bereikbaar geworden".

De artikelen zijn ontsloten op artikelniveau. Dat betekent dat je een
krantenartikel te zien krijgt nadat je (via eenvoudig of uitgebreid zoeken) naar
een woord of naam hebt gezocht, dan wel op een combinatie van woorden
(bijvoorbeeld 'Leeuwarden AND moord').

Critici vinden dat ontsluiting op artikelniveau nadelen heeft, omdat het ook
belangrijk is om te weten wáár een stuk op de pagina heeft gestaan. De opening
van de krant heeft bijvoorbeeld een heel ander gewicht dan een berichtje aan de
rand van de pagina. "Dat probleem hebben we ondervangen", aldus Van der Noord,
"door de optie 'toon pagina'. Dan krijg je de oorspronkelijke pagina te zien, in
kleur".

De website biedt allerlei interessante foefjes. Je kunt sorteren op datumregel,
je kunt per eeuw zoeken en je kunt een krant van een bepaalde dag of periode
opvragen om er vervolgens bladzijde voor bladzijde doorheen te bladeren.
Bovendien wordt er door de zoekmachine rekening gehouden met oude schrijfwijzen.
Zoek op 'Pasen' en je vindt ook 'Paschen'.

Binnenkort wordt dit nog geavanceerder. Tussen 1808 en 1813 verscheen de
Leeuwarder Courant in het Frans, en vanaf het eind van de negentiende eeuw bevat
de krant artikelen in het Fries.

Het is de bedoeling dat een Nederlands zoekwoord straks ook resultaten in het
Fries en Frans laat zien; 'kerk' zou dus meteen leiden naar 'église' en
'tsjerke'.

Voor wie is dit archief interessant? Een betere vraag is: voor wie niet? Van der
Noord verwacht dat er volop gezocht gaat worden door bibliotheken, de Omrop
Fryslân, gemeentes, scholen, wetenschappelijke instituten, genealogen, dorps- en
kerkhistorici, taalkundigen, boekhistorici, journalisten, plus de 'gewone'
burger die is geïnteresseerd in historisch onderzoek.

Was het een kostbaar project? Het digitaliseren en op woordniveau ontsluiten van
oude kranten kost momenteel zo'n vijftig eurocent per pagina, rekent Van der
Noord voor. In totaal heeft het project, dat in twee jaar werd voltooid, zo'n
450.000 euro gekost, wat is betaald uit subsidies.

Heeft de Stichting Digitaal Archief Leeuwarder Courant overwogen om geld te
vragen voor het raadplegen van deze unieke bron? Op termijn overweegt de
stichting om bijvoorbeeld tien euro per jaar te vragen voor het downloaden van
complete pagina's - een functie die nu nog niet is geïnstalleerd.

Maar zoeken blijft te allen tijde gratis, want de stichting streeft een ideëel
doel na: het rijke cultuurgoed van Friesland voor zoveel mogelijk mensen zo goed
mogelijk toegankelijk maken.

LOAD-DATE: October 24, 2007

LANGUAGE: DUTCH; NEDERLANDS

NOTES: Lees historische kranten op:archiefleeuwardercourant.nl

PUBLICATION-TYPE: Krant


                         Copyright 2007 NRC Media B.V.
                              All Rights Reserved

                              23 of 146 DOCUMENTS



                                NRC Handelsblad

                                October 20, 2007

Kostendekkend collegegeld geeft onderwijsbegroting lucht

BYLINE: Flip de Kam

SECTION: ECONOMIE; Blz. 24

LENGTH: 869 woorden


Studenten aan hogescholen en universiteiten betalen 1.538 euro collegegeld per
jaar. Dat is een koopje. Gemiddeld kost het onderwijs dat zij genieten 8.100
euro per student. Het verschil van meer dan 6.500 euro wordt door de
belastingbetalers bijgepast. Nederland telt ruim een half miljoen studenten.
Hieruit volgt dat komend jaar 3,45 miljard euro uit de schatkist naar de
instellingen voor hoger onderwijs vloeit. Twee motieven bewegen de overheid om
het volgen van hoger onderwijs zo zwaar te subsidiëren.

Ten eerste heeft een hoog opgeleide beroepsbevolking gunstige gevolgen voor de
samenleving. Bij de beslissing om al dan niet te gaan studeren wegen scholieren
en hun ouders die maatschappelijke voordelen niet mee. De subsidie van de
overheid brengt die voordelen tot uitdrukking en verlaagt de financiële drempel
om door te leren. Toch overtuigt dit subsidiemotief niet. Bijna elke scholier
die aan de toelatingseisen voldoet gaat immers toch wel studeren. Zij beseffen
drommels goed dat je dankzij een hogere opleiding in de toekomst een stuk meer
kunt verdienen. Elk jaar extra scholing betekent later gemiddeld 8 procent meer
inkomen. De geldelijke investering in de eigen studie loont dus, ook als van
studerenden voortaan een kostendekkend collegegeld zou worden gevraagd.

Het tweede, inkomenspolitieke argument overtuigt evenmin. Volgens velen zou een
collegegeld van 8.100 euro scholieren uit armere gezinnen afschrikken om te gaan
studeren. In de afgelopen twintig jaar is het collegegeld al verzesvoudigd. Toch
studeren meer kinderen dan ooit. Een eventuele financiële drempel valt bovendien
eenvoudig te slechten door de studiefinanciering voor studenten met armlastige
ouders te verruimen. Belastingbetalers zijn de lachende derden. Bemiddelde
ouders - die nu nog een subsidie van ruim 6.500 euro per studerend kind genieten
- gaan de opleiding van hun spruiten immers volledig uit eigen zak betalen. Dit
geld komt beschikbaar voor belastingverlaging of voor andere overheidsuitgaven.

Zo'n vervijfvoudiging van het collegegeld, van 1.538 tot 8.100 euro, strookt met
het profijtbeginsel. Wie het meest van het onderwijs profiteren kunnen een
groter deel van de kosten uit eigen zak betalen, contant of door een hogere
studielening te sluiten. Waarom zou Jan Modaal, van wie het kroost na het vmbo
tegen een matig salaris aan de slag gaat, via de fiscus moeten meebetalen aan de
universitaire studie van kinderen die grotendeels uit een goed en financieel
bemiddeld nest komen en die dankzij hun studie een hoop meer gaan verdienen dan
de kinderen Modaal?

Mijn collega's Groot en Maassen van den Brink stelden op 16 oktober in de
Volkskrant voor om het collegegeld te verdubbelen, en om het te differentiëren.
Wie een dure studie volgt die later tot een hoog inkomen leidt (geneeskunde) kan
een hoger collegegeld betalen en zich een grotere studieschuld permitteren dan
wie een goedkopere studie volgt die later een minder hoog inkomen oplevert
(moderne talen). Goed idee.

Verhoging van het collegegeld is een van de maatregelen waarover het kabinet
zich op dit moment beraadt om meer dan een miljard euro vrij te maken voor een
betere salariëring van de leerkrachten in het voortgezet onderwijs. Het
regeerakkoord trekt hier nauwelijks een sou voor uit. Er is tot 2011 jaarlijks
wel 200 à 300 miljoen euro beschikbaar voor 'gratis' schoolboeken, maar slechts
12 miljoen euro voor betere arbeidsvoorwaarden van de vele tienduizenden
docenten. Wat hebben ouders aan kosteloze boeken, wanneer er straks geen leraar
meer voor de klas staat?

Bijna iedereen onderschrijft de conclusie van de commissie-Rinnooy Kan dat er
dringend iets moet gebeuren aan de arbeidsvoorwaarden in het voortgezet
onderwijs. De salarissen moeten omhoog, rekening houdend met opleidingsniveau en
prestaties van de individuele leerkrachten.

Het hiervoor noodzakelijke geld moet minister Plasterk (Onderwijs, PvdA) volgens
de spelregels van het begrotingsbeleid elders op zijn begroting vinden. Een
moedig parlement durft te kiezen. 't Is het één of het ander. Een verhoging van
het collegegeld ligt dan zó voor de hand. Bij een kostendekkend tarief valt 3,45
miljard euro vrij. Ten minste de helft van dit bedrag zal nodig zijn voor een
ruimere studiefinanciering. Resteert bij benadering 1,5 miljard euro voor
verbetering van de arbeidsvoorwaarden in het onderwijs, dat is anderhalf maal
zoveel als de opbrengst bij de omstreden afschaffing van de basisbeurs.

De schuld van studenten die (moeten) lenen om het hogere collegegeld te kunnen
betalen, neemt dan in het ergste geval met tussen de 25.000 en 30.000 euro toe.
Dit hoeft niemand af te schrikken, bij een soepele regeling voor de toekomstige
aflossing van de studieschuld.

Tip voor het kabinet. Laat de vroegere regeling herleven dat afgestudeerden voor
elk jaar dat zij in het voortgezet onderwijs gaan werken eentiende van hun
studieschuld wordt kwijtgescholden.

Zo slaat de overheid twee vliegen in één klap. Nog in deze kabinetsperiode komt
tot 1,5 miljard euro vrij voor betere arbeidsvoorwaarden in het voortgezet
onderwijs en het dreigende lerarentekort vermindert, aangezien veel
afgestudeerden een prikkel krijgen om na hun studie een aantal jaren voor de
klas te staan.

LOAD-DATE: October 19, 2007

LANGUAGE: DUTCH; NEDERLANDS

PUBLICATION-TYPE: Krant


                         Copyright 2007 NRC Media B.V.
                              All Rights Reserved

                              24 of 146 DOCUMENTS



                                NRC Handelsblad

                                October 18, 2007

De lokroep van een politieke 'beweging' Beweging geeft Verdonk de tijd;
verdonk

BYLINE: Sandra Heerma van Voss; Guus Valk

SECTION: VOORPAGINA; Blz. 1

LENGTH: 854 woorden

DATELINE: en

SAMENVATTING:

De 'beweging' die Rita Verdonk gisteren oprichtte, Trots op Nederland, is bewust
geen politieke partij. Dat woord schrikt mensen af. "Verdonk staat voor een
nieuwe politiek."

VOLLEDIGE TEKST:

en - Guus Valk

Den Haag, 18 okt. - Ze bellen hem al, de "gulle gevers", zegt hij: directeuren,
grootaandeelhouders, ondernemers. Hans Nieukerke, vriend van Rita Verdonk, staat
hen te woord. "Mensen uit het bedrijfsleven lopen weg met Rita. Ze zien de
problemen in het land: auto's die in de fik gaan in Slotervaart en Nederland dat
blij moet zijn dat het 'relatief rustig' is gebleven."

Ondernemers willen een politicus die van aanpakken weet, zegt Nieukerke, en niet
denkt aan wat er allemaal níét kan. "Rita is zo'n stoere vrouw. Zij zegt: ik los
de problemen op, nu is het afgelopen!" Nieukerke is bestuurslid van twee
stichtingen: de Stichting Stem Rita Verdonk en de Stichting Vrienden van Rita
Verdonk. De laatste is gisteren opgericht. Nieukerke: "Wij gaan het geld van de
donateurs netjes beheren."

Trots op Nederland heet de 'beweging' die Rita Verdonk gisteren oprichtte. Een
politieke partij is het niet. Een beweging zal haar helpen om haar doel,
minister-president, te bereiken. Speerpunten zijn de files, zorg, onderwijs,
immigratie en integratie.

Waarom een beweging, en geen partij? Verdonk wil opkomen voor "alle Nederlanders
die zich nu niet begrepen voelen door de bestaande politieke partijen". Een
politieke partij is een vereniging, met statuten, betalende leden die invloed
uitoefenen en een bestuur kiezen. En het is, aldus Rudy Andeweg, hoogleraar
empirische politicologie aan de Universiteit Leiden, "het meest gewantrouwde
onderdeel van ons politiek bestel". Dat Verdonk van een beweging spreekt, ziet
Andeweg dan ook "deels als retoriek": het woord 'partij' schrikt mensen af.

Verdonk is niet de eerste politicus die afstapt van het aloude idee van een
politieke partij. Marco Pastors richtte vorig jaar EénNL op, een partij zonder
leden. Hij had geen zin, zei hij, "om amendementen uit Schin op Geul" te
behandelen. Geert Wilders doet hetzelfde met zijn Partij voor de Vrijheid. Die
partij heeft geen leden of afdelingen. Er zijn leden van de Tweede Kamerfractie,
een website, en Geert Wilders zelf.

De afwezigheid van leden maakt de positie van de kleine groep getrouwen van
Verdonk sterker. Zij dienen het Tweede Kamerlid van advies, werven fondsen,
voeren het woord, of zijn haar 'klankbord'. Verdonk belt hen geregeld. De
belangrijkste getrouwen: ex-voorzitter Ed Sinke van de Amsterdamse VVD-afdeling,
campagneadviseur Kay van de Linde, vriendin Yolanda Bolleurs, het Amsterdamse
deelraadslid Mark Doorn, en Hans Nieukerke.

Laatstgenoemde, nu nog prominent VVD'er en tot voor kort directeur van de
Hoenderloo Groep, zal zich voor Verdonk bezig houden met het geld.

Op dit moment heeft de Stichting Stem Rita Verdonk "enkele tienduizenden euro's"
in kas, zegt hij. Maar er zal snel meer geld komen. "Het is zeker denkbaar dat
Verdonk premier wordt." Daarvoor is op termijn wel een politieke partij nodig,
denkt Nieukerke. "Anders lijkt het me lastig om het premierschap te bereiken."

Politiek advies krijgt Verdonk van Ed Sinke. Hij zei gisteren dat een nieuwe
partij "de minst logische keuze" was. "Het systeem van politieke partijen is op
zijn retour. Rita Verdonk staat juist voor een nieuwe politiek." Bij de
Stichting Vrienden van Rita Verdonk, waarvan Sinke ook bestuurder is, heeft zich
bovendien een nieuw bestuurslid aangesloten: R. Boelen, commissaris bij onder
meer Ballast Nedam en tot voor kort VVD-lid. Hij vindt het "buitengewoon
verstandig" dat Verdonk voor haarzelf is begonnen.

Kay van de Linde, pro deo pr-adviseur van Verdonk, heeft haar altijd afgeraden
een politieke partij op te richten. Hij was betrokken bij de start van Leefbaar
Nederland. Die partij probeerde in 2001 groot te worden op de 'ouderwetse'
manier: met een partijkader, meepratende leden en een gekozen lijsttrekker (Pim
Fortuyn). Na jaren van intern geruzie ging de partij dit jaar ten onder. Dit
nooit meer, weet Van de Linde.

De structuur van de beweging biedt Verdonk ruimte "de kat uit de boom te
kijken", zegt politicoloog Gerrit Voerman van het Documentatiecentrum
Nederlandse Politieke Partijen van de Rijksuniversiteit Groningen. "Zo kan ze
inschatten hoe groot haar aanhang werkelijk is. De peilingen zijn niet
eenduidig."

Praten namens de 'gewone Nederlander'. Je laten voorstaan op daadkracht en
rechtlijnigheid. Een tegenstelling creëren tussen je eigen beweging, die naar de
mensen luistert, en de Haagse bestuurderselite, die dat niet meer doet. Nieuw is
het allemaal niet. Het "populistische breekijzer", zoals Voerman deze methode
noemt, is al eerder succesvol gebruikt door Pim Fortuyn en Geert Wilders.
Verdonk heeft volgens hem tot nu toe steeds volgens een klassiek populistische
methode gewerkt.

Voerman: "Tijdens de strijd om het lijsttrekkerschap schilderde ze fractieleider
Mark Rutte af als deel van de elite. Als minister presenteerde ze zichzelf als
outsider, die opbotste tegen de stroperigheid van de regels." Maar in Den Haag,
zegt Voerman, "is Verdonk allang geen buitenstaander meer".

LOAD-DATE: October 18, 2007

LANGUAGE: DUTCH; NEDERLANDS

GRAPHIC: 1810NNNLverdonk, Het Tweede Kamerlid Verdonk laat zich filmen bij de
lancering van haar politieke beweging, gistermiddag in het Haagse perscentrum
Nieuwspoort., Foto Roel Rozenburg

PUBLICATION-TYPE: Krant


                         Copyright 2007 NRC Media B.V.
                              All Rights Reserved

                              25 of 146 DOCUMENTS



                                NRC Handelsblad

                                October 15, 2007

SECTION: BINNENLAND; Blz. 2

LENGTH: 569 woorden


Europarlementariërs te kijk op YouTube

Zou u een tweedehands auto kopen van een Europarlementariër? Misschien wel. Maar
zou u hem of haar ook herkennen als Europarlementariër?

Europa is te weinig zichtbaar, schrijft Kathalijne Buitenweg van GroenLinks op
haar weblog. Ze bekent: "Ik krijg wel eens het gevoel dat ik vijf jaar lang op
mijn kop kan staan, maar dat mijn herverkiezing er uiteindelijk van afhangt hoe
Femke het doet."

Haar socialistische en christendemocratische collega's in het Europees Parlement
laten het er niet bij zitten. Ze zijn een eigen kanaal begonnen op YouTube, de
website waarop je gratis videofilmpjes kunt plaatsen. Enkele zingende tieners
werden al wereldberoemd dankzij YouTube, dus waarom parlementariërs niet?

Vooral de christen-democraten pakken het serieus aan, met een journaalachtige
uitzending (The week ahead) waarin wordt vooruitgeblikt op het nieuws van
komende week. De 'kijkcijfers' laten nog wat te wensen over: de best bekeken
video was vanmorgen 573 keer opgevraagd. Bij de socialisten werd een interview
met Ieke van den Burg over de kredietcrisis - online sinds een maand - 59 keer
bekeken. Daarmee scoorde de europarlementariër van de PvdA nog bovengemiddeld.
(JvdK)

CDA lijkt op schildpad

"Het is beestachtig mooi weer, beestachtig!" 'Onze Jan Peter' Balkenende oogst
op de CDA Familiedag in de Rotterdamse Diergaarde Blijdorp slechts welwillende
stilte met deze kwinkslag. Tijd voor force majeure. "Mensen, Blijdorp bestaat
150 jaar. Ja hoor, er mag best een applausje af." Gehoorzaam applaus klatert
vanaf de tribune.

Het CDA hield zaterdag zijn tweede Familiedag. Na de Efteling in 2005 viel in
het verkiezingsjaar 2006 een hiaat, nu wil partijvoorzitter Peter van Heeswijk
er een traditie van maken. Op zo'n dag doe je iets terug voor je vrijwilligers
en straal je uit dat je een partij bent die generaties verbindt.

Zo'n 1.200 CDA-leden flaneren opgewekt door de biotopen met van partijwege
verstrekte badges en pepermuntjes. De helft neemt de moeite om de premier in het
wild te zien. "Zeg dat zij er leuk uitziet", suggereert iemand in Balkenende's
oor. "Zó, jij ziet er leuk uit", straalt de premier naar een geschminkte
kleuter.

De achterban kan vandaag ook de partijtop aanspreken, maar Kamerleden kijken
vroeg op de middag uit over akelig lege tafeltjes. Hun verzamelpunt is de
duistere 'Haaienkamer', met een muurvullend aquarium vol hamerhaaien en
barracuda's. Grapjes over de Haagse haaienvijver uiteraard. En, nu we toch in
Blijdorp zijn: welk dier past het beste bij het CDA? Een schildpad, antwoordt
fractieleider Van Geel vlot. Betrouwbaar, degelijk, van de lange adem en in
bezit van eigen huis. "Maar gebukt onder loodzware lasten", vult een CDA-lid
aan, waarop Van Geel uitweidt over het "onterechte beeld van een links kabinet
dat de lasten van de hardwerkende Nederlander verzwaart".

Partijvoorzitter Van Heeswijk moet even nadenken over het CDA-dier. "Uhm... een
chimpansee dan maar?" Een kameleon, suggereert een omstander. Van Heeswijk
klaart op. "Niet eens zo gek! De kameleon kleurt soms wat blauw en soms wat
rood, maar de basiskleur blijft groen."

Verderop maakt Balkenende zich moeizaam uit een kluwen padvinders en gezinnen
los. "Er zijn hier veel dieren, ik ga goed rondkijken en daarna zet ik alles op
een rijtje", laveert de premier behoedzaam. Hij draait al langer mee in de
haaienvijver. (CvZ)

Bijdragen: Jeroen van der Kris en Coen van Zwol.

LOAD-DATE: October 15, 2007

LANGUAGE: DUTCH; NEDERLANDS

NOTES: nl.youtube.com/eppedtvnl.youtube.com/user/TheSocialistGroup

GRAPHIC: 1510BIN2blijdorp, Premier Balkenende met vrouw en dochter in Blijdorp.,
Foto Dirk Hol

PUBLICATION-TYPE: Krant


                         Copyright 2007 NRC Media B.V.
                              All Rights Reserved

                              26 of 146 DOCUMENTS



                                NRC Handelsblad

                                October 6, 2007

Luilekkerland

BYLINE: Erica Verdegaal

SECTION: VERMOGEN; Blz. 25

LENGTH: 577 woorden


Wat is het verschil tussen een nieuwe auto en een beleggingsproduct? Een auto is
technisch getest en je krijgt er standaard twee jaar garantie op. Voor
beleggingsproducten bestaan geen keiharde veiligheidseisen, of het nu gaat om
een beleggingsfonds, een beleggingshypotheek of een belegging met garantie.
Hooguit moet je aanbieder peilen of het product bij je past (zorgplicht), je een
financiële bijsluiter uitreiken en een prospectus geven.

Maar hoe goedbedoeld die wettelijke eisen ook zijn: ze missen hun doel.
Bijsluiters en prospectussen zijn te onbegrijpelijk voor de gemiddelde
consument. Dit valt af te leiden uit het onderzoek Financial literacy and stock
market participation dat De Nederlandsche Bank twee weken geleden publiceerde
(zie www.dnb.nl). "De meeste Nederlandse huishoudens hebben een zeer basale
kennis van financiën", bericht DNB. Zo blijken de meeste mensen niet te snappen
wat het verschil is tussen een aandeel en een obligatie, wat de invloed is van
de rentestand op de aandelenkoersen en wat het effect is van risicospreiding bij
beleggen. Vooral de financiële kennis van vrouwen, ouderen en laagopgeleiden is
om te huilen.

DNB zelf noemt de onderzoeksuitkomsten "nogal schokkend". Want terwijl we de
afgelopen decennia almaar rijker geworden zijn en grote schulden zijn aangegaan,
legt de overheid steeds meer verantwoordelijkheid bij de burgers. Hierdoor zijn
er wagonladingen complexe financiële producten over ons uitgestort.

Onwetendheid is nadelig voor de consument, maar maakt onze wereld een
luilekkerland voor financiële aanbieders en oplichters. Door kennisgebrek hebben
heel veel hardwerkende Nederlanders - ook hoog opgeleide - te dure
beleggingsproducten lopen. Denk aan de talloze miljarden euro's in
beleggingsverzekeringen (woekerpolissen), de 30 miljard euro in vaak
onbegrijpelijke en dure garantieproducten, de 4 à 5 miljard euro in soms
onbetrouwbare beleggingen cv's, het miljard euro in dubieuze beleggingsobjecten
zoals teakhout- en vanilleplantages en het miljard euro dat elk jaar in de
zakken van oplichters verdwijnt.

Zorgplicht en bijsluiters doen hier weinig aan. Ze kunnen zich zelfs keren tegen
de consument. Want loopt de motor van je beleggingsproduct na een beursdip
muurvast, dan kan je aanbieder met zijn documentatie gaan zwaaien en roepen:
"Ho, ho, de risico's stonden in de bijsluiter, de folder en het prospectus. Het
was je eigen verantwoordelijkheid. Mij treft geen blaam."

Monter wordt gewerkt aan meer financiële weerbaarheid van de consument,
bijvoorbeeld door het platform CentiQ (www.centiq.nl). Maar DNB schrijft
terecht: "Het gat tussen het financiële kennisniveau en de complexiteit van veel
financiële producten is zo groot dat extra scholing alleen niet afdoende zal
zijn."

Nog meer toezichtregels zullen echter ook geen soelaas bieden. Het is net als
met successiebelastingen: wie creatief is, kan veel omzeilen. Misschien moet
onze overheid zelf eens een veilige belegging gaan aanbieden, liefst zonder
aankoopkosten, zodat iedereen zorgeloos, begrijpelijk en goedkoop (extra)
pensioen opbouwen kan.

De Franse, Italiaanse, Griekse en Amerikaanse overheid doen het al: zij geven
indexobligaties uit. Dat zijn schuldbrieven waarvan de rente en de hoofdsom
stijgen met de inflatie. Investeer je er een ton pensioengeld in dan weet je
zeker dat die na twintig of dertig jaar zijn koopkracht behouden heeft. Een
beetje luilekkerland voor burgers dus. Reken maar dat ze dat prima begrijpen.

LOAD-DATE: October 5, 2007

LANGUAGE: DUTCH; NEDERLANDS

PUBLICATION-TYPE: Krant


                         Copyright 2007 NRC Media B.V.
                              All Rights Reserved

                              27 of 146 DOCUMENTS



                                NRC Handelsblad

                                October 6, 2007

Mannen geven liever in het openbaar hun mening dan vrouwen

SECTION: OPINIE & DEBAT; Blz. 13

LENGTH: 569 woorden

SAMENVATTING:

Sommige respondenten hadden aangegeven dat ze hun meningen desgevraagd wilden
toelichten. Maarten Huygen zocht hen op.

VOLLEDIGE TEKST:

Net als in het echt had ik last van de zogenoemde non response. Ik kreeg een
lijstje met 37 e-mailadressen van mensen die hadden aangegeven bereid te zijn
tot een interview na het onderzoek. Ik schreef er eerst vijf aan.

Vrijwel onmiddellijk kreeg ik twee e-mails van enthousiaste mannen, die net als
ik vaak achter de computer zitten, de politiek volgen en graag hun mening over
de samenleving geven. Leve die mannen, want zo kon ik al snel aan de slag. Later
kwamen nog twee mannen op mijn e-mail binnen. Maar er kwamen geen reacties van
vrouwen.

Dit vroeg om drastische maatregelen. Ik schreef alle adressen aan met
vrouwelijke namen, in het totaal zes extra. Ik ving slechts één vrouw, de
25-jarige studente Nederlands uit Zaanstad, Denice Goddard. De andere die had
gereageerd, een vrouwelijke assistent-accountant van 50 jaar, wilde bij nader
inzien slechts anoniem worden geciteerd, want zij vreesde de reacties van haar
dorpsgenoten. Dat was een teleurstelling. Nu houd ik drie mannen en anderhalve
vrouw over.

Mijn ervaring is niet representatief. Toch lijkt me dit verschil in reactie
tussen mannen en vrouwen apart onderzoek waard. Hebben mannen meer uitgesproken
meningen? Dat is althans de indruk van een enquêteur die ik sprak. In het
21minutenonderzoek liggen de aantallen mannen en vrouwen gelijk. Toch zochten al
die non-respondenten minder gretig de openbaarheid dan al die 'gewone'
Nederlanders die meteen klaarstaan voor straatinterviewtjes en
realityprogramma's op tv. Of wordt de camera meer vertrouwd dan de telefoon?

Veel mensen willen anonimiteit. Meningen vallen dan onder de privacy. Dat is de
nuttige ontremming van internet. Je krijgt meningen te horen die anders uit
verlegenheid nooit zouden zijn geuit. Mijn magere oogst gaf me ook te denken.
Mensen moeten toch wel enigszins geëngageerd zijn en ze moeten ook regelmatig
achter de computer zitten. Er moet aan het onderzoek cijfermatig gedokterd
worden zodat het representatief wordt.

Het voordeel van een telefoongesprek boven een peiling is dat ik de mensen zelf
kon laten sturen naar kwesties die ze van belang vinden. Zo vullen de gesprekjes
de voorgebakken vragen van het onderzoek aan. Ik sprak ook een 47-jarige
organisatieadviseur uit Veldhoven met de mooie naam Markoen Flos, de 43-jarige
Tilburgse radioloog E. Stuijfzand en de systeembeheerder bij Defensie uit
Maassluis, Harmen Mooibroek (26). Over het algemeen verstandig klinkende en
gemotiveerde mensen die nadenken. Ze vonden het belangrijk om het onderzoek in
te vullen. Mooibroek had er op radio en tv over gehoord. Flos vond het een
"redelijk onafhankelijk gepositioneerd" onderzoek. Hij had de vorige peiling ook
ingevuld maar vond deze "uitdagender". Hij zei dat hij voor zijn leeftijd
"recalcitrant" had geantwoord, geprikkeld om een standpunt in te nemen. Hij vond
dat hij eruit kwam als "nieuw conservatief".

Ook Stuijfzand deed het onderzoek voor de tweede keer. Hij had zich ooit
opgegeven. Veel grote politieke onderwerpen hebben zijn belangstelling. Studente
Goddard kwam op het idee door reclame op de televisie. Het maakte haar
nieuwsgierig en ze ging even kijken op internet. De anoniem gebleven vrouw zat
op de internetpagina te kijken, waar het onderzoek op stond. Tijdens de pauze op
het werk vulde ze het in.

LOAD-DATE: October 5, 2007

LANGUAGE: DUTCH; NEDERLANDS

NOTES: 'Meningen vallen onder de privacy. Als het onderzoek maar anoniem blijft'

PUBLICATION-TYPE: Krant


                         Copyright 2007 NRC Media B.V.
                              All Rights Reserved

                              28 of 146 DOCUMENTS



                                NRC Handelsblad

                                October 6, 2007

'Jullie hebben het wel over mijn leven' Hirsi Ali is inmiddels in gesprek met
donoren;
Reconstructie van de affaire rondom de beveiliging van Ayaan Hirsi Ali

BYLINE: Joost Oranje

SECTION: ZATERDAGS BIJVOEGSEL; Blz. 34

LENGTH: 3077 woorden

SAMENVATTING:

Ayaan Hirsi Ali keerde deze week terug uit Amerika, omdat Nederland haar niet
langer beveiligt in het buitenland. Een verhaal van ijdele hoop,
dreigingsanalyses, een geïrriteerde minister en starre ambtenaren. "We staan
hier niet op de markt."

VOLLEDIGE TEKST:

Het kleine zaaltje in Washington D.C. ademde de typische sfeer van een kantoor
van de Amerikaanse federale overheid. Een zuil draagt het zegel van het
Department of Homeland Security. Aan weerszijden twee vlaggen op statige
standaarden met de gouden Amerikaanse adelaar aan top.

Op de 'small, private ceremony' was vorige week maandag een handjevol
genodigden. Ayaan Hirsi Ali droeg een passende bruin-beige combinatie en lachte
voor de fotograaf van de U.S. Citizenship and Immigration Services (USCIS), de
Amerikaanse immigratiedienst. Aan haar linkerzijde stond de directeur van de
USCIS, Emilio Gonzalez. Hij overhandigde haar een klein papiertje met grote
waarde: de Alien Registration Card, in de volksmond 'greencard', een permanente
verblijfsvergunning voor de Verenigde Staten.

Ayaan Hirsi Ali sprak mooie woorden als dank. Ze zei "overweldigd te zijn door
emoties" en dankbaar om meegeteld te worden als een van de vele immigranten in
de VS "op zoek naar vrijheid, bescherming en het recht te spreken zonder angst
voor vervolging". Namens de VS verwelkomde Emilio Gonzalez deze "moedige vrouw"
als permanent ingezetene en verzekerde haar van "de bescherming die de
Amerikaanse grondwet biedt".

Ayaan Hirsi Ali keek dankbaar en blij, maar binnenin knaagde onzekerheid. Ruim
een maand geleden, op 15 augustus, had ze een brief van minister Ernst Hirsch
Ballin van justitie gekregen met de bevestiging van een boodschap die ze het
najaar van vorig jaar voor het eerst te horen had gekregen: ze zou zelf moeten
voorzien "in de inschakeling en bekostiging van de beveiliging in de Verenigde
Staten". Twee keer eerder was de deadline verschoven, maar nu stond de datum
vast: per 1 oktober zou de Nederlandse staat stoppen met het betalen van haar
beveiliging in de VS.

Dat was over precies een week.

Ayaan Hirsi Ali wist dat de overheidsfinanciering op zou houden. Op 5 juni had
ze daarom via haar advocaat kenbaar gemaakt dat ze zelf fondsen wilde gaan
verzamelen om de beveiliging te betalen. Alleen had ze daarvoor wel de net
uitgereikte verblijfsvergunning nodig. Zonder greencard mag je in de VS geen
inkomsten genereren. Dankzij de hulp van enkele invloedrijke relaties van Hirsi
Ali in de VS was de procedure razendsnel verlopen. Collega's van haar werkgever,
de conservatieve denktankAmerican Enterprise Institute (AEI) en zelfs minister
van buitenlandse zaken Condoleeza Rice hadden nuttig lobbywerk verricht. Nu had
ze de greencard dus in handen. Maar verder uitstel vanuit Den Haag leek
uitgesloten. Er restte Ayaan Hirsi Ali nog maar één optie.

Op zondagavond 30 september, zes dagen na de ceremonie bij de USCIS, stapte ze
op Washington Dulles Airport, samen met een medewerkster, aan boord van United
Airlines vlucht 946 naar Amsterdam. Op Schiphol werd ze door mannen van de
Dienst Koninklijke en Diplomatieke Beveiliging (DKDB) uit de Boeing 777 gehaald
en naar een geheim verblijfadres gebracht.

Ayaan Hirsi Ali, net een week Amerikaans permanent ingezetene, was terug in
Nederland.

Zodra dat nieuws bekend werd, sloeg ook de hectiek toe, zoals bijna altijd met
nieuws over Ayaan Hirsi Ali. Columns verschenen, politici reageerden en de
websites van verschillende kranten verwerkten in recordtijd honderden reacties.
De meningen liepen ver uiteen. Veel was onduidelijk.

Aan de ene kant garandeerde de Nederlandse regering een 'verantwoorde
overdracht' aan de Amerikanen, aan de andere kant was het onduidelijk wat die
overdracht precies inhield.

Aan de ene kant zou de dreiging voor Hirsi Ali in de VS niet groot zijn, aan de
andere kant betaalde Nederland tot vorige week wel persoonsbeveiliging op basis
van dreigingsanalyses.

Aan de ene kant verweten mensen Hirsi Ali dat het om een publiciteitsstunt ging;
aan de andere kant werd er getwijfeld of ze wel écht in Nederland was omdat ze
juist buiten de publiciteit bleef.

En: was Ayaan Hirsi Ali niet naiëf door lang te blijven vertrouwen op
Nederlandse financiële steun?

Wat zijn de feiten in deze zaak vol emoties?

Afgelopen dinsdagmiddag werd Ayaan Hirsi Ali van haar schuiladres naar de
geheime lokatie van de Nationaal Coördinator Terrorismebestrijding (NCTb) in Den
Haag gebracht. Op de werkkamer van Tjibbe Joustra waren verder enkele ambtenaren
en haar zaakwaarnemer Peter Voortman en advocaat Britta Böhler aanwezig. De
ambtenaren vertelden over het actuele dreigingsbeeld voor Hirsi Ali, opgemaakt
na consultatie van verschillende inlichtingendiensten. Zo'n analyse wordt in
altijd in tweeën gesplitst. In de eerste plaats is er de 'aard van de dreiging'.
Zowel in Nederland als de rest van de wereld, aldus de NCTb, gold voor Hirsi Ali
de hoogste categorie: ernstig, gericht tegen het leven. Het tweede aspect geldt
de 'hoogte van de dreiging'. Die bleek in Nederland en de VS 'gemiddeld tot
hoog'. Op basis van deze analyse, zei de NCTb, zou Hirsi Ali hier verzekerd zijn
van beveiliging. Buiten Nederland was dat haar eigen verantwoordelijkheid, zoals
haar al eerder was verteld.

Het gesprek duurde twee uur en de sfeer werd steeds grimmiger. De boodschap was
helder: in Nederland zou ze beveiligd worden, daarbuiten niet meer. Hirsi Ali,
haar advocaat en zaakwaarnemer vroegen beurtelings of de overheid de betaling
toch niet wat langer kon doorzetten. Nú had ze de greencard, nú kon ze eindelijk
fondsen werven in Amerika en zo op termijn haar eigen beveiliging betalen. Maar
als ze onbeschermd moest reizen, hoe moest dat dan?

De ambtenaren gaven geen krimp. Hirsi Ali werd emotioneel. Ze riep: "Jullie
hebben het wel over mijn leven. Als ik moet kiezen tussen fondsen werven of m'n
leven, dan kies ik voor m'n leven. Maar dan kan ik niet weg uit Nederland".

"Dat is dan uw keuze", antwoordde een van de ambtenaren.

Het is een niet te onderschatten aspect in de vele affaires rond Ayaan Hirsi
Ali: op veel sympathie in ambtelijk Nederland hoeft ze niet te rekenen.
Betrokkenen, zowel op het departement van Buitenlandse Zaken als op Justitie,
gruwen van de bergen werk die Hirsi Ali hen heeft gekost. Leg het oor te
luisteren in Den Haag en hoor kwalificaties als "prima donna-gedrag", "de
realiteit helemaal kwijt" en "meer hoogmoed dan intellect". Ook in de politiek
is steun voor Hirsi Ali niet vanzelfsprekend. Afgelopen week reageerden de
meeste kamerfracties terughoudend op de nieuwste rel of steunden ronduit het
besluit van minister Hirsch Ballin. Zelfs haar partijgenoten van de VVD-fractie
namen een gereserveerde houding aan. Typerend is hoe toenmalig minister van
justitie Piet-Hein Donner op 16 mei 2006 in het beruchte debat over haar
nationaliteit en vertrek naar de VS fijntjes de kritiek weerlegde dat Hirsi Ali
Nederland zou moeten verlaten omdat ze monddood gemaakt zou zijn. De Amerikaanse
denktank waar ze voor gekozen had, zei Donner "is niet de gebruikelijke plaats
waar men zich monddood laat maken. Die geeft wellicht zelfs beter gehoor dan het
Nederlands parlement. Dat was vermoedelijk ook haar bedoeling".

Het was hetzelfde debat waarin de lange lijdensweg begon over Hirsi Ali's
beveiliging in de VS. Donner benadrukte dat dat "een verantwoordelijkheid van de
Amerikaanse autoriteiten" zou worden. Enkele weken later, op 28 juni 2006,
garandeerde hij de Tweede Kamer "een verantwoorde overdracht van
beveiligingsmaatregelen" aan de VS.

Nederlandse ambtelijke delegaties hadden daarna regelmatig contact met de
Amerikanen. Ook op ministerieel en diplomatiek niveau waren er contacten. Maar
al snel bleek dat "een overdracht van beveiligingsmaatregelen" simpelweg
praktisch onuitvoerbaar was. De VS beschermt mensen bij een acute, concrete
dreiging. Maar doorlopende, preventieve beveiliging voor 'gewone' burgers ( 'any
private citizen', noemen de Amerikanen dat) is uit den boze. Op deze manier
zullen de VS Hirsi Ali nooit beveiligen, zo krijgt Nederland, zowel via de
Amerikaanse ambassade in Den Haag als in Washington klip en klaar te horen.
Zomer 2006 was de situatie dus eigenlijk al zoals die nu nog steeds is: als
Ayaan Hirsi Ali in de VS permanente persoonsbeveiliging wil, dan zal een andere
partij dan de Amerikaanse overheid daarvoor moeten zorgen. Van de door Donner
toegezegde "verantwoorde overdracht" kon dan ook geen sprake zijn: er viel
simpelweg niets over te dragen.

Wat deed de regering na die vaststelling?

Tot begin 2007 werd Ayaan Hirsi Ali in de VS nog beveiligd door de DKDB. Later
gebeurde dat door het Amerikaanse particuliere beveiligingsbedrijf Vance, dat
door de NCTb was ingehuurd. De rekeningen werden betaald door de Nederlandse
overheid, de dreigingsanalyses werden opgesteld door inlichtingendienst AIVD die
daarbij nauw samenwerkte met Amerikaanse collega's en de FBI. Als er sprake was
van een acute, concrete dreiging, kwam de Amerikaanse politie in actie, zoals
die ene keer in Philadelphia toen Ayaan Hirsi Ali bij een bijeenkomst gericht
met de dood werd bedreigd. Het 'algemene dreigingsbeeld' voor Hirsi Ali was in
Amerika aanvankelijk lager dan in Nederland, maar sinds het uitkomen van haar
vertaalde biografie Infidel was het verhoogd.

Haar werkgever, het AEI, kon nauwelijks wat aan bescherming doen. Binnen het
gebouw van de conservatieve denktank aan Seventeenth Street in Washington D.C.
is beveiliging, maar het instituut wil toch vooral zijn open karakter behouden.
De president van het AEI, Chris DeMuth, die een goede band met Hirsi Ali heeft,
deed veel belangrijk lobbywerk, maar een financiële bijdrage aan de beveiliging
kon hij niet geven. De denktank heeft de status van een instelling zonder
winstoogmerk, een tax-exempt educational organization.

Donateurs mogen daarom giften aan het AEI aftrekken van de belasting. Volgens
fiscale regels komt dat principe echter in gevaar als het instituut specifiek
geld zou besteden aan de beveiliging van een van zijn medewerkers.

Terug naar het najaar van 2006. In september treedt minister Donner af wegens de
Schipholbrand. Hij wordt vervangen door Ernst Hirsch Ballin, die Ayaan Hirsi Ali
op 27 oktober ontvangt voor een ' persoonlijk kennismakingsgesprek'. Het is
vrijdagavond, het departement is grotendeels leeg en buiten Hirsch Ballin en
Hirsi Ali zijn haar zaakwaarnemer Peter Voortman en Tjibbe Joustra van de NCTb
aanwezig. Na wat koetjes en kalfjes neemt de nieuwe bewindsman het woord over de
beveiliging. Hij herinnert Hirsi Ali eraan dat zijn voorganger het altijd heeft
gehad over een goede overgang en dat de regering van plan is de bescherming af
te bouwen.

Hirsi Ali en Voortman reageren verbijsterd. "Dat kan toch niet zomaar", zegt
Hirsi Ali. Maar Hirsch Ballin heeft er goed over nagedacht. De bewindsman,
vertellen ambtenaren op zijn departement, "schiet nooit zomaar uit de heup". En
dus loopt de minister naar zijn computer, leest van het scherm eerdere
uitlatingen van zijn voorganger Donner voor en vertelt dat Hirsi Ali volgens het
internationaal recht zich niet kan beroepen op ongelimiteerde
beschermingsmaatregelen van overheidswege. Voortman reageert dat dat niet
relevant is. Volgens hem is er gewoon een toezegging van de staat om gedurende
onbepaalde tijd voor Hirsi Ali's beveiling te zorgen, óók als ze in het
buitenland woont. Hirsch Ballin reageert geïrriteerd: "We staan hier niet op de
markt". Wel zegt hij toe een en ander op papier te zetten.

Voor Hirsi Ali komt de mededeling als een donderslag bij heldere hemel. Tot die
27e oktober 2006 was zij er vanuit gegaan dat de Nederlandse overheid haar
altijd zou beschermen. Waarom is er niet gezegd dat dat eindig was op het moment
dat zij verhuisde naar de VS? Drie dagen voor haar vertrek in september 2006 had
zij nog over haar beveiliging in de VS gesproken met de DKDB en de NCTb. Toen
was haar gezegd, zo staat in een verslag over die bijeenkomst, dat vanaf haar
aankomst in Amerika "de uitvoering door de DKDB van de persoonsbeveiligingsvorm
van persoonsbegeleiding" geldt. Een limiet was daar niet aan gesteld. Terwijl
toen al duidelijk was dat de Amerikaanse overheid de permanente
persoonsbeveiling nooit zou overnemen. Maar betrokkenen op het departement
noemen dat naïef en wijzen op de door Donner steeds benadrukte
"overgangssituatie". Hirsi Ali had kunnen weten dat er ooit een eind zou komen
aan de regeling, zo is de opinie.

Hirsi Ali heeft een heel andere perceptie. Maanden geleden, toen zij besloot
wegens de perikelen rond haar paspoort de Tweede Kamer te verlaten, had zij van
verschillende VVD-bewindslieden begrepen dat Nederland voor haar veiligheid
verantwoordelijk zou blijven. Op 22 mei, kort na het kamerdebat over de
nationaliteitskwestie, stond Peter Voortman bijvoorbeeld op het punt een mail
sturen naar minister Donner om hem te vragen hoe dat aspect in de praktijk vorm
zou krijgen.

Hij kreeg toen een e-mail terug van de toenmalig politiek assistent van
vice-premier Gerrit Zalm dat dat niet nodig was: "Peter, beter deze mail niet
verzenden. NL. zal zorgdragen voor veiligheid, daar wordt nu aan gewerkt niet
relevant wie dat betaalt, of wie dat verzorgt. Gaat om resultaat. (..) Dus: hold
your horses svp".

De eerste maanden verloopt alles volgens afspraak.

Op woensdag 27 september heeft Hirsi Ali een evaluatiegesprek met de DKDB en de
NCTb. Zij vertelt dat zij een gerucht heeft gehoord dat minister Donner, voordat
hij aftrad, zou hebben aangegeven dat de Nederlandse beveiligingsmaatregelen tot
uiterlijk februari 2007 zouden lopen. De NCTb antwoordt haar dat men niets van
zo'n bericht heeft gehoord "en dat de gegeven 'persoonsbegeleidingsopdracht' aan
de DKDB zich op dit moment uitstrekte tot nader order. Iedere wijziging hierin
zal voordat deze zal ingaan met mevr. Hirsi Ali persoonlijk worden besproken".
Aldus een gespreksverslag van het evaluatiegesprek.

Hirsi Ali is gerustgesteld. Tot die bewuste vrijdagavond als ze van de nieuwe
minister Hirsch Ballin te horen krijgt dat hij vindt dat er een inderdaad een
einde moet komen aan de verantwoordelijkheid van Nederland voor haar beveiliging
in de VS.

De minister stuurt, anderhalve maand na het gesprek, op 15 december 2006 een
brief aan Hirsi Ali. Op 5 januari krijgt ze het document persoonlijk overhandigd
van de Nederlandse ambassade in Washington. Per 1 juli 2007, schrijft hij,
"dient u zelf te betalen voor de eventuele diensten van een particulier
beveiligingsbedrijf".

De maanden daarna is er correspondentie over en weer tussen Hirsi's Ali advocaat
en het ministerie. Advocaat Böhler wijst meerdere malen op het feit dat er een
toezegging zou zijn gedaan dat "Nederland verantwoordelijk is en blijft voor de
veiligheid van cliënte, zulks ook na haar vertrek naar de VS". Het ministerie is
het daar niet mee eens en blijft bij de deadline van 1 juli 2007.

Op 5 juni van dit jaar, nog geen maand voor de door Hirsch Ballin gestelde
deadline, heeft Hirsi Ali een gesprek met de coördinator terrorismebestrijding
Tjibbe Joustra. Op die dag doet ze voor het eerst het aanbod om zelf fondsen te
gaan werven zodat ze op termijn haar eigen beveiliging kan betalen. Alleen, zo
zegt haar advocaat, daarvoor is wel een greencard nodig, waarvoor de procedure
inmiddels ook al is opgestart en nog loopt. Met hulp van Hirsi Ali's contacten
kan dat hopelijk veel sneller gaan dan gebruikelijk. De sfeer tijdens het
gesprek is dit keer goed. Joustra reageert positief en zegt snel aan de slag te
gaan. Uiteindelijk, zo vertellen bronnen op het ministerie, wil ook minister
Hirsch Ballin wel meewerken. Alleen, de bewindsman wil "een eindpunt" hebben. Op
13 juni maakt de landsadvocaat daarom een concept-overeenkomst op waarin een
slotvoorstel staat: de financiering van de beveiliging loopt door tot 1 januari
2008 op voorwaarde dat Hirsi Ali tekent voor deze "eenmalige verlenging", waarna
de discussie "definitief is gesloten" en er dus geen verdere juridische stappen
kunnen worden genomen.

Voor Hirsi Ali is dat een te groot risico. Op dat moment is nog onduidelijk of
de greencard vóór die tijd al zal zijn afgegeven. Is dat niet zo, dan kunnen er
ook geen fondsen worden verworven. De concept-overeenkomst wordt niet getekend.

Wel verlengt het ministerie de datum waarop de betaling voor de beveiliging zal
worden stopgezet tot 1 september 2007. "Om praktische problemen te voorkomen",
staat in een toelichtende brief.

Die praktische problemen komen alsnog.

De greencard-procedure is tijdrovend. Hirsi Ali moet in drie landen waar ze
langere tijd gewoond heeft, Nederland, Somalië en Kenia, een bewijs van goed
gedrag zien te krijgen, wat veel vertraging oplevert. Toch blijken de Amerikanen
bereid het proces te versnellen, dankzij een effectieve lobby, onder meer vanuit
het AEI. Hirsi Ali's advocaten vragen om een langere periode van betaling, maar
het ministerie is slechts bereid tot één maand respijt: 1 oktober is het
definitieve 'eindpunt'.

Rond 15 september krijgt Hirsi Ali informeel te horen dat de greencard-procedure
op het eind loopt en dat ze het felbegeerde document waarschijnlijk volgende
week al uitgereikt kan krijgen. Zo zal het ook gaan. Op maandag 24 september
vindt de 'small, private ceremony' bij de USCIS in Washington D.C. plaats.

Te laat.

Ayaan Hirsi Ali is bijna een week terug in Nederland. Het grote publiek zag haar
niet, maar ze reisde, onder begeleiding van de DKDB, gewoon door het land, op
bezoek bij goede vrienden.

Dinsdagavond dronk ze een drankje in het Haagse hotel Des Indes, waar ze
toevallig Rita Verdonk tegenkwam en even met haar sprak. Woensdagavond dineerde
ze met een paar vertrouwelingen in het Golden Tulip hotel aan de Amsterdamse
Apollolaan.

Dit weekend is een aantal gesprekken met potentiële donoren in het buitenland
gepland. Voor haar beveiliging kon op ad hoc basis geld worden ingezameld bij
particulieren. Daarna keert ze weer terug naar Nederland, zo is de bedoeling.

De Tweede Kamer debatteert vermoedelijk volgende week over de zaak. Maar één
ding staat voorlopig vast: de bescherming van de Nederlandse overheid stopt voor
Ayaan Hirsi Ali bij de slurf op Schiphol.

Maar wat als haar iets overkomt?

Oud-minister van justitie Piet Hein Donner sprak in mei vorig jaar, tijdens het
kamerdebat waar voor het eerst over haar vertrek naar Amerika werd gesproken,
bijna profetische woorden: "Ik zou willen dat ik de veiligheid kan garanderen,
maar dat kan helaas niet. Veiligheid is slechts de uitkomst van het proces van
beveiligen. Wij doen wat gedaan kan worden".

LOAD-DATE: October 5, 2007

LANGUAGE: DUTCH; NEDERLANDS

NOTES: Minister Hirsch Ballin, vertellen ambtenaren op zijn departement, "schiet
nooit zomaar uit de heup"; Hirsi Ali wil fondsen werven voor haar eigen
beveiliging, daarvoor moet zij reizen, maar dat kan alleen als ze beveiliging
heeft

GRAPHIC: 0610ZhirsiVRIJ_pad, Ayaan Hirsi Ali, zoals altijd omgeven door
bodyguards, Foto Reuters/Michael Kooren
0510ZHirshi, Ayaan Hirsi Ali kreeg op 24 september in Washington haar green
card, Foto USCIS
0610Zayaaannnnn, Ayaan Hirsi Ali kondigde op 16 mei vorig jaar haar vertrek aan
uit de Tweede Kamer. Achter haar VVD-leider Gerrit Zalm, destijds minister van
Financiën, Foto FBF.NL

PUBLICATION-TYPE: Krant


                         Copyright 2007 NRC Media B.V.
                              All Rights Reserved

                              29 of 146 DOCUMENTS



                                NRC Handelsblad

                                October 4, 2007

SECTION: OPINIE; Blz. 8

LENGTH: 1798 woorden


Wat is dan toch die nationale identiteit?

Prinses Máxima heeft nog niet de Nederlandse identiteit kunnen achterhalen. Dat
ze daar wat tijd voor nodig heeft, is niet onredelijk. Maar wat is dan toch die
nationale identiteit? Frank Ankersmit, geschiedfilosoof, beantwoordt deze vraag
ook niet (Opiniepagina, 2 oktober). Met een overvloed aan woorden weten we nu,
dat onze identiteit een product is van onze geschiedenis en dat de identiteit
aan verandering onderhevig is. Deze stellingname wordt op geen enkele wijze
onderbouwd.

De identiteit kan ook actief worden ingevuld, bijvoorbeeld door het Nederlandse
kabinet. Hoe wil Nederland gezien worden, bijvoorbeeld door bewoners van
omringende landen? Dit heeft dan een promotioneel doel. In de praktijk blijkt
vaak dat anderen een ander beeld van ons hebben, dan ons wenselijk is. En,
natuurlijk torst een volk een verleden met zich mee.

Gerbrand Rustenburg

Haarlem

Het is niet helemaal terecht van Frank Ankersmit om zijn geschiedkundige tips
direct aan prinses Máxima te richten. Enerzijds, als je zo duidelijk persoonlijk
stelling lijkt te nemen in een beladen debat zoals zij deed, dan kun je ook een
op de persoon gericht weerwoord verwachten. Anderzijds, het zal waarschijnlijk
moeilijk zijn voor haar om een ingezonden brief te schrijven; bijvoorbeeld om
uit te leggen dat ze het misschien wel helemaal eens is met Ankersmit.

Een gunstiger gezinde lezing van haar toespraak laat deze interpretatie namelijk
zeker toe. Het spelen op de persoon is hoe dan ook niet echt fair. Máxima is,
mogelijk tot haar spijt, uiteindelijk geen echte volledige deelnemer in het
debat. Haar rol is om te verenigen, niet om te verdelen. Haar toespraak was
beslist ook zo bedoeld: om te laten zien dat er in Nederland plaats is voor
verschillende soorten mensen met verschillende soorten achtergrond - juist omdat
de Nederlandse identiteit inderdaad geen 'set van algemene en onveranderlijke
eigenschappen' is (Ankersmits woorden). Dat is een belangrijke boodschap.

Dat de toespraak de echte pijnpunten van het integratiedebat buiten beschouwing
liet en blijkbaar niet veel 'identificatie' opriep bij veel Nederlanders is een
ander verhaal.

R.M. Weehuizen

Maastricht

Nationaliteit is formele en veranderbare sticker

Pauline Meurs van de WRR zit overduidelijk in haar maag met de reactie van de
socioloog Ruud Koopmans op haar gewraakte rapport. Haar mistige exposé
(Opiniepagina, 2 oktober) zondigt met name in de alinea over 'footprints' en
dubbele nationaliteit tegen helder denken. Het meest grievend is dat ze geen
verweer biedt aan het voornaamste bezwaar: een bewuste politieke keuze wordt in
een vals wetenschappelijk kleed ten tonele gevoerd.

Als je 'footprints' zo zwak zijn dat het verlies van je dubbele nationaliteit je
welzijn beschadigt, heb je je voeten nooit met bijzonder veel kracht in het zand
gezet. Nationaliteit is een formele en veranderbare sticker die je tot
staatsburger maakt: dat is een nuchtere, wettelijke aangelegenheid. Dat je tot
een volk behoort en die taal spreekt is van veel groter belang. Dat Pauline
Meurs als wetenschapper overigens nog steeds het begrip multiculturele
samenleving gebruikt is mij een raadsel. Al weer een tijdje geleden is door de
Leuvense filosoof Rudi Visker overtuigend aangetoond dat die helemaal niet
bestaat.

Drs. H.C.J. Middendorp

historicus

Nederlander voelt perfect aan wat zijn identiteit is

In de discussie over de islam hoor je zo nu en dan dat Nederland in het verleden
miljoenen moslimonderdanen had en dat daarom de islam deel uitmaakt van de
Nederlandse traditie. Maar die miljoen moslims woonden niet in Nederland maar
aan de andere kant van de wereld in Nederlands Indië. Dat land is nu niet voor
niets onafhankelijk. De Indonesiërs hadden genoeg van 300 jaar Nederlandse
bezetting. Gelukkig is de tijd van het kolonialisme voorbij. Er waren in die
tijd in Nederland wel, net als nu, geleerden die een diepgaande kennis van de
islam hadden. Bij mijn weten heeft Snouck-Hurgronje nooit ervoor gepleit dat de
islam in Nederland wortel moest schieten, of dat de islam bij de Nederlandse
traditie zou horen, of in de toekomst erbij zou moeten horen. Hij wist wel
beter.

Het huidige probleem zit vooral bij elitaire relativisten, zoals de mensen van
de WRR, die niet meer weten wat de Nederlandse identiteit is. Ook al is het
moeilijk onder woorden te brengen, als je maar een koekje bij de koffie krijgt,
de meeste gewone Nederlanders voelen perfect aan wat de Nederlandse identiteit
is.

Ramon E. du Pre

Hoorn

Interessante scène in het multiculturele drama

Paul Scheffer blikt in het eerste hoofdstuk van zijn nieuwe boek Het land van
aankomst (Opinie & Debat, 29 september) terug op het onderzoek dat hij deed naar
de verschillende aspecten van immigratie en integratie, zeven jaar na zijn
geruchtmakende artikel over het multiculturele drama in deze krant.

Over een aantal thema's uit dat boek zal de komende weken in de krant worden
gedebatteerd. Eén daarvan is gelijke behandeling. Scheffer zou er goed aan doen
zelf stil te staan bij de vraag wat wij eigenlijk verstaan onder gelijke
behandeling in het licht van immigratie en integratie. Hij schrijft namelijk het
volgende: "ik zit [...] bij de enthousiaste oprichting van Alumnia, een netwerk
van hoogopgeleide Marokkanen. Mannen in serieuze pakken en oogverblindende
vrouwen. Er is geen hoofddoek te zien".

Hoogopgeleide Marokkaanse vrouwen hebben in dit land hun hoofddoek toch niet
afgedaan om vervolgens door de hoogopgeleide westerse ongeëmancipeerde man
slechts als oogverblindend te worden gezien? Interessante scène in het
multiculturele drama.

Lijgien Bos

Amsterdam

Valide alternatief voor ICT-stemmen ontbreekt

Het commentaar van de heren Jacobs en Korthals Altes op het hoofdartikel
'Vertrouw op het potlood' is op punten terecht (Brieven, 3 oktober). Maar beide
vertegenwoordigers van de adviescommissie waken er echter voor de validiteit van
hun rapport in twijfel te trekken. Dat rapport spreekt zich namelijk in sterke
bewoordingen uit over de compleetheid waarmee alternatieven voor de huidige
stemcomputers zijn bekeken.

Niets is echter minder waar: in hun rapport ontbreekt een valide alternatief
voor stemmen met behulp van ICT. Die variant wordt binnenkort op grote schaal
ingezet tijdens verkiezingen in Hamburg. Het is, in tegenstelling tot de door
hen aangedragen oplossingen, wél een hightechpotlood.

Het feit dat in het rapport deze variant (die voor één van de grootste steden
van Duitsland wel goed genoeg is) ontbreekt , geeft al aan dat hun rapport
minimaal onvolledig is. Het is jammer dat Jacobs en Korthals Altes hun rapport
hebben voorzien van een dwingende oplossingsrichting. Ten eerste was dat niet de
opdracht die de commissie had gekregen. Ten tweede, en erger, geeft de commissie
door haar enge blik uiteindelijk het verkeerde advies.

Leon Kuunders

Gouda

Nederland werd eerder geholpen door Gurkha's

In de verhalen over de Gurkha's (NRC Handelsblad, 1 oktober) stond jammer genoeg
niets over de Gurkha's die al eerder de Nederlanders te hulp schoten. Niet in
een weinig bekend buitenland, maar binnen het Koninkrijk der Nederlanden! Twee
en zestig jaar geleden hebben duizenden Nederlanders, waaronder ondergetekende,
hun leven te danken gehad aan de Gurkha's en hun strijdmakkers uit andere
bevolkingsgroepen uit Brits Indië.

Elk jaar worden Canadezen en andere geallieerden feestelijk binnengehaald en hun
doden herdacht. De Gurkha's heb ik daarbij nog nooit gezien, hun doden zijn bij
mijn weten nog nooit herdacht.

J.A. Somers

Delft

Aanpassing structuur gezondheidszorg nodig

De Miljoenennota voorspelt niet veel goeds. Er wordt voor miljarden euro
bezuinigd op de curatieve zorg, terwijl er meer moet worden betaald voor minder
dienstverlening, dienstverlening die eigenlijk verouderd is.

Een algemeen kenmerk van de reguliere gezondheidszorg op dit moment is namelijk
dat er dokters werken die slecht met elkaar samenwerken en moeilijk met elkaar
communiceren. Feit is wel dat 16 miljoen Nederlanders iedere dag van hen
afhankelijk zijn.

Daarnaast zijn in Nederland 9 miljoen burgers zonder baan financieel afhankelijk
van 7,5 miljoen inwoners met een betaalde baan. Door de komende vergrijzing zal
deze verhouding snel scheefgroeien. Dit betekent dat meer mensen langer moeten
doorwerken. De gezondheidszorg is hierop niet berekend.

Omdat huisartsen en specialisten onvoldoende kennis hebben van
arbeidsgerelateerde klachten en ziekten, ontbreekt het vaak aan een effectieve
aanpak. De bedrijfsarts, die deze vaardigheid wel heeft, zit helaas niet in de
zorgpolis. Met de behandeling en begeleiding van werknemers naar functieherstel
valt echter veel winst te behalen. Er moet daarom een echte ketenzorg komen
gericht op een zorgvraag die nu door de reguliere zorg onvoldoende kan worden
ingevuld.

Alle partijen in de zorg zouden daarom snel werk moeten maken van zorginnovatie.
Het is vernieuwend, preventief en bevordert de kwaliteit van zorg die tevens
goedkoper wordt. Want hoewel er geen recht bestaat op een goede gezondheid,
hebben patiënten wel recht op de beste gezondheidszorg die er voor hen mogelijk
is. Dat recht moet en kan veel beter worden ingevuld.

Dr L.A.M. Elders

bedrijfsarts, bestuurslid Nederlandse Vereniging voor Arbeids- en
Bedrijfsgeneeskunde (NVAB)

P.E. Rodenburg

bedrijfsarts-jurist, voorzitter NVAB

Lethargie door meer collectieve voorziening

Prof. Kleinknecht betoogt in 'Burger juist gebaat bij verlies aan koopkracht'
dat de kiezer krijgt waarvoor de kiezer heeft gekozen (Opiniepagina, 24
september).

Dat is geen rechtvaardiging voor de Miljoenennota 2008. Meer collectieve
voorziening leidt tot lethargie. Meer collectieve voorziening leidt van 48-urige
werkweek naar 32-urige werkweek, anders is er geen tijd om van de collectieve
voorziening te genieten. Dat genieten vervuilt de kwaliteit van het bnp/bbp. De
schrijver gaat er aan voorbij dat de kosten van collectieve voorzieningen voor
80 procent worden opgebracht door de belastingafdrachten van de 20 procent
hoogste inkomens.

J. Noy

Almere

Willem V was stadhouder

Onder het kopje 'Historie Prinsjesdag' in de themabijdrage van 18 september,
stond dat in de tijd dat Willem V (1748 - 1806) regeerde, zijn verjaardag op 8
maart Prinsjesdag werd genoemd. En dat Nederland toen, tijdens de Franse
bezetting, een republiek was. Echter, Willem V was stadhouder van de republiek
van de zeven verenigde Nederlanden van 1751 (tot zijn meerderjarigheid in 1766
onder regentschap) tot 1795. In dat laatste jaar vluchtte Willem voor de Franse
bezetting. De Nederlanden werden toen de Bataafse republiek tot in 1806 Lodewijk
Napoleon koning werd van het Koninkrijk Holland, wat duurde tot 1810, toen
Holland door Frankrijk werd ingelijfd. Overigens, als het woord regeren op een
stadhouder niet van toepassing is, is dat wel op Willem V.

J. Freeke

Amsterdam

LOAD-DATE: October 4, 2007

LANGUAGE: DUTCH; NEDERLANDS

PUBLICATION-TYPE: Krant


                         Copyright 2007 NRC Media B.V.
                              All Rights Reserved

                              30 of 146 DOCUMENTS



                                NRC Handelsblad

                                October 2, 2007

Weg met de vliegtax, en minimumloon omhoog;
Wouter Bos moet zijn begroting verdedigen tegen kritiek oppositie

BYLINE: Michèle de Waard

SECTION: BINNENLAND; Blz. 2

LENGTH: 856 woorden

DATELINE: Den Haag, 2 okt.

SAMENVATTING:

Vanmiddag begint de Tweede Kamer met de Algemene Financiële Beschouwingen. VVD.
D66 en SP hebben alternatieve begrotingen gemaakt, en houden meer geld over dan
Bos.

VOLLEDIGE TEKST:

Wouter Bos, minister van Financiën, heeft een compliment uit onverwachte hoek
gekregen. "Hij heeft zijn beste beentje voorgezet door een half procent over te
houden op de begroting'', zei zijn voorganger Gerrit Zalm (VVD), afgelopen
weekend op een feestje met ondernemers in Paleis Soestdijk. Bos kan een steuntje
in de rug goed gebruiken, want vandaag en morgen moet de minister in de ring met
de rekenmeesters van de oppositie.

Tijdens de Algemene Financiële Beschouwingen in de Tweede Kamer zullen, anders
dan bij de Algemene Politieke Beschouwingen, de financiële specialisten van de
oppositiepartijen de begroting scherp tegen het licht houden. En hun oordeel is
minder mild dan het oordeel van hun fractievoorzitters, blijkt uit de
tegenbegrotingen die de verschillende partijen hebben gemaakt.

"Verkeerde bezuinigingen", vinden de socialisten van de SP. "Onzalige
belastingverhogen", meent de VVD. "Niet toekomstbestendig", stelt D66. "Slecht
nieuws voor kwetsbare groepen", oordeelt GroenLinks. Het wordt de gewone burger
'duur en zuur' gemaakt, vindt de Partij voor de Vrijheid (PVV).

De sociaal-liberalen van D66 zorgen het best voor de schatkist, becijfert het
Centraal Planbureau (CPB) dat drie tegenbegrotingen heeft nagerekend. D66, de SP
en de VVD zijn de enige oppositiepartijen die de moeite namen hun
tegenbegrotingen door te laten rekenen door het CPB. Overigens uitsluitend voor
het jaar 2008; koopkrachteffecten en macro-economische gevolgen zijn niet
meegenomen, want daarvoor ontbrak de tijd.

Als de tegenbegroting van D66 wordt uitgevoerd levert dat een overschot op de
begroting op van 1 procent van het bruto binnenlands product (bbp), de totale
productie van diensten en goederen ter waarde van 582 miljard euro in 2008.
"Daarmee is D66 0,3 procent (1,8 miljard euro) zuiniger dan het kabinet", zegt
Frans Suijker van het CPB.

De aanzienlijke besparing ten opzichte van het kabinetsbeleid boekt D66 vooral
met het terugdraaien van de extra uitgaven aan sociale zekerheid (700 miljoen
euro). Zo worden de hogere uitkeringen voor volledig arbeidsongeschikten
(WAO-ers) teruggedraaid en WAO-ers tussen 45 en 50 jaar moeten alsnog worden
herkeurd. Verder wordt de kinderbijslag vanaf het derde kind afgeschaft. Er
wordt bezuinigd op de huurtoeslag, op de AWBZ (thuiszorg, verpleging ouderen) en
de pensioengerechtigde leeftijd wordt iets verhoogd.

Extra geld steekt de partij in onderwijs, openbaar vervoer, milieu en cultuur.
Dat kost 800 miljoen extra, maar door een lastenverlaging van 600 miljoen en
extra belastingen voor het bedrijfsleven, houdt D66 toch 1,8 miljard onder de
streep over ten opzichte van het kabinetsbeleid.

Anders is dat bij de SP, volgens het CPB "kampioen uitgeven". Zo'n 6,6 miljard
euro willen de socialisten steken in "goede zorg" en verhoging van het wettelijk
minimumloon (met 1,25 procent). Vrijwel alle bezuinigingen van het kabinet op de
zorg worden teruggedraaid, variërend van de eigen betaling bij de AWBZ tot de
budgetbeperking van ziekenhuizen. Extra geld moet er naar het personeel in de
zorg, naar zorg voor jongeren en daklozen en de basisverzekering wordt verder
uitgebreid (zelfzorgmiddelen), als het aan de SP ligt.

Wie dat zal betalen? Defensie èn het bedrijfsleven, want de SP is ook kampioen
bezuinigen, stelt het CPB vast. De lasten voor gezinnen worden met 4,3 miljard
verlicht, maar bedrijven en de hoge inkomens hebben het nakijken: 6,4 miljard
euro moet het 'grootkapitaal' ophoesten als de SP het voor het zeggen krijgt. De
verlaging van de winstbelasting van 29,1 naar 25,5 wordt ongedaan gemaakt. De
verhoging van het eigenwoningforfait voor huizen boven 1 miljoen euro wordt een
jaar eerder doorgevoerd. De verlaging van de werklozenpremie (WW) wordt beperkt.
En ondernemers in het midden- en kleinbedrijf gaan meer belasting betalen. Het
belasten van alle extra's (gouden handdrukken, bonussen) boven het
Balkenende-inkomen had hier niet misstaan. Maar met dat voorstel snijdt het CDA
de oppositie de pas af.

De lastenverzwaringen van de SP van 2 miljard zijn de liberale oppositie een
doorn in het oog. De tegenbegroting van de VVD valt op doordat de liberalen als
enige de lasten met 3 miljard euro laten dalen. De "onzalige
belastingverhogingen" van het kabinet (diesel, vliegtickets, verpakkingen,
lease-auto's) worden teruggedraaid; de loon- en inkomstenbelasting wordt
verlaagd. Overigens claimt ook Wilders' Partij Voor de Vrijheid (PVV) een flinke
belastingverlaging en extra geld voor meer agenten op straat. Maar hoe hij dit
wil financieren is onhelder, een tegenbegroting ontbreekt.

De VVD zet ook op verlaging van de overheidsuitgaven met 5 miljard. Dat is
precies het verschil met de begroting van minister Bos. De VVD houdt geld over
als gevolg van een terughoudend uitgavenbeleid. Bos houdt geld over "dankzij de
hogere opbrengsten van de aardgasbaten en belastingverhogingen", voegde Zalm
fijntjes toe aan zijn compliment voor zijn opvolger, meldt De Telegraaf.

LOAD-DATE: October 2, 2007

LANGUAGE: DUTCH; NEDERLANDS

NOTES: De SP is zowel kampioen uitgeven als kampioen bezuinigen, concludeert het
CPB

PUBLICATION-TYPE: Krant


                         Copyright 2007 NRC Media B.V.
                              All Rights Reserved

                              31 of 146 DOCUMENTS



                                NRC Handelsblad

                                October 1, 2007

Bert Haanstra sneed mild beeld van Nederland

BYLINE: Hans Schoots

SECTION: KUNST; Blz. 11

LENGTH: 639 woorden

DATELINE: AMSTERDAM, 1 OKT.

SAMENVATTING:

Bert Haanstra, door het filmfestival in Utrecht geëerd met een retro-spectief ,
was ooit geliefd, toen verguisd en vergeten, en wordt nu herondekt.

VOLLEDIGE TEKST:

"Een bijna immoreel filmpje" noemde het revolutionaire filmblad Skoop begin
jaren zestig Bert Haanstra's Artis-documentaire Zoo. Het blad vond dat Haanstra
misbruik van de montage maakte: "Dat is bedonderen!" Alleman, over het leven van
gewone Nederlanders, vond evenmin genade. "Waarom laat Haanstra uit zijn
'candid' visie op Holland neuspeuteraars, gebochelden, debielen en
poliopatiënten weg?" schreef Jan Blokker. De criticus, die nota bene een paar
jaar eerder nog het script van Haanstra's Fanfare schreef, vond dat Haanstra een
"kwalijk spelletje" speelde met de mensen die in Alleman te zien waren.

Zoals de jonge Franse filmers van de nouvelle vague gehakt maakten van de cinéma
de papa, zo pakte de eerste generatie studenten van de Nederlandse Filmakademie
in Skoop de Nederlandse boegbeelden aan. Zoals Haanstra?

De tiende sterfdag van Bert Haanstra (1916-1997) wordt uitgebreid herdacht op
het Nederlands Filmfestival in Utrecht: dagelijks wordt een uitputtend
retrospectief getoond. In zijn geboorteprovincie Overijssel vindt een groot
festival plaats, waar openluchtvertoningen van zijn werk worden begeleid door
plaatselijke fanfares. Vorige maand verscheen een dvd-box met zijn oeuvre. En
dit najaar wordt in Berlijn een groot overzicht van zijn werk vertoond.

Nadat hij in 1951 met zijn korte film Spiegel van Holland een Grand Prix had
gewonnen in Cannes, was Haanstra een naam in de internationale filmwereld. Zijn
eerste speelfilm Fanfare (1958) was met 2,6 miljoen bezoekers lange tijd
Nederlands best bezochte film ooit. Uit datzelfde jaar komt Glas , een poëtisch
filmpje over glasblazers met een ironische kijk op de moderne industrie. Het
leverde hem Nederlands eerste Oscar op. Alleman trok 1,6 miljoen bezoekers, en
dat voor een documentaire.

Voor Skoop was Haanstra begin jaren zestig een prachtige papa de cinéma om op te
schieten. In de loop van de jaren zestig werd het afwijzen van Haanstra in
kunstkringen zo vanzelfsprekend, dat hij daar uit de belangstelling verdween.
Haanstra vond houvast bij zijn massapubliek. Maar ook daar verloor hij langzaam
maar zeker terrein. De documentaire Bij de beesten af trok nog 880.000 bezoekers
in Nederland en kreeg vertoningen in ongeveer honderd landen. Naar de speelfilm
Dokter Pulder zaait papavers (1975) kwamen 283.000 mensen kijken.

Toen de volgende speelfilm Een pak slaag vier jaar later flopte, was dat een
breekpunt. Haanstra's apenfilms Chimps onder elkaar en Monument voor een gorilla
uit de jaren tachtig waren introverte bijna-eenmansproducties.

Toen Haanstra in 1996 als eerste de nieuwe Bert Haanstra Oeuvreprijs ontving,
schreef Jan Blokker een lovend artikel: "Hij veranderde in die jaren niet en dat
mag je met een gerust geweten zijn grootsheid noemen. De wanen van de dag waren
talrijk, en Nederland kreeg zijn eigen jeunes Turcs die in het filmblad Skoop de
grond gelijk maakten met Zoo en de staf braken over de beeldrijmelarij in
Alleman. Maar Haanstra - ogenschijnlijk van zijn troon gestoten - liet zich niet
van zijn à propos brengen." Dit was de definitieve verzoening tussen de jonge
garde van de jaren zestig en de oude baas uit Laren.

Nu doen Haanstra's films hier en daar misschien ouderwets aan, maar zijn
filmkwaliteiten staan nog steeds overeind, niet alleen in de montage, maar ook
in de manier waarop hij zijn onderwerpen in beeld brengt, met oog voor het
veelzeggende detail in mensen en dingen.

Zijn visie op het Nederland van de jaren vijftig en zestig is velen dierbaar en
bovendien hebben deze films met hun milde benadering een nieuwe actualiteit
gekregen: ze zijn een verademing in een tijd waarin het uitvergroten van
tegenstellingen regel is geworden.

LOAD-DATE: October 1, 2007

LANGUAGE: DUTCH; NEDERLANDS

GRAPHIC: 0110kunAlleman, Scène uit de documentaire 'Alleman' (1963) van Bert
Haanstra.

PUBLICATION-TYPE: Krant


                         Copyright 2007 NRC Media B.V.
                              All Rights Reserved

                              32 of 146 DOCUMENTS



                                NRC Handelsblad

                               September 25, 2007

'Exorbitant topsalaris remt groei';
Economisch adviseurs van de Kamer zien in begroting belemmeringen voor economie

BYLINE: Roel Janssen

SECTION: ECONOMIE; Blz. 15

LENGTH: 655 woorden

DATELINE: Den Haag, 25 sept.

SAMENVATTING:

De Nederlandse economie wordt gehinderd door de starre arbeidsmarkt en de
groeiende onvrede over de topsalarissen, schrijft de Raad van Economische
Adviseurs in een reactie op de rijksbegroting.

VOLLEDIGE TEKST:

Onbehagen en ongenoegen over globalisering zijn een slechte raadgever voor het
economisch beleid en geen reden om nadruk te leggen op inkomensnivellering.
Globalisering leidt namelijk tot een substantiële toename van de welvaart, en
niet tot toenemende inkomensongelijkheid of massaal banenverlies.

Het beeld dat globalisering gepaard gaat met verschuivingen in de arbeids- en
inkomensverdeling op wereldschaal is niet juist, aldus de Raad van Economische
Adviseurs (REA) van de Tweede Kamer in het rapport Van de verdeling komt de
winst, dat vanochtend is gepubliceerd. Grotere belemmeringen voor de verbetering
van de economische productiviteit zijn de starre arbeidsmarkt en de exorbitante
stijgingen van de topinkomens.

Volgens de REA - bestaande uit zes vooraanstaande universitaire economen -
fungeert globalisering ten onrechte als "boeman", waardoor "onzekerheid over het
heden en angst voor de toekomst" kunnen leiden tot "een proces van
protectionisme en behoudzucht".

Hierdoor blijft buiten beschouwing dat de Nederlandse economie de afgelopen
decennia is achtergebleven in productiviteitsstijging. Dat komt door een
tekortschietend aanpassingsvermogen van de economie, met name wat betreft de
arbeidsmarkt. "Arbeidsmarktinstituties die insiders te veel bescherming bieden
en te veel belemmeringen voor outsiders opwerpen, zorgen voor een gebrekkig
aanpassingsvermogen", aldus de REA.

De REA trekt de politieke behoefte aan inkomensnivellering en de nadruk op
koopkrachteffecten in twijfel. Voor Nederland geldt sinds jaar en dag "ongeveer
dezelfde mate van ongelijkheid". De inkomensongelijkheid in Nederland is klein
vergeleken met die in andere landen. De afstand tussen de middenklasse van
'hardwerkende gewone Nederlanders' en de hoge inkomens is gering. Grote
uitzondering vormen de topinkomens van "de kleine groep van bovenbazen" in de
publieke en private sector die zich exorbitante inkomensstijgingen hebben
toegemeten. Dit gaat "wrikken in de samenleving", aldus de REA.

De bewering dat de stijging van de topinkomens een gevolg is van de
globalisering van de markt voor managers, wijzen de economen naar de
prullenmand. Ten eerste, schrijven ze, is er nauwelijks internationale
mobiliteit van topmanagers. Ten tweede zijn de verschillen in de inkomens van
topmanagers tussen landen groot en ten derde is de verhouding tussen beloning en
prestatie zoek. Het bewijs dat topbeloningen stroken met topproductiviteit,
ontbreekt.

De REA stelt dat het hard nodig is de exploderende topinkomens te beteugelen,
omdat die fnuikend zijn voor gezonde arbeidsverhoudingen waarin werknemers
steevast (en vaak door diezelfde topmanagers) tot loonmatiging worden
aangespoord.

Betere werking van de arbeidsmarkt is geboden om de productiviteit te verhogen.
Hier richt de REA zijn pijlen op de belemmeringen voor toetreding van outsiders
en de bescherming van insiders - 91 procent van het totaal aantal werknemers -
op de arbeidsmarkt. Door deze beschermende regels blijven werknemers in
Nederland langer werken bij bedrijven met een lage productiviteit. Hierdoor
loopt Nederland welvaartsgroei mis.

De Nederlandse arbeidsmarkt beschermt oudere werknemers, kent nog altijd luxe
uittredingsarrangementen, houdt langdurige werkloosheid in stand en
discrimineert naar leeftijd, geslacht en etniciteit. Het Nederlandse niveau van
discriminatie behoort tot "de hoogste in Europa". Versoepeling van de
arbeidsmarkt, hervorming van het ontslagrecht en beperking van de duur van de WW
zijn van groter belang voor welvaartsbehoud dan inkomensnivellering, aldus de
REA. Maar: "Burgers en politici kennen een groter gewicht toe aan verlies dan
aan winst, wat verklaart waarom de status quo zo moeilijk valt te veranderen."

LOAD-DATE: September 26, 2007

LANGUAGE: DUTCH; NEDERLANDS

NOTES: Lees het REA-advies op www.tweedekamer.nl/rea

PUBLICATION-TYPE: Krant


                         Copyright 2007 NRC Media B.V.
                              All Rights Reserved

                              33 of 146 DOCUMENTS



                                NRC Handelsblad

                               September 24, 2007

Burger juist gebaat bij verlies aan koopkracht;
Conjunctuur mag best wat gedempt worden

SECTION: OPINIE; Blz. 7

LENGTH: 827 woorden

SAMENVATTING:

De liberalen tamboereren op verlies aan koopkracht. Maar het kabinet doet
precies wat de kiezer wil. Deze krijgt meer collectieve voorzieningen, schrijft
Alfred Kleinknecht.

VOLLEDIGE TEKST:

Rond Prinsjesdag werd weer wat geklaagd. Met sommige van deze klachten moeten we
juist blij zijn. Ik vond het bijvoorbeeld fijn om te horen dat de
'Blij-dat-ik-rij'-lobby van Bovag-RAI laaiend is. Dat duidt erop dat het kabinet
politiek leiderschap toont en keuzes maakt die in deze hoek pijn doen.

Zo hoort dat. Beleid dat geen protesten uitlokt is krachteloos clientèlebeleid.

Er werd ook veel geklaagd over de lastenverzwaringen voor de 'hardwerkende
Nederlanders'. Dat deed me denken aan de retoriek van Bush over de 'hard working
Americans'. Kennelijk heeft die slagzin het in de VS goed gedaan, vandaar dat de
VVD er nu in Nederland mee komt.

Ik had liever gehad dat men het over 'slim werkend Nederland' kon hebben. Maar
we zijn liever vlijtig dan slim. We gaan nog steeds niet slim met technologie
om. Vandaar dat we voor ieder procent groei van het Nationaal Product twee tot
drie keer zoveel groei van de arbeidsuren nodig hebben als de buurlanden. Het
kan haast niet anders of we zijn straks weer terug bij de situatie van eind
jaren negentig: een uiterst krappe arbeidsmarkt.

Velen propageren het opvoeren van de arbeidsparticipatie en langer werken als
recept tegen de krapte. Dat helpt maar ten dele, want hoe hoger de
participatiegraad al is, hoe lastiger het wordt om hem verder op te voeren.

In de jaren tachtig en negentig hebben we wat dat betreft het laaghangende fruit
geplukt. Nu komen we geleidelijk aan bij hoger hangend fruit. Wat men ook nog
moge verzinnen om meer arbeid te mobiliseren: met onze extreem arbeidsintensieve
economische groei komt toch schaarste op de arbeidsmarkt.

Een elementaire wet van de economie luidt: wat schaars is wordt duurder. Daar
kan geen loonmatigingsbeleid tegen op. Straks regelen de mensen in de krappe
delen van de arbeidsmarkt weer hun eigen loonsverhogingen en komt er een
loon-prijsspiraal. Door de hogere inflatie verslechtert de buitenlandse
concurrentiepositie en daalt de groei.

Wellicht moeten we blij zijn dat de slechte koopkrachtplaatjes van Prinsjesdag
de conjunctuur wat dempen. En wellicht draagt de schuldencrisis in de VS en een
verzwakkende dollar daar ook nog aan bij. Zo hebben we straks wat minder
inflatiedruk.

We moeten dus niet klagen over de slechte koopkrachtplaatjes. Bovendien krijgen
we daar iets voor terug: betere collectieve voorzieningen. Probleemwijken
krijgen een opknapbeurt, het lerarenberoep wordt opgewaardeerd. Of gratis
schoolboeken. Als dat eraan bijdraagt dat er straks minder domkoppen de
gevangenissen en opvoedkampen bevolken of met subsidies kunstmatig aan het werk
moeten worden gehouden, dan is dat winst.

Wat nu plaatsvindt, is gewoon een uitruil tussen privéconsumptie en collectieve
voorzieningen. Rechts wil meestal liever wat meer privégoederen, links tendeert
meer naar goede collectieve voorzieningen. Meer van het één betekent minder van
het ander, want de euro kan maar een keer worden uitgegeven.

De economische theorie biedt overigens weinig houvast om te beoordelen of het
één beter of slechter is dan het ander. Het is maar waarvoor je kiest. Dat hangt
af van de voorkeuren van mensen.

Deze voorkeuren komen ook tot uiting in verkiezingen. Bij de laatste
verkiezingen hebben de liberale partijen allemaal verloren: de VVD, D66 en zelfs
het met het liberalisme flirtende GroenLinks. De grote winnaars van november
2006 waren de partijen die zich duidelijk voor betere collectieve voorzieningen
en meer gemeenschapszin hebben ingezet: de SP en de ChristenUnie.

Liberalen dienen voor de voorkeuren van de politieke 'consument' diep respect te
hebben. Respect voor individuele voorkeuren van mensen is een van de
belangrijkste grondslagen onder het liberale economische denken. Wellicht mogen
ze bij de katholieke kerk of bij de PvdA roepen dat mensen 'ongepaste'
voorkeuren hebben en moeten worden heropgevoed - maar voor een goede liberaal
valt dat onder de categorie 'betutteling'.

Het liberale respect voor de voorkeuren van mensen geldt zowel voor hun keuzes
in de supermarkt als in de stembus. Dus, Rutte, niet zeuren over een kabinet dat
de privékoopkracht inperkt ten gunste van meer collectieve goederen. Dat is
precies wat de mensen in november vorig jaar wilden. PvdA en CDA hebben dat
netjes opgepakt, alleen al om te voorkomen dat er straks nog meer mensen op SP
en ChristenUnie stemmen. Een liberaal mag nooit verkondigen dat mensen 'gekke'
voorkeuren hebben. Een liberaal politicus mag de mensen ook niet
propagandistisch willen heropvoeden om 'betere' voorkeuren te ontwikkelen, want
dan zouden klassieke liberalen als Adam Smith of Alfred Marshall zich in hun
graf omdraaien.

Rutte & Co moeten dus een toontje lager zingen. Alles wat hun rest te doen, is
diep nadenken over hoe het toch komt dat de kiezers hun liberalisme niet meer zo
lusten.

LOAD-DATE: September 24, 2007

LANGUAGE: DUTCH; NEDERLANDS

NOTES: Dr. Alfred Kleinknecht is hoogleraar economie van innovatie, TU Delft.;
Zo hebben we straks wat minder inflatiedruk

PUBLICATION-TYPE: Krant


                         Copyright 2007 NRC Media B.V.
                              All Rights Reserved

                              34 of 146 DOCUMENTS



                                NRC Handelsblad

                               September 22, 2007

De middengroepen en het N-woord

BYLINE: Flip de Kam

SECTION: ECONOMIE; Blz. 24

LENGTH: 875 woorden


Veel landgenoten sloeg deze week de schrik om het hart. Komend jaar verzwaart
het kabinet de lasten met 5 miljard euro. Bedrijven worden voor bijna 2 miljard
extra aangeslagen, vooral doordat de premie voor de ziektekostenverzekering
omhooggaat. Gezinnen moeten rekenen op een lastenstijging van 3 miljard euro.

Binnen het kabinet heeft vooral de PvdA zich sterk gemaakt voor een
belastingverhoging die rekening houdt met de draagkracht van de burgers. Het
kwam de premier afgelopen week op het verwijt van de oppositie te staan dat zijn
kabinet het nivellerende beleid van het roemruchte kabinet-Den Uyl (1973-1977)
nieuw leven inblaast. Zelfs PvdA-fractieleider Tichelaar toonde zich bezorgd dat
vooral de hardwerkende middengroepen straks het gelag betalen. Daarnaast stelde
de aanvoerder van de sociaal-democraten tevreden vast dat enkele fiscale
maatregelen exclusief de zeer welgestelden raken. Bezitters van een eigen huis
met een waarde van 1 miljoen euro en meer dienen vanaf 2008 een hoger bedrag
wegens woongenot bij hun inkomen te tellen. Dat hakt er inderdaad in. Iemand met
een eigen huis van 2 miljoen euro gaat, als hij met het toptarief van 52 procent
te maken heeft, 10.322 euro meer inkomstenbelasting betalen. Verder is de
pensioenpremie over salaris boven 185.000 euro met ingang van volgend jaar niet
langer fiscaal aftrekbaar. Al zijn dit forse ingrepen, hun betekenis is
hoofdzakelijk symbolisch. Minister Bos haalt er per jaar slechts 75 miljoen euro
mee binnen.

Toch gonsde plotsklaps het N-woord tijdens het politieke debat en in de
berichtgeving door de media. Het door Bos geformuleerde belastingplan zou leiden
tot forse nivellering. Met permissie - deze conclusie en vergelijkingen met het
beleid van het kabinet-Den Uyl slaan nergens op. De cijfers spreken voor zich.
Toen het meest linkse kabinet van na de oorlog de lakens uitdeelde, steeg de
koopkracht van mensen die moeten zien rond te komen van het sociaal minimum in
vijf jaar tijd met 16 procent. De doorsnee werknemer - Jan Modaal - zag zijn
koopkracht in die jaren met 8 procent toenemen. De middenklasse - mensen met een
dubbelmodaal salaris - ging er slechts iets op vooruit. De groep die viermaal
het doorsneesalaris verdiende leverde enkele procenten in. Dat was nivelleren!

Vergelijk deze uitkomsten nu eens met de vooruitzichten voor 2008. De minima
zitten komend jaar op de nullijn, werknemers met een modaal loon (31.000 euro
bruto) en een dubbel modaal salaris leveren gemiddeld 0,25 procent in. Voor
mensen met een viermaal modaal salaris (125.000 euro bruto) presenteert het
Centraal Planbureau al lang geen traditioneel koopkrachtcijfer meer. De reden is
simpel. Elke deskundige weet dat het toch al beperkte werkelijkheidsgehalte van
zulke koopkrachtplaatjes afneemt naarmate het inkomen hoger is. De plaatjes
gelden uitsluitend voor werknemers en uitkeringsontvangers. Bovendien tonen ze
slechts het geïsoleerde effect op de huishoudportemonnee van fiscale en sociale
maatregelen. De grootste inkomensveranderingen waarmee de 7,5 miljoen
Nederlandse huishoudens te maken hebben zijn echter het gevolg van
gebeurtenissen waarop het overheidsbeleid geen of nauwelijks invloed heeft,
zoals het vinden van een baan, het gaan samenwonen of het kopen van een huis.

Bij hun becijferingen gaan de ambtenaren in Den Haag uit van een gemiddeld gezin
met een gemiddeld bestedingspatroon. Maar de invloed van het belastingplan pakt
per gezin heel verschillend uit. Wie geen auto rijdt, niet rookt of drinkt en
geen vliegvakantie boekt heeft van veel op handen zijnde lastenverzwaringen geen
last. Eigenlijk zou het Centraal Planbureau dus voor elk gezin een eigen
koopkrachtplaatje moeten maken, rekening houdend met alle inkomsten en het
bestedingspatroon. Maar dat is ondoenlijk. Daarom bewandelt het Planbureau al
een jaar of tien een gulden middenweg. Het maakt tegenwoordig - anders dan
dertig jaar geleden - naast het traditionele plaatje ook koopkrachtoverzichten
op basis van een steekproef van bijna 40.000 werkelijk bestaande huishoudens,
die samen in een aantal opzichten een goede afspiegeling van de bevolking
vormen. Deze verfijnde berekeningen bestrijken huishoudens met een bruto inkomen
tot 125.000 euro. Minister Bos leek dit niet te weten, toen hij afgelopen week
op een persconferentie erkende dat koopkrachtplaatjes slechts tot tweemaal
modaal gaan.

Die leren dat werkenden - zowel alleenverdieners als tweeverdieners - met een
bruto-inkomen tussen 20.000 en 125.000 euro volgend jaar in grote meerderheid
vlak boven of vlak onder de nullijn bivakkeren. Kleine minnen domineren het
beeld, maar ze zijn zeker niet geconcentreerd bij de middengroepen of de
topinkomens (voor zover in beeld). Tichelaar zat natuurlijk in een lastig
parket. Zijn achterban vindt nivellering prachtig, dus hij kon de bewegingen van
de oppositie op dit punt moeilijk tegenspreken. Anderzijds mocht hij de
middengroepen niet van de PvdA vervreemden. Dus eiste hij net als de oppositie
extra maatregelen voor deze groep. Hij moest vervolgens bakzeil halen - daar was
geen dekking voor. Het was handiger geweest de beschikbare koopkrachtcijfers te
citeren. Die laten zien dat de middengroepen komend jaar helemaal geen
slachtoffer van tomeloze nivelleringsdrang zijn.

LOAD-DATE: September 21, 2007

LANGUAGE: DUTCH; NEDERLANDS

PUBLICATION-TYPE: Krant


                         Copyright 2007 NRC Media B.V.
                              All Rights Reserved

                              35 of 146 DOCUMENTS



                                NRC Handelsblad

                               September 22, 2007

Monter kabinet schuift veel voor zich uit;
opklaringen

BYLINE: Marc Chavannes

SECTION: OPINIE & DEBAT; Blz. 16

LENGTH: 1109 woorden


Zij zaten er goed bij deze week. De minister-president en de vice-premier
straalden eendracht en evenwicht uit. Niet links, niet rechts, maar redelijk
sociaal door het midden, zoals ze dat op de BouwRAI zelden noemen. De zwaarste
klappen vielen bij hun achterban. Vooral bij PvdA-fractievoorzitter Tichelaar.
De sociaal-democraten bloeien niet automatisch met hun kabinet.

CDA-fractievoorzitter Van Geel wekte ook niet de indruk zijn rol te hebben
gevonden als parlementair aanvoerder van de Nederlandse christen-democratie.
Waar de linkse en de rechtse opposanten hem spaarden, had hij best enige
vergezichten mogen ontplooien. Nu verzette hij zich tegen de aantasting van de
kinderbijslag en telde verder zijn knopen.

Ronduit dramatisch waren de Algemene Politieke Beschouwingen voor
coalitie-collega Tichelaar. Die zoekt de laatste weken wat ruimte voor een eigen
PvdA-geluid op onderwerpen waar het coalitie-akkoord vaag over is, of zwijgt. Zo
hoopt hij de bloedarmoede te bestrijden waar de slechte peilingen en de
populariteit van kandidaat-partijvoorzitter Jan Pronk op wijzen.

Tichelaar deed openbaar boete voor zijn verzoek aan het kabinet om het verwachte
koopkrachtverlies voor de middengroepen te repareren. Dat was niet van te voren
afgesproken en dan krijg je het niet, was de polderexegese. Een beetje om te
rillen. Het verzoek trouwens ook. De werkelijkheid onttrekt zich aan
koopkrachtplaatjes. De meeste mensen stemmen op grotere noties, op politici die
hun levensgevoel het beste vertegenwoordigen, niet op kwartprocentjes.

Iedere partij, dus ook de PvdA, had zich in het debat het verkeersinfarct kunnen
toe-eigenen. Mark Rutte, die met goede moed de VVD-oppositie gestalte gaf,
probeerde het thema te claimen, maar zijn huidige asfaltobsessie liet ruimte
voor verstandiger geluiden. Van Geel en zijn politieke baas, de
minister-president, gaven op dit punt een vlakke verdediging van het
regeerakkoord, dat ook voorziet in kilometerbeprijzing om het gebruik van de weg
te spreiden.

Tichelaar had de kans om een echt sociaal-democratisch thema te maken van het
actief en fantasierijk ontwikkelen van het openbaar vervoer. Dat gaat om het
dagelijks gesleep van honderdduizenden 'hardwerkende Nederlanders', maar ook om
het milieu. Het is een cruciale collectieve voorziening die een fatsoenlijk land
onderscheidt van een stadsjungle. Minister van financiën en PvdA-leider Wouter
Bos ziet er niet veel in, en zijn ambtenaren lijken de vaste inkomsten van de
huidige wegen- en auto-aankoopbelasting niet te willen inruilen voor de minder
voorspelbare inkomsten van kilometerbeprijzing.

Een zweepslag voor het openbaar vervoer is zo'n mega-onderwerp waarmee de PvdA
in de Tweede Kamer kan opponeren tegen behoudzucht en het kabinet kan activeren.
Nu heeft minister van verkeer Eurlings weer twee commissies benoemd om het
verkeersvraagstuk op te meten. Vast verstandige mensen, maar kostbare tijd gaat
verloren. Hetzelfde geldt voor het achterop rakende onderwijs. De
commissie-Rinnooy Kan heeft goed ontvangen voorstellen gedaan. Eis dan daden van
het hele kabinet, zou je verwachten van de emancipatiepartij. Maar nee, de eigen
minister van onderwijs mag voorlopig in zijn begroting het geld zoeken.

Zo glijdt een grauwsluier over dat ogenschijnlijk zo monter verlopen eerste
debat met Balkenende IV. De minister-president leek zich eindelijk thuis te
voelen, hij was ad rem, iets van zijn gevoel voor humor brak soms door. Hij
diende Wilders puntig van repliek. Minister van financiën Bos had knap een
aantal linkse wensen gecombineerd met een verantwoordelijk beheer van het
huishoudboekje. De lastenverzwaringen waren niet ultra-origineel, maar leken
redelijk gespreid, ondanks getoeter van de autolobby. Bos was allerwege
zichtbaar met zijn vrolijke variant op het tv-genieke gebaar van Hoogervorst uit
2005.

En toch, de moeilijke vragen werden doorgeschoven. Het kabinet blijft schuifelen
richting bijtekenen in Uruzgan. Pechtold ontfutselde Balkenende bijna het
bestaan van een brief waarin zou staan dat Nederland zich maar voor twee jaar
heeft vastgelegd. De premier zag in de drie zetels van D66 geen aanleiding
moeite te doen. Een centje erbij voor Defensie is niet genoeg voor de nation
building waar het kabinet van droomt. Maar ook het nieuwe EU-verdrag werd
verdaagd tot na het debat.

Het kabinet hoopte vorige week te beslissen of het nieuwe EU-verdrag om weer een
referendum vraagt. CDA en Christenunie willen dat niet. Voor de PvdA ligt het
moelijker. In het verkiezingsprogramma 2006 staat letterlijk: "Voor een nieuw
(grondwettelijk) verdrag is een nieuw referendum nodig." Fractievoorzitter
Tichelaar, Kamerlid Kalma en anderen hebben al gezegd dat daar niet aan kan
worden getornd. Minister Plasterk schreef mee aan het programma én pleitte in
2005 tegen de Europese Grondwet.

Het kabinet hakte gisteren met deze referendumkwestie een knoop door die groter
is dan de politiek-tactische vraag wat riskanter is: een referendum, of geen
referendum plus ruzie binnen de coalitie? In dat laatste geval dreigt een
initiatiefwet-Marijnissen, waar een deel van de PvdA-fractie voor zou kunnen
stemmen. Dan komt er én een referendum én langdurige bonje in het kabinet. Rita
Verdonk kan de coalitie niet eindeloos bijeen houden.

De vorige keer is door voorstanders van een Europees referendum dankbaar gebruik
gemaakt van het advies van de Raad van State, dat argumenten gaf om een
raadplegend referendum te houden. Nu de Raad in een genuanceerd rapport over het
nieuwe verdrag schrijft dat niets het kabinet verplicht een referendum uit te
schrijven, zal het kabinet zich aan dat reddingsvlot vastklampen. Voor de
geloofwaardigheid van de Nederlandse democratie is het belangrijk dat de kwestie
goed wordt uitgepraat. Anders dreigt grootschalig cynisme jegens Europa en het
Nederlandse staatsbestel. Dat kan alleen het vleugelpopulisme ten goede komen,
ten koste van het verantwoordelijkheid dragende centrum.

Voor beide referendumstandpunten zijn sterke argumenten. Toen een referendum
waard, nu een referendum waard, bepleitte gisteren ook oud-Eurocommissaris
Bolkestein in de Volkskrant. Of dat VVD-Kamerleden meesleept naar een
referendum-initiatief moet blijken.

Tegen een nieuw referendum pleit niet alleen dat het grondwettelijke symbolisme
eruit is plus de realiteit dat het kabinet de rest van Europa niet nog eens met
gemorrel kan lastigvallen. Het is ook belangrijk te bedenken dat de Nederlandse
wet geen bindend referendum kent. En dat heeft de Kamer er de vorige keer wel
van gemaakt. Daardoor geldt nu: weer een referendum betekent altijd een
referendum. Daarvoor moet eerst de Grondwet worden gewijzigd.

opklaringen@nrc.nl

LOAD-DATE: September 21, 2007

LANGUAGE: DUTCH; NEDERLANDS

NOTES: Redacteur NRC Handelsblad

PUBLICATION-TYPE: Krant


                         Copyright 2007 NRC Media B.V.
                              All Rights Reserved

                              36 of 146 DOCUMENTS



                                NRC Handelsblad

                               September 21, 2007

Politieke traktaties

SECTION: OPINIE; Blz. 7

LENGTH: 529 woorden


Mogelijk zal de accijns op diesel volgend jaar een cent minder stijgen dan het
kabinet beoogde: niet met vier maar met drie cent. Dit soort tastbare resultaten
hebben de Algemene Politieke Beschouwingen van het jaar 2007 opgeleverd. In het
Nederlandse parlement zijn échte Algemene Politieke Beschouwingen kennelijk niet
mogelijk. En dat valt te betreuren.

Bureaucratisch meesturen op de vierkante millimeter, daar zijn de diverse
fracties in gespecialiseerd. Gratis schoolboeken, nog zo'n tastbaar resultaat,
zijn natuurlijk mooi meegenomen voor ouders met schoolgaande kinderen. Maar om
daar nu zo'n nummer van te maken als PvdA-fractievoorzitter Tichelaar deed, is
een beetje gênant. Immers boeken waren al gesubsidieerd voor mensen die het niet
breed hebben. Nu krijgen ook de beter gesitueerden een cadeautje. Bovendien was
het ideetje oorspronkelijk afkomstig van de ChristenUnie.

Maar het ergerniswekkende bij dit alles blijft dat Nederlandse politici
kennelijk menen dat dit soort zogenaamde traktaties een aanvaardbare uitkomst
zijn van het debat dat formeel het hoogst staat aangeschreven in het
parlementair seizoen. Tijdens de Algemene Politieke Beschouwingen debatteren
immers de leiders van de politieke partijen met elkaar en met de aanvoerder van
het kabinet. De bedoeling is dat het de burger ten minste drie dingen duidelijk
maakt: wat de visie is van het kabinet op de toestand en de toekomst van het
land, hoe partijen in de Kamer daarover denken en wat hún visie is. Dit geldt al
helemaal nu een kabinet zich eindelijk in nieuwe samenstelling presenteert.

Minister-president Balkenende weigerde in te gaan op de vraag van
GroenLinks-leider Halsema aan te geven welke politieke richting zijn kabinet
inslaat. De premier maakte een vermakelijke vergelijking met etiketten, die
nooit de hele lading dekken, en lijmsporen achterlaten, die er niet uit te
krijgen zijn in de was. Hier geldt de politieke wet: hoedt u voor humor. Al was
het maar omdat dit stijlmiddel in dit geval moest dienen als rookgordijn om de
hoofdvraag te ontwijken. Balkenendes voorganger Kok (PvdA) wilde zijn liberale
paarse kabinet ook het liefst voorstellen als politiek onzijdig.

Alle partijen richtten zich deze week plots op de 'hardwerkende man' die onlangs
is ontdekt door VVD-leider Rutte. Deze speelde overigens een opmerkelijke
hoofdrol vanuit de oppositie, zeker tegen de achtergrond van de recente
problemen in eigen huis met het ex-fractielid Verdonk. De preoccupatie van de
Kamer met de hardwerkende burger, zou bijna doen vergeten dat er in de
samenleving ook kinderen, ouderen, niet-werkenden of niet-zo-hard-werkende
mensen zijn. Het is voor politieke partijen kennelijk zo moeilijk geworden het
algemeen belang te ontwarren te midden van alle deelbelangen dat men zich per
ongeluk vooral gaat richten op de belastingbetaler.

Buiten beschouwing blijft dat Nederland deel uitmaakt van een grotere wereld
waar bijvoorbeeld beslissingen vallen over toekomst van het land binnen Europa:
vandaag besloot de ministerraad geen referendum over het Hervormingsverdrag te
organiseren. Dat dit thema niet daags daarvoor grondig aan de orde is gesteld in
het parlement is onrustbarend.

LOAD-DATE: September 21, 2007

LANGUAGE: DUTCH; NEDERLANDS

PUBLICATION-TYPE: Krant


                         Copyright 2007 NRC Media B.V.
                              All Rights Reserved

                              37 of 146 DOCUMENTS



                                NRC Handelsblad

                               September 21, 2007

Nieuwe leiders nog onwennig;
PvdA noemde begroting graag 'sociaal-democratisch'

BYLINE: Guus Valk

SECTION: BINNENLAND; Blz. 2

LENGTH: 700 woorden

DATELINE: den haag, 21 sept.

SAMENVATTING:

Vriend en vijand noemden de begroting links, tijdens de eerste Algemene
Politieke Beschouwingen. CDA en ChristenUnie hebben meer binnen-gehaald dan de
PvdA.

VOLLEDIGE TEKST:

Voor fractievoorzitters zijn de Algemene Beschouwingen het belangrijkste
geplande debat van het jaar. Niet voor niets. Tijdens dit jaarlijkse, tweedaagse
debat kunnen partijen de toon zetten voor het komende parlementaire jaar.
Coalitiepartijen kunnen het kabinetsbeleid net hún accenten geven,
oppositiepartijen kunnen duidelijk maken hoe alles anders moet.

Het eerste debat van het vierde kabinet-Balkenende (CDA, PvdA, ChristenUnie)
leek een droomdebat voor de PvdA te kunnen worden. In de weken voorafgaand aan
de presentatie van de Miljoenennota, was er een effectieve PvdA-'spin' op gang
gekomen: in de begroting zouden vooral typische PvdA-maatregelen staan. Rijke
huizenbezitters moeten extra betalen, er komt meer geld voor wijkverbetering en
integratie.

Het kabinet was in de beeldvorming definitief een links kabinet. Dat vond bijna
iedereen, of het nu terecht was of niet. VVD-leider Rutte had het over "het
tweede kabinet-Den Uyl". Geert Wilders hekelde de "linkse hobby's" die dit
kabinet financierde met het geld van de "gewone, hardwerkende Nederlander": het
generaal pardon, de wijkverbetering, ontwikkelingshulp. Oppositieleider Jan
Marijnissen (SP), vooraf door de PvdA gevreesd, sloeg een bijna welwillende toon
aan. Het kabinet was inderdaad links, vond hij, maar er viel nog wat te twisten.

De belangrijkste tegenstand kwam van de VVD, maar fractievoorzitter Rutte
richtte zijn kritiek vrijwel alleen op het CDA. Die waren immers zo stom geweest
om, na vier jaar met de VVD te hebben geregeerd, linksaf te slaan.

Hij mocht dan alles mee hebben, voor PvdA-fractievoorzitter Jacques Tichelaar
verliepen de beschouwingen minder goed dan hij hoopte. Hij had hoog ingezet,
maar verloor het spel om de extraatjes door een niet al te handig uitgevoerde
blufpoker.

Op de eerste dag, woensdag, zei Tichelaar dat het kabinetsbeleid bijgesteld
moest worden. Mensen met een modaal inkomen gaan er het komend jaar een kwart
procent op achteruit. Dat kon niet, vond hij. Hij zou ook met een motie komen om
het percentage kinderen dat in armoede opgroeit, met een derde te verkleinen.

Van het eerste plan kwam niets terecht. Tichelaar bleek niet uitgewerkt te
hebben hoe het betaald moest worden, CDA en ChristenUnie mopperden in de
wandelgangen op het solistische optreden van de PvdA-fractievoorzitter. Zij
hadden inmiddels elkaar gevonden en trokken met hun extra wensen samen op.

Zo vroegen ze honderd miljoen euro extra voor Defensie, terwijl dit kabinet het
eerste sinds jaren is dat al extra geld voor Defensie uittrok, in plaats van te
bezuinigen. En ze wilden beide af van een voorgenomen bezuiniging op de
kinderbijslag. Het kabinet wil dat in 2010 inkomensafhankelijk maken. De
christen-democratische fracties wilden dat niet. En de ChristenUnie wilde ook
dat de schoolboeken sneller gratis worden.

De coalitiepartijen sloten gisteravond een deal, die zelfs met veel goede wil
geen overwinning voor de PvdA kan heten. Ze willen het komend jaar voor 385
miljoen euro verbouwen aan de rijksbegroting. Het CDA en de ChristenUnie haalden
veel binnen: de gratis schoolboeken (121 miljoen in 2008), de kinderbijslag
(honderd miljoen in 2010), het extra geld voor Defensie (vijftig miljoen in
2008), en nog zo wat. De PvdA kreeg een troostprijs: veertig miljoen euro in
2008 en 2009 voor armoedebestrijding bij kinderen.

Tichelaar gokte en verloor. Hij gaf het gisteravond zelf toe. Maar, vond hij,
dat is wel 'Haags' gedacht. "Dan zeg ik: ik lijd een verlies, maar het is winst
voor de mensen." Gratis schoolboeken zijn ook mooi voor de koopkracht.

De PvdA deed het onhandig, het CDA en de ChristenUnie richtten zich met succes
op relatief kleine zaken. Fractievoorzitters Jacques Tichelaar, Pieter van Geel
(CDA) en Arie Slob (ChristenUnie) deden alle drie hun eerste Algemene Politieke
Beschouwingen. Ze leken het handjeklap nog niet zo in de vingers te hebben als
hun voorgangers in het kabinet-Balkenende II. Die verbouwden eens de
rijksbegroting in een achternamiddag voor een miljard euro.

Hoofdartikel: pagina 7

LOAD-DATE: September 21, 2007

LANGUAGE: DUTCH; NEDERLANDS

PUBLICATION-TYPE: Krant


                         Copyright 2007 NRC Media B.V.
                              All Rights Reserved

                              38 of 146 DOCUMENTS



                                NRC Handelsblad

                               September 20, 2007

Met de premier valt niet te spotten

BYLINE: Guus Valk

SECTION: BINNENLAND; Blz. 3

LENGTH: 837 woorden

DATELINE: Den Haag, 20 sept.

SAMENVATTING:

Premier Balkenende antwoordde vandaag op de kritiek op zijn begroting. Het ging
over de hard-werkende Nederlander, en de zon die schijnt.

VOLLEDIGE TEKST:

Voor iedere fractievoorzitter die zich aan de interruptiemicrofoon meldde, had
premier Jan Peter Balkenende (CDA) een antwoord klaar. Tegen Mark Rutte,
fractievoorzitter van de VVD, zei hij sarcastisch: "Iedere politicus heeft recht
op een profiel." Na een vraag van Ruttes collega Femke Halsema (GroenLinks):
"Zo, de toon is gezet." Toen Geert Wilders (PVV) over politici begon die op
kosten van de burger hun eigen portemonnees vullen, werd hij voor het eerst
boos: "Dit neem ik u buitengewoon kwalijk! U bent populistisch bezig."

Balkenende mocht vanochtend, na een dag geluisterd te hebben, reageren op de
eerste termijn van de Algemene Beschouwingen. In dit tweedaagse debat bespreekt
de Tweede Kamer de begrotingsplannen van het kabinet. Balkenende gaf de Kamer
vanochtend de boodschap dat er vandaag niet met hem te spotten viel.

De oppositiepartijen in de Tweede Kamer hadden tijdens de acht uur die de eerste
termijn gisteren duurde, veel kritiek op de gevolgen van de kabinetsplannen voor
met name de economische positie van mensen met een modaal inkomen. Het kabinet
heeft ervoor gekozen om, ondanks een goed draaiende economie, het
begrotingstekort weg te werken.

Het ging, van links tot rechts, vooral over de "hardwerkende Nederlander". Die
wordt, zei VVD-leider Rutte, "gepakt" met een "pakket lastenverzwaringen dat zo
in het Guinness Book of Records kan". Ook Jan Marijnissen (SP), die het kabinet
wel eerst prees als 'links', zei dat het kabinet niets doet aan de armoede.

Balkenende pareerde de kritiek met een economische wet. Economen, zei hij, zijn
het er wel over eens dat je in goede jaren zuinig aan moet doen. Straks, bij
magere jaren, is er dan een financiële reserve. Het is "geen kunst" om een
"eenzijdige begroting te maken die alleen de vruchten incasseert van een goed
draaiende economie nu". Het was VVD'er Gerrit Zalm, in het vorige kabinet
minister van Financiën, die ooit zei: "Repareer het dak wanneer de zon schijnt."

Rutte en Balkenende raakten na deze plaagstoot urenlang bijna onafgebroken in
debat. De kritiek van Rutte richtte zich met name op de extra lasten voor
hardwerkende Nederlanders. Hij verweet Balkenende dat zijn CDA, sinds het dit
jaar niet langer met de VVD regeert maar met de PvdA en de ChristenUnie, een
onverantwoord links beleid te voeren. "We zien bijna zeven miljard euro aan
extra lasten. Mensen die stoppen met roken, worden juist heel erg anti-roken."
En, verwijzend naar een opmerking gisteren van PvdA-fractievoorzitter Jacques
Tichelaar: "Premier Balkenende is overstag gegaan. Tichelaar had daar gelijk
in."

Balkenende: "Ik ben er niet de persoon naar overstag te gaan. Ik heb de heer
Tichelaar wel eens sterker meegemaakt."

Balkenende somde staccato negen punten op waarbij de burger wél vooruitgaat.
"Loonkostensubsidies gaan omhoog, de schoolboeken worden gratis, de AOW gaat
omhoog." Vicepremier Bos (PvdA), minister van Financiën, stak provocerend zijn
handen in de lucht en telde lachend mee.

Balkenende pareerde de meeste kritiek op de kabinetsplannen met een vlucht naar
voren. Het gaat in 2008 wel minder met de gemiddelde koopkracht van burgers, zei
hij, maar de jaren erop gaat het toch echt beter. Over deze hele kabinetsperiode
zal de koopkracht van niet-werkenden met 2 tot 3 procent stijgen. Dat leidde tot
irritatie bij de (bijna) voltallige oppositie. De Kamer spreekt immers over de
begroting van 2008, niet over de komende jaren.

Rutte maakte gebruik van de kritiek van de Raad van State, het hoogste
adviesorgaan van de regering, deze week op de begroting. Maatregelen om de
kosten van de vergrijzing te bestrijden zijn onvoldoende, de economie kan
innovatiever en de zorg en het onderwijs moeten aantrekkelijker worden voor
werknemers. Balkenende: "De Raad van State heeft een andere visie dan het
kabinet."

Deze zin leidde weer tot een reactie van Rutte en Alexander Pechtold (D66), die
Balkenende er op wees dat het kabinet de Raad van State nu juist bijna heilig
heeft verklaard bij het gevoelige dossier rondom het nieuwe Europees Verdrag.
Het advies van de Raad van State, dat het kabinet morgen bespreekt, zal volgens
Balkenende zeer zwaar wegen bij de afweging of er opnieuw een referendum moet
komen. Pechtold: "Maar vandaag merk ik dat u heel anders met de Raad van State
omgaat." Rutte: "U maakt er een potpourri van."

De premier wilde, ondanks verzoeken van Pechtold, Marijnissen en Wilders, "niet
vooruitlopen" of het kabinet morgen gaat besluiten wel of geen referendum te
houden. Het onderwerp ligt gevoelig: de PvdA is voor, het CDA tegen. Wilders
noemde dit "ongelooflijk". "U moet niet durven morgen naar buiten te komen met
de boodschap dat er geen referendum komt." Balkenende besloot Wilders te pareren
met een grap. "Ik wil de heer Wilders ermee complimenteren dat hij vandaag
slechts het woord 'ongelooflijk' gebruikt. Wilders wordt mild, dat is nieuws!"

LOAD-DATE: September 20, 2007

LANGUAGE: DUTCH; NEDERLANDS

NOTES: 'U maakt er een potpourri van', zegt Pechtold

PUBLICATION-TYPE: Krant


                         Copyright 2007 NRC Media B.V.
                              All Rights Reserved

                              39 of 146 DOCUMENTS



                                NRC Handelsblad

                               September 19, 2007

SECTION: OPINIE; Blz. 7

LENGTH: 1356 woorden


Intellectueel armoedig

[...] de begrotingsambities van het kabinet zijn teleurstellend mager, zowel
voor de korte als voor de lange termijn. Natuurlijk, in plaats van een
financieringstekort van 0,3 procent dit jaar, laat Bos volgend jaar een
overschot zien van 0,5 procent. Voor het einde van de kabinetsperiode mikt hij
op een overschot van 1 procent. Dat oogt mooi. Maar in de met de Miljoenennota
gepubliceerde Macro Economische Verkenningen (MEV) pluist het Centraal
Planbureau netjes uit waardoor dat komt. Conclusie: het betere saldo van volgend
jaar is 'volledig' te danken aan de stijgende aardgasbaten en de gunstige
conjunctuur. Het zogeheten 'robuuste EMU-saldo', een maatstaf voor de lange
termijn houdbaarheid van de overheidsfinanciën en daarom veel belangrijker dan
het mede door toevalligheden bepaalde gewone EMU-saldo, oftewel het
financieringstekort, verbetert komend jaar dan ook helemaal niet. Huiselijker
gezegd: ik ben blij dat Bos mijn persoonlijke financiën niet regelt.

[...] Het 'programma voor de vernieuwing van de Rijksdienst', zo het al antwoord
gaat geven op prangende vernieuwingsvragen, zit niet bij de stukken voor
Prinsjesdag. Geld uitgeven is één ding, en dat lukt heel aardig, resultaten
afdwingen en innoveren is iets heel anders - daarvan zien we nog niets. [...]

Van de vier kenmerken die dit kabinet typeren als 'klassiek links' is er één
zeer welkom (het stimuleren van de armen), één vooral symbolisch en niet zo
relevant (het pesten van de rijken), terwijl de andere twee het best kunnen
worden getypeerd als regressie, achteruitgang in het politieke denken en doen
(heil verwachten van een grotere publieke sector en dat nog slordig financieren
ook). Machtspolitiek mag het, vooral voor de PvdA, een verstandige Miljoenennota
zijn, intellectueel is het armoedig.

(Frank Kalshoven, directeur van de Argumentenfabriek, in de Volkskrant).

Visie ontbreekt

De boodschap van de Miljoenennota is helder. Het kabinet heeft grote plannen
voor het klimaatbeleid, de wijken, het onderwijs "en nog veel meer", schrijft
minister van Financiën Wouter Bos in zijn voorwoord. Tegelijk is een structureel
begrotingsoverschot nodig om de vergrijzingslasten te dekken. [...]

Bos vraagt een offer van de hele samenleving, vooral van de draagkrachtigen. Dat
kan gerechtvaardigd zijn als daarmee het milieu is gediend, de
concurrentiekracht van bedrijven wordt versterkt en de ontplooiing van burgers
wordt bevorderd.

Deze ambities worden echter slechts zeer ten dele waargemaakt. Ondanks de
zeventig doelen, tien projecten en zes pijlers die zijn geformuleerd, schiet het
kabinet juist tekort op wat tot zijn kerntaken en exclusieve
verantwoordelijkheid moet worden gerekend. De Raad van State, het hoogste
adviesorgaan van de regering, wijst hier terecht op.

Zo geeft het kabinet veel geld uit voor het oppoetsen van wijken, maar ontbreekt
een samenhangend beleid en visie voor een houdbaar vervoersnetwerk. De ambitie
om 80.000 tot 100.000 woningen te bouwen wordt wel geformuleerd, maar
onvoldoende met concrete beleidsvoornemens onderbouwd om geloofwaardig te kunnen
zijn.

Nog schriller is de kloof tussen woorden en daden bij onderwijs en onderzoek.
Naar innovatie en onderzoek gaat volgend jaar 100 miljoen euro en 133 miljoen
euro gaat naar de aanpak van het dreigende lerarentekort. Bij elkaar is dat
minder dan de helft van het bedrag dat gemoeid is met de hogere uitkeringen aan
arbeidsongeschikten en het terugdraaien van herkeuringen in die groep.

Voor het eerst sinds jaren groeit de collectieve sector weer harder dan de rest
van de economie. Maar anders dan de Miljoenennota wil doen geloven, ligt het
accent op extra uitgaven niet op investeringen.

(Commentaar Financieele Dagblad)

Niet te scherp aan de wind

[...]Anders dan onder de vijf voorgaande kabinetten met de liberalen ligt het
accent op investeringen in de samenleving als geheel in plaats van op
particuliere welvaartsgroei. Dat is even wennen, maar het is het logische
politieke antwoord op de staat der Nederlanders. In de afgelopen jaren groeide
met de overvloed en de tevredenheid van de burgers in de privésfeer het
onbehagen over het publieke domein en de onzekerheid over de toekomst. In dat
perspectief hebben de lastenverzwaringen die het kabinet voor 2008 in het
vooruitzicht stelt, niet louter materiële betekenis. [...] Volgens de Raad van
State doet het kabinet nog te weinig, met het risico dat straks maatregelen
nodig zijn die dieper ingrijpen en daarom op heviger weerstand zullen stuiten.
Dat is reële kritiek, maar de politieke verhoudingen en de scherpe polarisatie
over de integratiekwestie zijn er niet naar al te scherp aan de wind te varen.

(Commentaar Trouw)

Geen argumenten

[...]Zonder enige onderbouwing en zonder enige noodzaak krijgen hardwerkende
mensen zelfs met kinderen tal van lastenverzwaringen voor hun kiezen om nieuwe
uitgaven te betalen en de staatsschuld af te lossen. Daarvan zijn vooral de
middenklassen de dupe, maar ook de hogere inkomens. Die worden daarbij bovendien
ook nog eens extra getroffen door een ongeremde nivelleringsdrang van het
PvdA-smaldeel in het kabinet. [...]Gezien de stabiliteit in de
inkomensverhoudingen de laatste jaren zijn voor die hogere lasten, in een tijd
dat de economie bloeit, geen argumenten te bedenken, anders dan dat Bos de SP en
het linkerdeel van zijn partij tevreden wil stellen. [...]Op zichzelf is er geen
probleem om milieuvervuilende producten en andere schadelijke goederen aan te
pakken. Maar dan moet het extra geld dat dat oplevert, direct worden gebruikt
voor een schoner milieu en een gezonde omgeving, en niet om de schatkist te
spekken. Dat is nu precies wat het kabinet de komende jaren wel doet. [... ]

(Commentaar De Telegraaf)

Verademing

Na lange jaren van liberale overheersing onder 'paars' en de drie
christenliberale kabinetten Balkenende, met hun eentonige offer van een moreel
en sociaal 'ieder voor zich' aan de god der vrijemarktwerking, kan de
samenleving bij de gisteren door de coalitie ingediende begroting weer ruimer
ademhalen. Individualisme heeft in de plannen van het centrumlinkse kabinet
plaatsgemaakt voor gemeenschappelijke verantwoordelijkheid en het besef dat bij
brood alleen mensen niet gelukkiger worden

Hoezo 'aantasting van de koopkracht'? Hoezo (Rutte) 'slecht voor hardwerkende
Nederlanders'? Ze hoeven er per jaar hoogstens een of twee 65 cent (!) duurder
geworden kratjes pils om te laten staan.

De suggestie van de liberale oppositie als zou het kabinet de lastenverzwaring
nodig hebben voor leuke linksigheden van de coalitiepartners PvdA en CU en als
zou het socialistische maakbaarheidsdenken een wederopstanding beleven, kan al
evenmin overtuigen. Alleen al omdat Bos in lijn met zijn voorganger een
belangrijk deel van de economische groei aanwendt voor verlaging van de
staatsschuld. Maar bovendien betreffen de investeringen geen luxe stokpaarden
van deze of gene zijde, maar noodzakelijke ingrepen om iets van cohesie en
sociale samenhang terug te brengen in een jarenlang consequent op zichzelf
teruggeworpen maatschappij.

De 'offers' die daarvoor gevraagd worden van vooral alcohol- en
tabakconsumenten, autorijders en vliegtuigpassagiers hebben bovendien als toe te
juichen neveneffect dat ze schadelijk gedrag voor mens en milieu enigszins
afremmen. [...]

(Commentaar Nederlands Dagblad)

Donkere wolk

[...]Matiging van het optimisme is anno 2007 niet alleen noodzakelijk vanwege de
algemene waarheid dat niemand in de toekomst kan blikken. Er zijn bovendien meer
bijzondere, concrete omstandigheden die tot voorzichtigheid zouden moeten
leiden. Daar is met name de uit Amerika overgewaaide kredietcrisis, waarvan nog
onduidelijk is in hoeverre die ook onze economie gaat raken. Dat is een donkere
wolk aan de horizon.[...]

Het is daarom de vraag of het wel zo'n verstandige keuze is geweest van deze
coalitie om de voorzichtige groeiraming van Zalm los te laten en in te wisselen
voor een zogeheten realistische raming. Al te angstig hoeft een overheid niet te
zijn, maar de verleiding de huid van de beer te verkopen voordat hij geschoten
is, moeten politici wel degelijk weerstaan.

(Commentaar Reformatorisch Dagblad)

LOAD-DATE: September 19, 2007

LANGUAGE: DUTCH; NEDERLANDS

GRAPHIC: 1909opiBinnen, Tekeningen Cyprian Koscielniak
1909opiBuiten

PUBLICATION-TYPE: Krant


                         Copyright 2007 NRC Media B.V.
                              All Rights Reserved

                              40 of 146 DOCUMENTS



                                NRC Handelsblad

                               September 19, 2007

'Dit is gemeenschapszin, geen spruitjeslucht'

BYLINE: Guus Valk

SECTION: BINNENLAND; Blz. 3

LENGTH: 642 woorden

DATELINE: den haag, 19 sept.

SAMENVATTING:

De kritiek tijdens de Algemene Beschouwingen vanochtend kwam vooral van rechtse
partijen. "U wilt toch dat mensen op tijd thuis zijn?"

VOLLEDIGE TEKST:

Fractievoorzitter Jan Marijnissen (SP), had "pittiger vragen verwacht", zei hij
toen hij zijn betoog had afgerond. Bijna een half uur lang mocht Marijnissen,
oppositieleider, vanochtend praten zonder dat hij onderbroken werd door de
fractievoorzitters van de coalitiepartijen.

Tijdens de Algemene Politieke Beschouwingen, waarin de Tweede Kamer debatteert
over de eerste begroting van het vierde kabinet-Balkenende, bleek dat het
kabinet de oppositie vooral van rechts moet verwachten. Vooraf had de PvdA zich
grote zorgen gemaakt over de toon die Jan Marijnissen vandaag zou aanslaan.
Immers, de achterban van de PvdA mort over het sociale gezicht van het kabinet.
De PvdA heeft op belangrijke punten compromissen moeten sluiten: geen onderzoek
naar de Nederlandse steun aan de inval in Irak, geen beperking van de
hypotheekrenteaftrek. De SP vaart er in de peilingen wel bij.

Maar tijdens de beschouwingen bleek de vrees van de PvdA ongegrond. Marijnissen
had kritiek: het kabinet was te weinig "een trendbreuk" met de vorige drie
"neoliberale" kabinetten van premier Balkenende (CDA). De bezuiniging van
tweehonderd miljoen euro in de zorg was daar volgens Marijnissen een voorbeeld
van. "Een keer een dagje eruit, een keertje zelf je boodschappen kunnen doen",
dat wordt ouderen en zieken ontnomen, zei hij. De voorgenomen flexibilisering
van het ontslagrecht, waar de PvdA-fractie ook grote problemen mee heeft, was
daar een ander voorbeeld van. "Wat het CDA met de VVD niet durfde, gebeurt nu
wél", aldus Marijnissen.

Maar naast deze kritiek, die de PvdA wel had verwacht, was er impliciet lof voor
de filosofie van het kabinet, die is samengevat in de slogan 'Samen werken,
samen leven'. Gemeenschapszin, dat is waar mensen volgens Marijnissen naar
snakken na jaren van liberaal beleid. Het is volgens hem niet terugverlangen
naar de "spruitjesgeur van de jaren vijftig" - kritiek die het kabinet
regelmatig krijgt uit liberale hoek. "Proberen iets van sociale controle te
krijgen, omdat correctie soms nodig is en het gezag nu eenmaal niet overal
tegelijkertijd kan zijn, heeft niets te maken met de burgerlijke bedomptheid."

PvdA-fractievoorzitter Jacques Tichelaar onderbrak Marijnissen pas toen het over
Afghanistan ging. Marijnissen zei dat de SP niet voor verlenging van de missie
in Uruzgan is. Wel is de SP voor hulp "voor de ontwikkeling" van de bevolking in
rustige gebieden in Afghanistan. Dat was een signaal aan de PvdA, die als
coalitiepartij worstelt met verlenging. Tichelaar: "Ik heb buitengewoon veel
respect voor u, maar de onderbouwing ontbreekt totaal. Dat verwacht ik ook wel
van de SP."

Marijnissen: "Wij zijn één blok consistentie. Dat ligt bij uw partij weer
anders."

VVD-leider Mark Rutte en zijn collega Geert Wilders (PVV) hadden veel kritiek op
de in hun ogen te linkse koers van het kabinet. Die kritiek richtte zich
uiteraard het meest op het CDA, dat jarenlang met de VVD had geregeerd. Nu is
het CDA naar links afgeslagen, zei Rutte, en is gezwicht voor het
sociaal-democratische ideaal van nivelleren en uitdelen. "U neemt risico's met
de rijksbegroting. U bouwt op drijfzand." Juist niet, zei fractievoorzitter Van
Geel van het CDA. "Dit kabinet gebruikt aardgasbaten om schulden af te lossen.
Dat zijn geen risico's."

Geert Wilders zei dat Van Geel zich "dood moet schamen". Dat vindt de "gewone
man", zei hij, die "gewoon af en toe een biertje drinkt en een sigaretje rookt".
Het kabinet wil de accijnzen hierop verhogen. Rutte zei dat de automobilist
gepest wordt, onder meer door hoge accijnzen op diesel. De VVD wil zes miljard
besteden aan extra wegen. "Dat zou u als gezinspartij moeten steunen", zei
Rutte. "U wilt toch dat mensen op tijd thuis zijn?"

LOAD-DATE: September 19, 2007

LANGUAGE: DUTCH; NEDERLANDS

PUBLICATION-TYPE: Krant


                         Copyright 2007 NRC Media B.V.
                              All Rights Reserved

                              41 of 146 DOCUMENTS



                                NRC Handelsblad

                               September 18, 2007

'Het grijze midden gaat nu domineren';
Liberale partijen hekelen nadruk van kabinet op moralisme en het collectief

BYLINE: Guus Valk

SECTION: THEMA; Blz. 6-7

LENGTH: 1632 woorden

SAMENVATTING:

Voor liberale partijen in de Tweede Kamer is het slikken: het kabinet-Balkenende
IV ziet weinig in de rol van het autonome individu en diens behoefte eigen
keuzes te maken. "Ik geloof niet in de kinderpolitie van minister Rouvoet."

VOLLEDIGE TEKST:

Alexander Pechtold, fractievoorzitter van D66, wordt er "echt kribbig van". Het
idee dat het kabinet de tijdgeest zo goed verstaan heeft, hoe vaak moet hij nog
zeggen dat dat een misverstand is? "Als niet de ChristenUnie bij Balkenende en
Bos was aangeschoven maar GroenLinks, dan had het kabinet een heel andere koers
gevaren. Dan had het op papier ook een meerderheid van de kiezers gehad."

Het irriteert Pechtold niet eens het meest dat het vierde kabinet-Balkenende
(CDA, PvdA, ChristenUnie) zo expliciet afstand neemt van de liberale gedachte.
Dat krijg je als twee christen-democratische partijen gaan regeren met
sociaal-democraten. Het stoort hem vooral dat het kabinet doet alsof het handelt
naar de tijdgeest. Liberalen zijn passé, hoor je. Mensen willen af van de
cultuur van vrijheid-blijheid, ze willen een overheid die grenzen stelt.

Dit voorjaar nog hield André Rouvoet, vicepremier en leider van de ChristenUnie,
een toespraak op het congres van zijn partij. Die toespraak tekende de manier
waarop het kabinet naar zichzelf kijkt. Critici van het kabinetsbeleid, meestal
"libertijnen", lopen "achter de feiten aan", zei hij. "Mensen in Nederland zien
in dat de morele vrijblijvendheid van de jaren negentig meer kapot heeft gemaakt
dan ons lief is. Degenen die individuele vrijheid en autonomie als hoogste goed
zagen, hebben over het hoofd gezien wat een samenleving leefbaar maakt en
bijeenhoudt: gemeenschappelijke waarden, het besef dat een individu niet zonder
gemeenschap kan."

Feit is, en daar heeft Rouvoet gelijk in, dat liberalen politiek niet langer de
dienst uitmaken. Hun rol is kleiner geworden na acht jaar paarse kabinetten
(1994-2002) en drie kabinetten-Balkenende met de VVD. D66 is de laatste jaren
steeds kleiner geworden. De VVD heeft het als oppositiepartij moeilijk met
zichzelf. GroenLinks (zeven zetels) is onder Femke Halsema getransformeerd tot
een 'vrijzinnig-liberale' partij. Haar koers staat intern ter discussie.

Toch willen de drie partijen deze week, tijdens de Algemene Politieke
Beschouwingen, laten zien dat er een ander geluid mogelijk is tegen het samen
leven en samen werken van het kabinet. Op hun manier neemt zowel VVD, GroenLinks
als D66 afstand van de filosofie van het kabinet, dat zich er zo graag op doet
voorstaan te weten wat de burger wil.

Niet dat de liberalen het over alles eens zijn. GroenLinks zou meteen de aftrek
van de hypotheekrente willen beperken, de VVD ziet daar niets in. De 'groene'
maatregelen van het kabinet, zoals de hogere dieselaccijnzen en belastingen op
vliegtickets, ziet GroenLinks als een goed begin. De VVD ziet het als het pesten
van hardwerkende burgers. D66 vraagt zich af wat het praktische nut is van zulke
maatregelen.

Maar alledrie de partijen nemen het nog steeds op voor het individu, dat beter
in staat is keuzes te maken dan de gemeenschap.

Femke Halsema, fractievoorzitter van GroenLinks, heeft "grote problemen" met het
moralisme van Balkenende IV. "Het draagt de illusie uit dat de staat onze moeder
is. Quod non. Het staatsmoralisme dat het kabinet verdedigt, is op een
misverstand gebaseerd. Moraal is van de gemeenschap, nooit van de overheid. Die
moet alleen voorwaarden creëren voor moreel gedrag."

Alexander Pechtold: "Onder het mom van kreten als 'normen stellen' en 'achter de
voordeur' heeft het kabinet afstand genomen van de individuele benadering. De
bijzonderheid gaat eruit, het grijze midden domineert."

Als voorbeeld noemt Pechtold het jeugdbeleid van minister Rouvoet (Jeugd en
Gezin). Het is goed, zegt hij, dat het kiest voor de jeugd als prioriteit.
Alleen: waarom moeten straks álle kinderen naar zo'n Centrum voor Jeugd en
Gezin? De meeste ouders hebben daar geen zin in, want het gaat gewoon goed
thuis. Bovendien, zegt hij, "verwatert" zo de hulp aan de kinderen die echt hulp
nodig hebben. "Je moet niet beleid maken op 100 procent van de kinderen. Het
gaat om de 3 procent waar het misgaat. Het Maasmeisje en Savannah waren niet
onbekend bij de jeugdzorg, daar lag nu net het probleem niet. Het probleem ligt
bij de organisatie van die jeugdzorg, maar daar doet het kabinet gek genoeg
weinig aan."

Halsema: "Het is idioot dat het kabinet inzet op het uitbreiden van de
bevoegdheden van de jeugdzorg, terwijl de uitvoering problematisch is. Er is een
verantwoordingscultuur ontstaan, er wordt niet vertrouwd op de mensen die het
werk moeten doen."

Dit weekend maakte Mark Rutte, leider van de VVD, duidelijk wat zijn partij mist
in "dit verschrikkelijke linkse kabinet". Rutte deed dat in een toespraak op de
algemene ledenvergadering, nadat de aanwezige leden hem ternauwernood in het
zadel hadden gehouden. Hij had een dag eerder Tweede Kamerlid Rita Verdonk uit
de fractie gezet, nadat zij voor de zoveelste keer kritiek had op de in haar
ogen te softe koers van de VVD-fractie.

Rutte sloeg op de ledenvergadering in Veldhoven een harde toon aan tegen het
kabinet, alsof hij iedere suggestie van softheid alsnog wilde ontkrachten. "De
afgelopen dagen zijn Balkenende en zijn verschrikkelijke beleid off the hook
geweest door problemen in de VVD", zei hij. "Het gaat ons om meer banen en een
zeer beperkt migratiebeleid", zei hij. "Het kabinet brengt de Nederlandse
economie en ons zelfvertrouwen ernstige schade toe." Tijdens de Algemene
Politieke Beschouwingen zal de VVD-leider met plannen komen: de lasten moeten
omlaag, het integratiebeleid moet strenger en er moeten meer maatregelen tegen
onveiligheid genomen worden. De plannen van minister Rouvoet, die een netwerk
van Centra voor Jeugd en Gezin wil stichten, wees Rutte af. "Ik geloof niet in
de kinderpolitie van André Rouvoet. Hij wil achter iedere voordeur in de gaten
houden hoe mensen hun kinderen opvoeden."

De VVD ziet niets in de lastenverzwarende maatregelen die het kabinet voorstelt,
zoals de hogere belasting op benzine. Die plannen moeten volgens Rutte worden
teruggedraaid. In plaats daarvan hebben de liberalen een eigen mobiliteitsplan
gepresenteerd, waarin zij voorstellen om in achttien jaar tijd tien miljard euro
extra in wegen en spoor te steken.

Ook D66-leider Pechtold heeft zijn twijfels bij door het kabinet voorgestelde
lastenverzwaringen. De belasting op vliegtickets mag dan sympathiek klinken,
zegt hij, uiteindelijk is het niet meer dan een "krabbelmaatregel", zoals er zo
veel staan in de plannen voor komend jaar. "Als je het doel van minder vliegen
succesvol wilt bereiken, moet je het Europees aanpakken. Daar lees ik niets
over." De extra belasting op sigaretten en alcohol zijn volgens Pechtold vooral
symboolpolitiek, in een ideologisch jasje.

"Natuurlijk is roken slecht, natuurlijk zijn te veel drinkende jongeren een
probleem. Maar het kabinet maakt keer op keer dezelfde fout: problemen van een
kleine groep worden gemaakt tot een probleem van de héle groep." Als je
drankmisbruik wilt bestrijden onder jongeren, dan weet Pechtold nog wel wat.
"Geef de burgemeester van Terschelling extra bevoegdheden, zodat hij jongeren
die zich te buiten gaan aan de alcohol van het eiland kan afzetten. Maar maak
hun wangedrag niet een probleem van iedereen."

Femke Halsema noemt de begrotingsplannen van Balkenende IV "moralistisch zonder
handelingsperspectief". Ze bedoelt dit: de moraal ligt er dik bovenop, maar de
plannen zijn over het algemeen een stuk minder doortastend. Halsema geeft
minister Bos (Financiën, PvdA) als voorbeeld. Hij deed een oproep aan managers
in de publieke sector om de topinkomens te matigen. Maar concrete plannen mist
ze. "Zo blijft zijn signaal steken in symboolpolitiek."

Er gebeurt zo veel níét, vinden Halsema en Pechtold. Er komt geen onderzoek naar
de Nederlandse steun aan de oorlog in Irak en de hypotheekrenteaftrek wordt niet
beperkt - wat de VVD weer toejuicht. Aan het ontslagrecht wordt evenmin getornd,
zo lijkt het, en een referendum over het nieuwe Europees Verdrag lijkt er ook
niet te komen. Zelfs de hypotheekrenteaftrek blijft intact. Goed dan, Bos wil
het bezit van dure huizen (boven een miljoen euro) zwaarder belasten. Maar dat
is volgens Halsema niet meer dan een "aardig begin". Pechtold noemt het, "het
begint bijna eentonig te worden", symboolpolitiek. "Nog niet eens 1 procent van
de huizenbezitters krijgt hiermee te maken. De rijken worden symbolisch gepest,
maar veel zal het niet opleveren. Het kabinet combineert het slechte van twee
werelden: de hypotheekrenteaftrek verandert niet, maar er komt ook geen
huurliberalisering."

Voor de liberalen rest er de komende tijd weinig anders dan oppositie voeren
tegen het kabinet dat de vrijzinnigheid en het individu heeft ingeruild tegen
maakbaarheid en het collectief. Femke Halsema heeft de hoop dat het ooit weer
goed komt met de PvdA, zegt ze, als de sociaal-democraten zich weer van het juk
van de christen-democraten kunnen bevrijden. "Het CDA en de ChristenUnie
domineren nu nog."

Halsema heeft een "verlanglijstje" van maatregelen die volgens haar nodig zijn.
Mensen zouden naar draagkracht moeten bijdragen aan de AOW. De
arbeidsparticipatie moet omhoog, door meer vrouwen aan het werk te helpen. De
hypotheekrenteaftrek moet worden beperkt. "En boven alles: echte maatregelen om
de klimaatsverandering tegen te gaan."

Alexander Pechtold zegt dat "het kabinet van nivellering" in vier jaar tijd
grote schade kan aanrichten. "Ik mis de grote plannen die de grote problemen
moeten oplossen. De vergrijzing moet nu worden aangepakt, anders hebben we over
acht jaar een enorm probleem. Het kabinet moet daarom mensen langer laten werken
en de arbeidsmarkt versoepelen. Dat dat niet gebeurt, vind ik echt zorgelijk."

LOAD-DATE: September 18, 2007

LANGUAGE: DUTCH; NEDERLANDS

NOTES: 'Problemen van een kleine groep worden gemaakt tot probleem van héle
groep'

PUBLICATION-TYPE: Krant


                         Copyright 2007 NRC Media B.V.
                              All Rights Reserved

                              42 of 146 DOCUMENTS



                                NRC Handelsblad

                               September 18, 2007

Vier op een rij;
lux

BYLINE: Daan van Lent

SECTION: ECONOMIE; Blz. 11

LENGTH: 415 woorden


Voor welke bank staat de volgende rij?

Welkom bij het nieuwe gezelschapsspelletje voor iedereen die de financiële
wereld volgt. Een week geleden had bij wijze van spreken nog niemand van
Northern Rock gehoord, nu staat de Britse bank wereldwijd symbool voor de angst
dat de kredietcrisis de spaarbankboekjes van gewone burgers kunnen raken. Het
Duitse IKB en Saksen Landesbank, die investeringen hadden gestoken in
Amerikaanse risicovolle hypotheken, zijn voor even naar de achtergrond
verdwenen.

Gisteren doken de koersen omlaag van Britse banken die een groot bedrag aan
hypotheken hebben uitstaan en waarvan beleggers vrezen dat ze daar niet
voldoende dekking voor hebben. Zoals Northern Rock. Vandaag veren die koersen
weer op na vertrouwenwekkende mededelingen van de Britse minister van Financiën.
Alistair Darling doet even zijn naam eer aan voor de financiële markten.

Die zijn deze week gespitst op de Amerikaanse zakenbanken. Vier van de vijf
grote Amerikaanse jongens presenteren deze week hun kwartaalcijfers. Lehman
Brothers is vandaag de eerste, morgen volgt Morgan Stanley en donderdag Goldman
Sachs en Bear Stearns. Die laatste bank moest deze zomer twee hedgefondsen
sluiten en illustreerde daarmee hoe ver de kredietcrisis zich doet voelen.

Niet dat hun klanten in streepjespakken snel voor hun kantoren in de rij zullen
staan. Maar gevreesd wordt dat de kredietcrisis diep bij de zakenbanken
ingrijpt. Opvallend is dat financiële analisten zich volstrekt tegen hun
gewoonte in niet aan voorspellingen over winstcijfers durven te wagen. Zij
zullen diep de balansen van de zakenbanken induiken om te kijken welke slechte
leningen worden afgeschreven.

Nu zit daar nogal wat speelruimte voor de bankiers. Veel hangt af hoe zij hun
leningen waarderen en dat hoeven ze voor de buitenwereld niet zichtbaar te
maken. Ook kunnen ze de afschrijvingen van slechte leningen over meerdere
kwartalen uitsmeren. Ze zullen sussende woorden spreken en paniek proberen te
voorkomen.

ABN Amro, een van de meest enthousiaste schuldverstrekkers, sprak gisteren in
een tussentijds cijferbericht geruststellende woorden over de kwaliteit van de
uitstaande leningen en de dekking door spaargelden.

De vraag is in hoeverre de banken geloofd worden. Analisten roepen al dat ze
eigenlijk meer verwachten van de rapportages die de Amerikaanse banken moeten
inleveren bij beurswaakhond SEC, omdat ze daarin meer informatie prijs moeten
geven.

Houdt de tuinstoelen nog maar even binnen handbereik.

Daan van Lent

LOAD-DATE: September 18, 2007

LANGUAGE: DUTCH; NEDERLANDS

PUBLICATION-TYPE: Krant


                         Copyright 2007 NRC Media B.V.
                              All Rights Reserved

                              43 of 146 DOCUMENTS



                                NRC Handelsblad

                               September 17, 2007

SECTION: MEDIA; Blz. 23

LENGTH: 766 woorden


Actualiteiten

EénVandaag. Rita Verdonk maakt vandaag bekend hoe haar politieke toekomst eruit
zal zien. Een terugblik op de gebeurtenissen van de afgelopen dagen. Voorts een
item over overgewicht bij ouderen en aandacht voor de vervuiling van het
onderwatermilieu. In Amsterdam wordt in het kader van de International Cleanup
Day een stuk gracht gereinigd. Ned. 1, 18.20-18.45u.

Nova/Den Haag vandaag. Met Rita Verdonk en haar toekomstplannen. Ook aandacht
voor de veiligheid van de behandeling in ziekenhuizen naar aanleiding van een
enquête onder verpleegkundigen. En een interview met Alan Greenspan. In zijn
memoires uit hij felle kritiek op de regering-Bush. Ned. 2, 22.15-22.50u.

Informatief

Tegenlicht: Zie Harry Holland. In Duitsland heet hij 'Otto Normalverbraucher',
in Amerika 'Joe Sixpack'. In ons land hadden we Jan Modaal en we hadden daar een
voorstelling bij. Maar de vertrouwde Jan Modaal bestaat niet meer; hij is
uiteengevallen, versnipperd, op zoek naar zichzelf. Tegenlicht heeft de snippers
verzameld en hem opnieuw op de kaart gezet onder de naam Harry Holland. Ned. 2,
20.55-21.48u.

Radar. Over uitvaartverzekeraar Yarden die per januari dit jaar eenzijdig de
voorwaarden wijzigde. Een stroom aan klachten van verzekerden was het gevolg. En
over bestellingen via internet. Hoe je met alleen het rekeningnummer van iemand
anders bestellingen kan doen op internet. Wie is verantwoordelijk voor de naam-
en nummercontrole? Ned. 1, 20.30-21.10u.

James May's 20th century. Reportageserie over ontwikkelingen die de wereld in de
twintigste eeuw ingrijpend veranderden. In deze aflevering: Body fantastic. Wat
kan het menselijk lichaam aan, en hoeveel medische vooruitgang is er de laatste
honderd jaar eigenlijk geboekt? Met onder meer hardlopen met een kunstbeen. BBC
2, 20.00-20.30u.

Praatprogramma

MAX & Loretta. Nieuw praatprogramma waarin Loretta Schrijver met bekende en
onbekende Nederlanders praat over de grote en kleine dingen van het leven. Ook
met praktische tips op het gebied van consumentenzaken, medische onderwerpen,
eten, muziek, dier & natuur en lifestyle. Ned. 2, 17.35-18.25u.

De wereld draait door. Met o.a. Elco Brinkman. Ook schuiven aan operazangeres
Tania Kross (over Maria Callas) en Carry Tefsen (over het toneelstuk Zeg 'ns
AAA). Tafelheer is Diederik Samson, lid van de Tweede Kamer voor de PvdA. Ned.
3, 19.30-20.25u.

Pauw & Witteman. Met onder anderen ex-VVD-fractielid Rita Verdonk. Ze kijkt
terug op de roerige afgelopen dagen na het besluit van Mark Rutte en blikt
vooruit. Ook te gast is VVD-fractielid Charlie Aptroot. Hij is van mening dat
Verdonk niet uit de fractie had mogen worden gezet. Ned. 1, 23.00-23.55u.

Documentaire

NCRV Dokument: Ongeletterd. In Nederland zijn anderhalf miljoen mensen die niet
of nauwelijks kunnen lezen of schrijven. Anneke wil een nieuwe baan, maar dan
zal ze moeten leren zelf een sollicitatiebrief te schrijven. Ned. 2,
22.50-23.40u.

Kunst

Movie connections. Filmmagazine over de totstandkoming van internationaal
succesvolle films. In deze aflevering: The commitments. Een film geregisseerd
door Alan Parker, geschreven door Roddy Doyle en gespeeld door Andrew Strong,
Bronagh Gallagher en Glen Hansard. BBC 1, 23.35-00.15u.

Amusement

De nieuwste show. Nieuw satirisch programma waarin Patrick Lodiers en zijn
reporters het belangrijkste nieuws tot de essentie trachten terug te brengen. De
vaste verslaggevers zijn Tijl Beckand, Tina de Bruin, Jeroen van Koningsbrugge,
Dara Faizi en Steyn de Leeuwe. Het commentatorenduo Arie en Silvester gaat in
discussie over een heet hangijzer. Ned. 3, 23.00-23.20u.

Koefnoen. Satirisch programma met Owen Schumacher, Paul Groot, Plien van
Bennekom, Bianca Krijgsman, Jack Wouterse, Beppe Costa, Martine Sandifort, Celia
van den Boogert en Erik van Muiswinkel. Ned. 3, 23.20-00.00u.

Sport

NOS Sportjournaal. Met Judo: de slotdag van het WK Judo in Rio de Janeiro. En
voetbal: voorbeschouwing op de UEFA Champions League-wedstrijd PSV-CSKA Moskou,
aanstaande woensdag. Ned. 1, 18.45-19.00u.

Holland Sport. Centrale gast is FC Utrecht-trainer Willem van Hanegem. In het
Chinese restaurant turner Epke Zonderland die zich vorige week plaatste voor de
Olympische Spelen in Peking. Op de massagetafel ligt Vitesse-speler Michael
Jansen, die weer gaat voetballen nadat hij lange tijd last had van
hartritmestoornissen. Ned. 3, 20.25-21.30u.

NOS Sportjournaal. Judo: de slotdag van het WK Judo in Rio de Janeiro. Voetbal:
voorbeschouwing op de UEFA Champions League-wedstrijd PSV-CSKA Moskou,
aanstaande woensdag. En een reportage waarin teruggeblikt wordt op het EK
Honkbal. Ned. 3, 22.30-22.55u.

LOAD-DATE: September 17, 2007

LANGUAGE: DUTCH; NEDERLANDS

GRAPHIC: 1709van1mnabijt, Met een nieuwe serie reportages wil Man bijt hond
wederom laten zien waarin groot nieuws klein kan zijn en klein nieuws groot.
Ned. 2, 18.55-19.25u.
1709VANbarschel, Twintig jaar na de dood van CDU-politicus Barschel werpt
onderzoek nieuw licht op de zaak. De voormalige minister-president van Schleswig
Holstein werd destijds beschuldigd van tegenwerking van zijn tegenkandidaat van
de SPD. Hij moest zich terugtrekken en werd enige dagen later dood gevonden. Der
Tod des Uwe Barschel - Skandal ohne Ende, ARD, 21.00-21.45u.
1709VANgrace, Documentaire naar aanleiding van het overlijden 25 jaar geleden
van Grace Kelly. Verhaal van de Hollywoodster die na haar huwelijk met Rainier
III van Monaco prinses werd in een oude dynastie. Grace Kelly, destiny of a
princess, Canvas, 20.50-21.45u.

PUBLICATION-TYPE: Krant


                         Copyright 2007 NRC Media B.V.
                              All Rights Reserved

                              44 of 146 DOCUMENTS



                                NRC Handelsblad

                               September 14, 2007

Bunker beschermt de herinnering;
Reizende expositie moet verhalen uit oorlog levend houden

BYLINE: Martin Steenbeeke

SECTION: BINNENLAND; Blz. 2

LENGTH: 644 woorden

DATELINE: Arnhem, 14 sept.

SAMENVATTING:

Een reizende bunker vertelt het verhaal van burgers in de Tweede Wereldoorlog.
"Verhalen zoals over de Slag bij Arnhem zijn bekend. Dat het in de oorlog
gevaarlijk was om de deur voor iemand te openen, veel minder."

VOLLEDIGE TEKST:

Stel, je groeit op tijdens de Tweede Wereldoorlog met twee goede vrienden:
Saartje, een joods meisje, en Harry, zoon van een NSB'er. Plotseling plaatst
Saartje je op het schoolplein voor een dilemma. Ze vraagt je niet meer om te
gaan met Harry, want ze is bang dat hij haar en haar familie verraadt. "Oma is
al meegenomen." Harry smeekt je hem niet in de steek te laten, zoals anderen wel
gedaan hebben. "Jij bent mijn enige, echte vriend."

Het is een dilemma dat bezoekers van de reizende expositie De Bunker, wordt
voorgelegd. De expositie, vanochtend officieel geopend door staatssecretaris
Bussemaker (VWS, PvdA), schildert het leven van alledag in oorlogstijd en vooral
met welke dilemma's mensen werden geconfronteerd. "Het leven van Nederlanders in
de Tweede Wereldoorlog was niet zo gewoon", zegt projectleider Sander Rutjens
van Anno, het promotiebureau voor Nederlandse geschiedenis dat de expositie
organiseert. Nog maar één op de zes Nederlanders heeft de Tweede Wereldoorlog
bewust meegemaakt. Hierdoor dreigen volgens bureau Anno de persoonlijke
herinneringen aan die tijd naar de achtergrond te verschuiven.

De multimediale expositie, gratis toegankelijk, is ondergebracht in een
nagebouwde bunker; zes aan elkaar geplaatste portocabins met bovenop een koepel.
De constructie is omhuld met een doek zodat het geheel van enige afstand
authentiek oogt. De komende drie jaar reist 'De Bunker' door Nederland om
middenin de stadscentra neer te strijken. In Arnhem staat de bunker pal naast
schouwburg Musis Sacrum, op een van de drukste pleinen in het centrum. De
opvallende vorm en laagdrempelige aanpak moet per stad zo'n tienduizend
bezoekers trekken. "Wij willen de geschiedenis van de Tweede Wereldoorlog dicht
bij de mensen brengen. Bestaande musea zijn helaas te vaak voorbehouden aan
bepaalde groepen bezoekers. Wij mikken op iedereen; jong en oud, rijk en arm",
zegt projectleider Rutjens.

Licht- en geluidseffecten nemen de bezoekers mee terug in de tijd. Terwijl een
klok aftelt wordt de sfeer in de bunker grimmiger. Geluid van geschreeuw van
Duitse soldaten en remmende vrachtwagens weerklinkt. Op de muur lichten teksten
op als 'verboden voor joden' en 'openbare schuilplaats'. In drie aparte ruimtes
krijgen de bezoekers drie keuzes voorgelegd. De dilemma's, ontwikkeld in
samenwerking met het Nederlands Instituut voor Oorlogsdocumentatie, zijn
gebaseerd op waargebeurde ervaringen. Er moet gekozen worden tussen Saartje en
Harry, maar ook tussen het wel of niet aanmelden voor de 'Arbeitseinsatz'. En
wat doe je als er op de deur wordt geklopt door een joodse jongen op de vlucht
voor een razzia? Mag die onderduiken, ja of nee?

Er is een parallel te trekken met het heden, erkent projectleider Rutjens, want
ook nu worden bijvoorbeeld vriendschappen beïnvloed door huidskleur of geloof.
Maar dat is "niet bewust" gedaan. "We willen stil staan bij het leven van de
gewone Nederlander in de Tweede Wereldoorlog. Algemene verhalen zoals over de
Slag bij Arnhem zijn bij bijna iedereen bekend. Dat het in de oorlog gevaarlijk
was om de deur voor iemand te openen, veel minder." In elke plaats waar De
Bunker te zien is, wordt de expositie aangevuld met lokale oorlogsherinneringen.
In Arnhem zijn er bijvoorbeeld verhalen over een executie in de Bakkerstraat en
deportaties vanaf het station. Aan het einde van de expositie wordt onthuld hoe
de dilemmascènes in werkelijkheid zijn afgelopen.

De jongen die door het joodse meisje Saartje gevraagd werd zijn vriendschap te
verbreken met Harry, de zoon van een NSB'er, heeft nooit een keuze gemaakt,
vertelt de laatste. "Hij was mijn dapperste vriendje."

LOAD-DATE: September 14, 2007

LANGUAGE: DUTCH; NEDERLANDS

GRAPHIC: 1409BIN2bunker2, De Bunker, die nu in Arnhem naast schouwburg Musis
Sacrum staat, werd vandaag geopend door staatssecretaris Bussemaker., Foto's NRC
Handelsblad, Rien Zilvold
1409BIN2bunker1, Saartje en Harry, vrienden tussen wie bezoekers moeten kiezen.

PUBLICATION-TYPE: Krant


                         Copyright 2007 NRC Media B.V.
                              All Rights Reserved

                              45 of 146 DOCUMENTS



                                NRC Handelsblad

                               September 11, 2007

SECTION: OPINIE; Blz. 6

LENGTH: 692 woorden


Toon matigen in islamdebat is niet genoeg

Het zijn verstandige en verzoenlijke woorden van Sjoerd de Jong om de toon in
het islamdebat te matigen (Opinie & Debat, 8 september). Ik vrees echter dat ze
er, behalve in eigen kring, weinig toe doen. Zoals de problemen rond de moslims
in Nederland niet zijn ontstaan door uitspraken van islamcritici, zo zullen ze
niet verdwijnen door oproepen van 'toonmatigers'. De Jong meent dat de
"ideeënstrijd om de hearts and minds van moslims wordt beslecht op het brede
(maatschappelijke) middenveld". Maar waarom zetten zoveel moslims niet uit
zichzelf hun 'hearts and minds' voor ons open. Het was toch een vrije beslissing
om naar Nederland te komen? Ik denk dat de media slechts de 'voorhoede' van de
moslims bereiken. De doorsnee moslimfamilie staat weinig open voor Nederlandse
invloeden, laat staan de 'achterhoede.

Circa vier decennia lang hebben moslims zich in Nederland gevestigd en hun is
geen strobreed in de weg gelegd, integendeel. Toch veroorzaakte hun aanwezigheid
steeds meer problemen wegens het niet kunnen of willen aanpassen aan de
samenleving en na 2001 is in één klap het ongenoegen van de gewone Nederlander
naar buiten gekomen. Die wil geen gescheiden onderwijs en zwemmen, geen
homodiscriminatie, geen herleving van zeden die in de vorige eeuw zijn verlaten,
geen jodenhaat, geen gelovigen die respect eisen maar zelf niet geven, en
vooral: geen criminaliteit van jonge mannen die zich niets aan Nederland gelegen
laten liggen en die in eigen kring te weinig worden gecorrigeerd (al zal dat
vaak moeilijk zijn).

Nee, ik geloof niet dat redelijke en overredende woorden voldoende zijn om de
problemen op te lossen. Eerlijke doch stevige maatregelen zullen nodig zijn om
niet verder af te glijden, zoals meer spreiding van nieuwkomers over het hele
land.

Wim van Hoorn

Aerdenhout

Debat niet ruwer dan in het verleden

De mens vergeet snel, krantenredacteuren wellicht nog sneller. Het pleidooi van
Sjoerd de Jong voor gematigdheid in het debat over de islam is er een voorbeeld
van. Nog niet zo lang geleden werd je, ook in deze krant, voor respectievelijk
antisemiet, fascist, provinciaal of achterlijk uitgemaakt als je respectievelijk
een begin van kritiek op Israël had (de afaire-Van Doorn), vraagtekens zette bij
multiculturalisme en migratie (Fortuyn), of donkere kanten zag aan het Europese
project (het referendum over het Europees grondwettelijk verdrag). Bovendien was
het bespotten van kerkgaande christenen bon ton.

De afgelopen jaren heeft een paradigmawisseling plaatsgevonden waar De Jong niet
over spreekt. Bestond de groep opiniemakers in het verleden voornamelijk uit een
monocultuur van linkse signatuur, tegenwoordig is de diversiteit toegenomen met
opiniemakers als Cliteur, Hirsi Ali, Philipse e.a. Het debat is veel diverser
geworden maar zeker niet ruwer in vergelijking met het verleden. De oude
opiniemakers krijgen weerwerk en dat wordt door hen vanzelfsprekend als een
verruwing ervaren omdat hun 'discussieafmakers' uit het verleden niet meer
voldoende zijn om het gelijk naar zich toe te trekken.

A. Hoogendoorn

Lochem

Geen pas om de islam achterlijk te noemen

Met instemming en waardering heb ik het artikel van Sjoerd de Jong gelezen. Ik
heb de Koran gelezen maar de inhoud spreekt mij niet erg aan. Te veel hel en
verdoemenis. In het Oude Testament komen ook soortgelijke passages voor, maar in
het Nieuwe Testament ontbreken ze vrijwel geheel. Voor de wijze waarop veel
islamieten hun geloof belijden heb ik echter respect: vijfmaal per dag bidden,
de jaarlijkse vastentijd, de bedevaart naar Mekka. Het geeft geen pas om de
islam als achterlijk te bestempelen. Van de achtste tot de zestiende eeuw kwam
een indrukwekkende islamitische beschaving tot bloei vanuit Spanje in het westen
tot aan India in het oosten. Grootse prestaties werden geleverd op de gebieden
van architectuur, poëzie, wiskunde, astronomie, geneeskunde en keramiek. De
islamitische beschaving was een smeltkroes van Griekse, Byzantijnse, Perzische
en Indiase elementen. Veel islamieten zien met weemoed terug op hun Gouden
Eeuwen. Het wachten is op een islamitische Renaissance.

Mr. E. Jongens

Den Haag

LOAD-DATE: September 11, 2007

LANGUAGE: DUTCH; NEDERLANDS

PUBLICATION-TYPE: Krant


                         Copyright 2007 NRC Media B.V.
                              All Rights Reserved

                              46 of 146 DOCUMENTS



                                NRC Handelsblad

                               September 11, 2007

Niet meer iedere dag varkensvlees;
Stijgende prijzen in China baren zowel economen als consumenten zorgen

BYLINE: Bettine Vriesekoop

SECTION: ECONOMIE; Blz. 17

LENGTH: 901 woorden

DATELINE: Peking, 11 sept.

SAMENVATTING:

De prijzen van voedsel, vooral varkensvlees, stijgen snel in China. Er is
scheefgroei ontstaan tussen vraag en aanbod, een ontwikkeling die kan leiden tot
sociale onrust onder de bevolking. "De prijsstijgingen zijn blijvend."

VOLLEDIGE TEKST:

Jingkelong is een grote supermarktketen waar de gewone Chinees zijn boodschappen
doet. Bij de vleesafdeling bestuderen klanten nauwkeurig de prijzen. "Ik eet de
laatste maanden veel minder varkensvlees. De prijzen liggen 40 tot 50 procent
hoger", zegt mevrouw Xie. "Maar niet alleen varkensvlees is duurder. Alle
prijzen zijn gestegen."

Door de forse prijsstijging van varkensvlees en andere consumptiegoederen steeg
de inflatie in China in augustus met 6,5 procent, het hoogste percentage in elf
jaar. De impact van voeding is groot: de prijzen van voeding stegen ruim 18
procent in augustus, die van vlees met maar liefst 49 procent. De inflatie kan
voor problemen gaan zorgen in het zich snel ontwikkelende land.

Weet Xie waarom varkensvlees nu meer kost? "Ik heb gehoord dat de prijzen voor
varkensvoer zijn gestegen." Haar man mengt zich in het gesprek: "Varkensvlees is
schaars omdat er veel varkens doodgaan." Meneer Xie doelt op het Porcine
Reproductive and Respiratory Syndrome (PRRS), een virusziekte die in Zuid-China
woedt en waar volgens officiële cijfers dit jaar al 75.000 varkens aan zijn
gestorven. Volgens buitenlandse experts moet het aantal dode varkens door de
epidemie worden geschat op 1 miljoen.

Soms volgt het loon de inflatie. Mevrouw Xie werkt bij een telecommaatschappij
en zegt dat ze sinds begin van dit jaar 270 in plaats van 200 euro per maand
krijgt. "Behalve vlees kan ik gelukkig alles nog betalen."

Jingkelong-klant Xun, die in een rolstoel op zijn vrouw wacht, is minder
enthousiast. "Mijn pensioenuitkering is niet veel gestegen. Eerst aten we elke
dag vlees, maar nu kunnen we ons dat niet meer permitteren. Ik hoop niet dat de
prijzen blijven stijgen, want anders moeten we op onze kinderen terugvallen."

Xun is niet de enige die zijn zorgen uit over de stijgende voedselprijzen. In
het zuiden van China gingen migrantenarbeiders onlangs de straat op om te
protesteren tegen het feit dat hun lonen niet werden gecompenseerd. "De Chinese
economie is in een zorgwekkende fase beland", zei Zhang Tao, een
overheidsfunctionaris bij de centrale bank, vorige week in de lokale media.

Experts waarschuwen dat wanneer de inflatie blijft stijgen, dit niet alleen
voelbaar zal zijn in de portemonnee van de Chinees, maar ook in die van de
buitenlandse consument die meer zal gaan betalen voor schoenen en textiel. De
stijgende consumptieprijzen worden volgens experts onder meer veroorzaakt door
de toenemende competitie op de arbeidsmarkt en door de waardestijging van de
aandelen op de beurs, waardoor mensen meer geld uitgeven dan ze in werkelijkheid
bezitten.

Volgens Bert Hofman, econoom bij de Wereldbank in Peking, is vooral het
veranderende consumptiepatroon oorzaak van stijgende inflatie. "De middenklasse
in China blijft groeien waardoor mensen meer te besteden hebben en meer vlees
gaan eten. Daarvoor is meer graan nodig om het vee te voeren. China moet extra
graan importeren uit Australië, maar daar zijn de oogsten dit jaar juist
mislukt. Het gevolg is dat in China de prijzen stijgen, niet alleen voor vlees
maar ook voor veel andere voedselproducten."

Hofman meent dat China sinds de toetreding tot de Wereldhandelsorganisatie (WTO)
in 2001 gevoeliger is geworden voor veranderingen op de internationale markt.

In een land waar inflatie in het verleden heeft geleid tot sociale onrust,
kunnen deze stijgende cijfers niet door de overheid worden genegeerd. Maar
volgens Hofman is er geen sprake van een zorgwekkende situatie. "Voor de boeren
zijn de ontwikkelingen nog gunstig omdat ze meer geld krijgen voor hun vlees en
gewassen."

Zorgwekkend is volgens Hofman wel dat de vraag harder groeit dan het aanbod. "De
loon- en transportkosten stijgen duurzaam en er is veel geïnvesteerd in
kapitaal. Technologische vooruitgang wordt ook in rekening gebracht, waardoor de
prijsstijgingen een blijvend karakter lijken te krijgen."

Hofman noemt met name de consumptieomslag als voornaamste reden voor de
scheefgroei. "In het verleden kwam er meestal wel weer een hogere productie,
maar nu het aanbod van landbouwgrond mede door de milieuproblematiek sterk
terugloopt, moet gevreesd worden dat er blijvend meer vraag zal zijn naar
producten dan de producenten kunnen leveren."

Minister Ma Kai van de nationale commissie van ontwikkeling en hervorming
kondigde in een rapport een aantal stringente maatregelen aan, zoals het
stimuleren van de varkensfokkerij en het aanvullen van de groente- en
graanvoorraden. Ook verhoogde de centrale bank deze maand voor de vierde maal
dit jaar de rente in een poging de economische groei in te perken. Om de
koopkracht van mensen te behouden, worden lonen aangepast aan de inflatie.

Hofman benadrukt dat een grote groep mensen in de problemen kan raken omdat zij
afhankelijk zijn van een uitkering en geen inflatiecorrectie krijgen. De gewone
man maakt zich nog niet druk. "Ik lees in de krant dat we ons geen zorgen hoeven
te maken en dat aan het eind van het jaar de prijzen zullen dalen", zegt Xie.
Hofman is minder optimistisch. "Door de overstromingen in China zullen de
oogstopbrengsten in de herfst waarschijnlijk tegenvallen. Dit leidt
onherroepelijk tot nog meer prijsstijgingen."

LOAD-DATE: September 11, 2007

LANGUAGE: DUTCH; NEDERLANDS

NOTES: Door de prijsstijgingen steeg de inflatie in China met 6,5 procent in
augustus, het hoogste percentage in elf jaar

PUBLICATION-TYPE: Krant


                         Copyright 2007 NRC Media B.V.
                              All Rights Reserved

                              47 of 146 DOCUMENTS



                                NRC Handelsblad

                               September 8, 2007

35 jaar penisnijd in Opzij en vibratorliefde in de Viva

BYLINE: Olga van Ditzhuijzen

SECTION: LEVEN & CETERA; Blz. 54

LENGTH: 1260 woorden

SAMENVATTING:

Viva bestaat 35 jaar, en Opzij binnenkort ook. Olga van Ditzhuijzen sprak met
hoofdredacteuren Karin van Gilst en Cisca Dresselhuys over rebelsheid en
feminisme.

VOLLEDIGE TEKST:

Ze zijn precies even oud, maar allesbehalve tweelingzussen: de twee
oorspronkelijk Nederlandse vrouwentijdschriften Opzij en Viva vieren dit najaar
hun 35ste verjaardag. Sinds de oprichting in 1972 is Opzij nog altijd een
feministisch weekblad, de Viva naar eigen zeggen het 'rebelse jongere zusje'.

De 'Vivavrouw' op de omslag van het eerste nummer heette Sylvia Hartman, een
21-jarige studente aan de tekenacademie die in haar vrije tijd graag 'rokjes en
bloesjes in elkaar friemelt'. Het nieuwe damesblad telt in 1972 zo'n 150
pagina's, en tussen de vele advertenties (voor potten zure salades van Hero,
Klop-klop, Halvamel en stofzuigers) staat bijvoorbeeld de rubriek 'BBHH', over
werk: 'Waarom heet de trap voor een ander boenen werk, en de trap voor jezelf
boenen niet?', verzucht een redactrice in een van de rubrieken.

Viva (huidige oplage 100.000) was in 1972 de opvolger van het iets bravere Eva.
Het blad met de nuchtere, licht spottende houding is volgens hoofdredactrice
Karin van Gilst uniek vergeleken met andere damesbladen. "Wij doen niet aan
glamour. Er zijn belangrijker dingen in het leven dan handtassen van Louis
Vuitton."

In het eveneens 35 jaar oude vrouwenblad Opzij (oplage 85.000) ontbreken ook
foto's van tasjes. Het eerste nummer van het 'radikaal feministisch maandblad'
verscheen toevallig een paar maanden na dat van de Viva. 'Waar zijn de
vrouwelijke genieën' kopt de omslag in 1972. Binnenin vooral wetenschappelijke
verhandelingen (met voetnoten en literatuurverwijzingen) over huwelijksrecht,
scheiden en sekserol-gedrag.

Klinkende namen

Opzij moest een professioneel gemaakt, goed blad worden tussen de in die tijd
welig tierende feministische blaadjes. Bij gebrek aan vrouwelijke journalisten
vulden wetenschapsters en schrijfsters - klinkende namen als Hedy d'Ancona,
Annie M.G. Schmidt en Joke Smit - de kolommen.

"Vrouwen werden achtergehouden en hadden dat zelf nog nauwelijks in de gaten",
vertelt hoofdredactrice Cisca Dresselhuys over die periode. Zelf begon ze in
1981 bij het tijdschrift. Met de strakke vormgeving - door een van de weinige op
de redactie geaccepteerde mannen - lijken de gebundelde oude nummers met hun
grijzige papier meer op politieke pamfletten dan een verzameling damesbladen. Op
de redactie in een klassiek pand aan de Raamgracht staan nu op een whiteboard de
vaste thema's voor elk nummer gerangschikt: Politiek, wetenschap,
relatiepsychologie, psychologie algemeen, gezondheid, cultuur en werk. Ook de
cultuurpagina's worden gedomineerd door vrouwen. "We hebben nog tweeduizend jaar
dominantie van mannen in te halen", aldus Dresselhuys.

De meest besproken rubrieken van de respectievelijke bladen zijn respectievelijk
'Langs de Feministische Meetlat' in Opzij en 'Any body' in Viva - stomtoevallig
allebei vijftien jaar geleden van start gegaan. Dresselhuys heeft als
interviewster een reputatie hoog te houden: zelf scoorde ze twee jaar geleden
een 7-. Dieptepunt in de geschiedenis vormde een interview met SGP-voorman Gijs
van der Vlies die met een cijfer onder het vriespunt uitkwam.

De populairste rubriek van Viva is sinds jaar en dag Any body, waarin lezeressen
naakt poseren (hun hoofd staat niet op de foto) en hun lijf becommentariëren.
Dresselhuys noemt dat geen vorm van emancipatie, vanwege de "onthoofde vrouwen".

Een gesprek met de hoofdredactrice van Opzij gaat onvermijdelijk over de
successen en teleurstellingen van emancipatie en feminisme. "Het is een
levensovertuiging." Hoewel een man de naam van het blad ooit verzon, zijn mannen
binnen de redactiegelederen niet welkom. Deze maand kwam Dresselhuys met die
stellingname in opspraak: de Commissie Gelijke Behandeling heeft aangekondigd
het mannenverbod op de redactie te onderzoeken, naar aanleiding van een klacht
van een anonieme, mannelijke sollicitant.

"Een solliciterende man bij Opzij? Dat had ik me heus wel herinnerd!", lacht
Dresselhuys. "Mannen kunnen bij alle miljoen bladen gewoon terecht, laat ons nou
gewoon een feministische, vrouwelijke redactie zijn. Een gereformeerde school
mag toch ook homo's weigeren?"

De redactie van Viva werd in 1972 juist gedomineerd door mannen. Met zwart-wit
pasfoto's op de eerste redactionele pagina's stellen de langharige mannen met
Lee-Towersbrillen zich voor aan de lezeres. Hoofdredactrice Karin van Gilst moet
erom lachen. "En dat terwijl er nu nauwelijks mannen hier werken." Dat heeft
echter geen principiële reden, "het is ongemerkt zo gegaan." Viva schuwt de man
niet: door de jaren heen tekenden Martin Bril, Boudewijn Büch en Theo Van Gogh
voor columns. Nieuwste talent is BNN-presentator Filemon Wesselink.

Viva praktiseert een licht feminisme voor de 'gewone' vrouw: de lat lag in 1972
al niet te hoog, zo blijkt uit een test om uit te maken of je geschikt zou zijn
als lokettiste. Provocerend is het blad ook altijd geweest, in 1974 met een
naakte Willem Nijholt als bevallig poserende centerfold en later met de nog
altijd goedverkopende Viva-vibrator. Seks is altijd een belangrijke pijler
geweest van de Viva, maar overdreven veel? Nee, vindt Van Gilst. In oude Viva's
schrijven lezeressen hoe blij ze zijn met de extra voorlichting.

Genadeloos neersabelen

Viva-rolmodellen zijn vooral 'leuke vrouwen', zoals Jacqueline Govaert van
Krezip, Sophie Hilbrand, Ilse de Lange. Emancipatie openbaart zich in artikelen
over werk en kinderopvang, of door mee te doen met de actie van
documentairemaakster Sunny Bergman en het blad 'photoshopvrij' te verklaren.
Maar te fanatiek moet het allemaal niet worden, lijkt een artikel met
aanprijzingen voor anti-rimpelcrèmes te willen zeggen.

Volgens Viva-hoofdredactrice Van Gilst is de rol van het damesblad in 35 jaar
wezenlijk veranderd. "Vroeger was de toon: 'wij weten hoe het is, meid. Dit moet
je dragen, dit moet je eten'. Nu vertellen lezeressen dat aan óns. Ze zijn
assertief en superkritisch: als je niet de juiste toon aanslaat, sabelen ze je
genadeloos neer."

In tijdschriftenland dalen de oplages over de gehele linie, ook bij Viva en
Opzij. "De site gaat ons redden", zegt Van Gilst: het laatste jaar beleefde die
een boom met 12 miljoen pageviews per maand. Op het populaire bezoekersforum
bespreken trouwe bezoeksters uiteenlopende onderwerpen: van
zindelijkheidstraining voor kinderen tot specifieke seksstandjes. De lezeressen
zijn immers jonge werkende vrouwen, verklaart Van Gilst: "Die zitten de hele dag
online."

Dat is wat Dresselhuys bij Opzij ook verzucht: "Wij hebben ze naar het werk
gestuurd, nu hebben ze geen tijd meer om te lezen." De website van Opzij is nog
niet zo ver als die van Viva: pas onlangs is een speciale webredactrice
aangesteld om via de site wat discussies aan te zwengelen.

De hoofdredactrice hoopt verder op een derde feministische golf. Liefst zou ze
met een gedroomd drievrouwschap het land in gaan om lezingen geven. Met
NRC-columniste Heleen Mees voor de carrièrethema's, documentairemaakster Sunny
Bergman (Beperkt Houdbaar) over het vrouwelijk zelfbeeld en schrijfster Naema
Tahir (van de roman Kostbaar Bezit) om emancipatie onder allochtone vrouwen aan
te wakkeren. Want de strijd is nog niet gestreden: thema's als kinderopvang en
ongelijke betaling blijven de pagina's domineren.

Maar Dresselhuys wil ook meer doen aan 'lifestyle' in het blad. Alleen: hoe
behandel je lifestyle met een Opzij-invalshoek? De hoofdredactrice kijkt
peinzend naar het whiteboard. Dat wordt nog even puzzelen.

LOAD-DATE: September 7, 2007

LANGUAGE: DUTCH; NEDERLANDS

NOTES: 'Wij hebben ze naar het werk gestuurd, nu hebben ze geen tijd meer om te
lezen'

GRAPHIC: 0809LeOpzij, RADIKAAL & RAZEND: In het eerste nummer van Opzij (fl.
2,95) wordt de pen gedoopt in penisnijd, de eerste Viva ooit (fl. 0,50) heeft
150 pagina's met 'razend veel mode'

PUBLICATION-TYPE: Krant


                         Copyright 2007 NRC Media B.V.
                              All Rights Reserved

                              48 of 146 DOCUMENTS



                                NRC Handelsblad

                               September 8, 2007

Minder privacy, makkelijker straffen;
In de zes jaar na 'elf september' hebben bestuurders en justitie ruimere
bevoegdheden gekregen in de strijd tegen terrorisme

BYLINE: Jaco Alberts; Dimitri Tokmetzis

SECTION: BINNENLAND; Blz. 03

LENGTH: 1536 woorden

DATELINE: Rotterdam, 8 sept.

SAMENVATTING:

In zes jaar tijd is de terreur-bestrijding fors gegroeid. Er werken meer mensen
aan mee, en de wet maakt meer mogelijk. "Wat gaan al die AIVD'ers doen als
straks de terreurdreiging afneemt?"

VOLLEDIGE TEKST:

Ook de schoonmaker in het Rotterdamse metrostation is een terrorismebestrijder.
Op de posters van de campagne Nederland tegen terrorisme, die vorige week weer
in het hele land hingen, kijkt hij nog eens goed in de prullenbak of er geen bom
ligt. "200.000 professionals werken samen tegen terrorisme", staat eronder. "Ook
u kunt iets doen." De boodschap is duidelijk: wees waakzaam.

Het moment van de hernieuwde campagne lijkt opmerkelijk. In Duitsland mag dan
net een grote aanslag zijn verijdeld, in Nederland is het dit jaar rustig aan
het terrorismefront. Zo rustig dat de Nationaal Coördinator het dreigingsniveau
in juni verlaagde van 'substantieel' naar 'beperkt': de kans op een aanslag
blijft, maar is op korte termijn onwaarschijnlijk. De gevaarlijkste leden van de
Hofstadgroep zitten achter slot en grendel. En van de groeiende ultraorthodoxe
salafistische beweging gaat geen verhoogde dreiging uit, meldde het ministerie
van Binnenlandse Zaken een paar dagen terug.

Op het eerste gezicht staat het Nederlandse bestel van contraterrorisme stevig
overeind. Sinds '9/11' is het aantal mensen en organisaties dat zich bezighoudt
met terreurbestrijding fors toegenomen. Daarnaast hebben politie, justitie en
veiligheidsdiensten ruimere bevoegdheden gekregen (zie kaders). Nederland loopt
zelfs internationaal voorop, blijkt uit recent onderzoek.

Maar staan de genomen maatregelen wel in proportie met het reële gevaar van
jihadistische netwerken? Of is de afgelopen zes jaar een veelkoppig monster
geschapen, dat behalve aan terroristen ook aan de rechten van onverdachte
burgers vreet?

Het gevaar van aanslagen is reëel, zegt Edwin Bakker, terreurspecialist van
Clingendael, maar de cijfers rechtvaardigen niet het enorme gevoel van dreiging.
" Als je eerlijk bent, is de dreiging in Nederland nooit echt groot geweest.
Mohammed B. was vooral een wannabe-terrorist die door de politiek en media veel
groter is gemaakt dan hij is."

Overheidscommunicatie en media (vooral de audiovisuele) vergroten het gevaar van
terrorisme uit, meent massapsycholoog Jaap van Ginneken van de Universiteit van
Amsterdam. "Als mensen de hele dag indringende beelden over zich heen krijgen,
zien ze potentieel achter ieder bosje een terrorist schuilgaan."

De angst zit vooral ook bij politici zelf, zegt criminoloog Hans Boutellier: ze
zijn bang dat er iets gebeurt en dat ze dan geen verhaal hebben: "Die onrust
moet gesust." De belangrijkste antiterreurmaatregelen zijn telkens na incidenten
genomen. Een maand na '11 september' kwam het kabinet-Kok II met een actieplan
tegen terrorisme en trok 90 miljoen per jaar extra uit. Iets dergelijks gebeurde
na de aanslagen in Madrid, in maart 2004. En de moord op Theo van Gogh was voor
het kabinet-Balkenende II de aanleiding om tot 2009 nog eens 440 miljoen euro
beschikbaar te stellen.

Tot op heden is Nederland gevrijwaard gebleven van een catastrofe als in New
York, Madrid of Londen. Maar is dat mede het gevolg van de opeenstapeling
maatregelen? Volgens inlichtingendienst AIVD in elk geval wel. In zijn
jaarverslag over 2006 schrijft de dienst dat de dreiging "minder acuut" is
geworden. "Dit is onder meer het gevolg van succesvol overheidsoptreden door
strafrechtelijke vervolging van terrorismeverdachten en de uitzetting van tot
ongewenst vreemdeling verklaarde leden van jihadistische netwerken."

Het robuustere overheidsoptreden heeft dus effect op de dreiging, zegt de AIVD.
Maar waren daar allerlei nieuwe wetten voor nodig? Een deel van die wetten -
zoals afgeschermde getuigen of ruimere bevoegdheden voor politie - zijn nog maar
net van kracht en dus nog niet in de praktijk getest. Maar de meeste nieuwe
vergrijpen waren voor 2001 al strafbaar, zegt strafrechtgeleerde Ybo Buruma, en
infiltreren, afluisteren en observeren konden ook al. Daarom spreekt hij vooral
van "symboolpolitiek". Ton Maan, officier van justitie bij het landelijke
parket, zegt dat het 'gebrek' aan bevoegdheden de afgelopen jaren voor zover na
te gaan geen zaken hebben geschaad. "Maar soms was het wel heel erg zoeken: hoe
formuleer ik een verdenking om een onderzoek te starten? Nu kunnen we na een
anonieme tip uitzoeken of het wat is." Overigens hebben publiekscampagnes en
anonieme tiplijnen tot dusver nog geen bruikbare informatie opgeleverd, zegt
Maan.

Toch zijn er zaken aanwijsbaar waar de nieuwe terreurwetten wel hun invloed
hebben doen gelden. Terreurcoördinator NCTb noemt de Hofstadgroep in dit verband
"een fikse vangst". Volgens Buruma had de groep ook vervolgd kunnen worden als
'ouderwetse' criminele organisatie. Maar hij vermoedt dat de straffen onder het
nieuwe regime hoger zijn uitgevallen omdat het een 'terroristische organisatie'
werd.

Duidelijker zijn echter de twee veroordelingen voor het rekruteren voor de
jihad. In 2003 werd een groep van twaalf verdachten voor iets vergelijkbaars nog
vrijgesproken. Zonder de nieuwe wet die 'werving voor gewapende strijd'
afzonderlijk strafbaar stelde, was zijn cliënt niet veroordeeld, zegt advocaat
P. Jeeninga van Bilal L. De zaak tegen Bilal, die op 14 februari 2006 drie jaar
gevangenisstraf kreeg, is ook om een andere reden exemplarisch voor de nieuwe
wind die er in de terreurbestrijding waait: het voorbereiden van een
terroristisch misdrijf is al in een veel vroeger stadium strafbaar geworden. In
de gevangenis had Bilal gezegd dat hij politici wilde vermoorden, gevraagd hoe
hij aan semtex kon komen en op zijn usb-stick waren handleidingen gevonden voor
het maken explosieven. Voor de rechtbank was het voldoende Bilal te veroordelen.

Dergelijke voorbereidingen zijn ook Samir A. duur komen te staan. In december
vorig jaar werd hij veroordeeld tot acht jaar celstraf, onder meer op basis van
het nieuwe artikel dat 'samenspanning' strafbaar stelt. Samir had samen met een
aantal anderen wapens verzameld en een videotestament gemaakt, zonder dat er
bewijzen lagen voor een concreet plan. Maar de rechter was ervan overtuigd dat
Samir de intentie had een aanslag te plegen. Overigens heeft de Hoge Raad in een
eerdere zaak tegen Samir begin dit jaar gezegd dat rechters diens intentie ook
onder de oude wetten serieuzer hadden moeten nemen.

Samirs advocaat Victor Koppe waarschuwt dat intenties gestraft gaan worden in
plaats van daden: "Als je een salafist bent en je koopt een zak kunstmest, dan
heb je mogelijk een probleem. De combinatie van je gedachtegoed en een stof die
voor een bom gebruikt kan worden, maakt je strafbaar.'' Officier Maan
onderschrijft deze verschuiving: "Maar we moeten het nog wel steeds bewijzen.
Alleen denken: ik ga het WTC opblazen is niet voldoende."

Waar het strafrecht onvoldoende soelaas biedt, beschikt de overheid nog over
andere middelen. Onder leiding van de NCTb beramen diverse instanties
'verstoringsacties'. Zo liet de Amsterdamse burgemeester Cohen vorig jaar drie
keer per dag een politieauto door de straat van de vrijgesproken
Hofstadgroep-verdachte Hoessein El J. rijden en voor diens huis stoppen. Ook
zijn andere leden van de groep het land uitgezet. Als het aan kabinet en Tweede
Kamer ligt, krijgen lokale overheden en bestuursorganen binnenkort nog veel meer
bevoegdheden voor het ontregelen van mensen en organisaties die banden kunnen
hebben met terroristische activiteiten. Lokale functionarissen mogen dan
vergunningen en subsidies weigeren en de minister van Binnenlandse Zaken kan
straat- of gebiedsverbod opleggen. "Je kunt in beroep gaan tegen deze
beslissing," zegt Buruma: "Maar alleen bij de bestuursrechter. Die kijkt of de
procedure juist is gevolgd, niet of de verdenking klopt. Dat is Stasiwetgeving."

De privacy staat na zes jaar terreurbestrijding onder druk, aldus juristen van
de Universiteit van Tilburg in hun recente rapport Van privacyparadijs tot
controlestaat? Opsporingsdiensten krijgen zowel juridisch als technologisch
steeds meer mogelijkheden om grote databanken met persoonsgegevens te doorzoeken
op verdachte patronen. Andere overheidsdiensten en bedrijven hebben die
informatie maar te leveren.

Terreurdeskundige Bakker vreest dat de maatregelen later voor andere zaken
gebruikt worden. Hij signaleert een groeiende druk om ook
dierenrechtenactivisten onder de terreurwetgeving te vervolgen. Daarnaast hebben
bevoegdheden die voor iets specifieks zijn ontworpen de onweerstaanbare neiging
om algemeen geldend te worden, zegt strafrechtadvocaat Ronald van der Horst: "Zo
mocht de politierechter alleen in drugszaken een jaar gevangenisstraf opleggen,
in plaats van een half jaar. Nu mag hij dat in elke zaak." Ook vanuit de
betrokken organisaties zal een vergelijkbare druk uitgaan, denkt zijn collega
Michiel Pestman: "Wat gaan al die nieuwe AIVD'ers doen als straks de
terreurdreiging afneemt?" Daarnaast raakt de terreurbestrijding versplinterd,
zegt Buruma: "Vroeger ging alleen de AIVD over terrorisme. Nu doet iedereen mee.
Neem de conducteur die twee mannen met baarden naar de wc zag gaan en de trein
stilzet, het hele spoor ontregeld. Je kunt het die man niet kwalijk nemen, hij
volgt de lijn die is uitgezet."

LOAD-DATE: September 8, 2007

LANGUAGE: DUTCH; NEDERLANDS

NOTES: 'Als je een salafist bent en je koopt een zak kunstmest, dan heb je
mogelijk een probleem'; Er wordt nog veel meer mogelijk; Aanpak van personen van
wie het vermoeden bestaat dat ze zich inlaten met terrorisme of radicalisering,
maar bij wie strafrechtelijk bewijs ontbreekt. De minister van Binnenlandse
Zaken kan bepalen dat zo iemand zich op geregelde tijden moet melden op het
politiebureau of niet in de buurt van bepaalde objecten of personen mag komen.
Het voorstel hiertoe ligt bij de Eerste Kamer.; Lokale overheden kunnen personen
of organisaties vergunningen weigeren als vermoed wordt dat die zich inlaten met
radicalisering, terrorisme of ondersteuning daarvan. Ook dit voorstel ligt bij
de Eerste Kamer.; Het Openbaar Ministerie probeert stichtingen waarvan het doel
of de feitelijke activiteiten in strijd zijn met de openbare orde te ontbinden.
Tot op heden is dat nog niet gelukt.; Het kabinet onderzoekt de mogelijkheid het
verheerlijken of goedpraten van ernstige misdrijven strafbaar te stellen. Ook
wordt overwogen personen die aanzetten tot haat of geweld makkelijker uit hun
beroep te kunnen zetten.; In de strijd tegen de ondersteuning van terrorisme
moeten stichtingen meer inzicht gaan bieden in hun financiën; De Mediawet wordt
aangepast om de vergunningen van opruiende satellietzenders te kunnen
stopzetten. Ook wordt de mogelijkheid onderzocht om radicale en terroristische
uitingen op internet te kunnen verbieden.; Mensen die zich schuldig maken aan
een terroristisch misdrijf moet de Nederlandse nationaliteit kunnen worden
ontnomen.; Deelname aan trainingskampen moet strafbaar worden.; Informatie uit
strafregisters wordt binnenkort door alle EU-landen gedeeld.;
Telecommunicatiebedrijven en internetproviders moeten meer gegevens langer gaan
bewaren.; Justitie, AIVD, KLPD en het NFI zoeken naar nieuwe mogelijkheden om
informatie uit te wisselen.; Het strafrecht is sinds 9/11 aangescherpt; De
maximale straffen voor misdrijven die met een terroristisch oogmerk zijn
gepleegd, zijn in 2004 met ten minste 50 procent verhoogd.; Plannen voor
terroristische misdrijven zijn strafbaar. In 2002 verviel de eis dat de
voorbereiding voor een terroristisch misdrijf door meerdere personen gedaan
moest zijn. In 2004 werd ook 'samenspanning' tot het plegen van een
terroristisch misdrijf strafbaar gesteld. Alleen de afspraak om een
terroristische daad te plegen is al voldoende. Concrete
voorbereidingshandelingen zoals het aanschaffen van wapens zijn niet nodig voor
het bewijs.; Rekrutering voor de gewapende strijd, zoals de jihad, is in 2004
afzonderlijk strafbaar gesteld, zelfs als onduidelijk is of de werving is
geslaagd.; Voor het inzetten van bijzondere opsporingsbevoegdheden zoals
aftappen, infiltratie en observeren is geen verdenking meer nodig. Een
aanwijzing of vermoeden is voldoende.; De politie mag in een verkennend
onderzoek allerlei bestanden raadplegen van nog onverdachte burgers.; Gewone
burgers moeten een identiteitskaart bij zich dragen en mogen in een
'risicogebied' gefouilleerd worden, ook al bestaat er geen verdenking.; Een
anonieme tip, of zachte informatie van de Centrale Inlichtingen Eenheid (CIE) is
voldoende om een strafrechtelijk onderzoek te starten.; De mogelijkheden om
verdachten vast te houden in een terreuronderzoek zijn verruimd. Een 'gewone'
verdenking volstaat, in plaats van een 'ernstige'.; Een terreurverdachte kan ten
hoogste twee jaar toegang tot bepaalde processtukken worden ontzegd.; Justitie
mag gebruikmaken van afgeschermde getuigen, in de praktijk AIVD'ers. De
verdediging kan de getuige alleen via de rechter-commissaris horen en niet
rechtstreeks bevragen.; Bestuurlijk is veel meer mogelijk; Bij een acute
terroristische dreiging heeft de minister van Justitie de bevoegdheid in te
grijpen op het terrein van een andere minister. Zo kan hij het gsm-verkeer
blokkeren en de grenzen of het luchtruim sluiten. Dat heet 'doorzettingsmacht'.;
De samenwerking is gestimuleerd tussen circa twintig instanties waaronder
inlichtingendiensten AIVD en MIVD, politie en de Immigratie- en
Naturalisatiedienst (IND). Dat wordt sinds januari 2005 gecoördineerd door
Nationaal Coördinator Terrorismebestrijding (NCTb). Informatie over personen met
mogelijke terroristische intenties wordt uitgewisseld in de CT-infobox die onder
beheer staat van de AIVD.; Geprobeerd wordt de activiteiten van personen of
organisaties die met terrorisme in verband worden gebracht te verstoren. Sinds
januari 2005 is dat in 15 gevallen gebeurd. Gemeenten kunnen moeilijk doen bij
het verlenen van vergunningen. De wijkagent kan vaker langskomen voor een
praatje. En illegalen kunnen worden uitgezet naar hun land van herkomst.; Lokale
overheden, publieke instellingen, bedrijven en bevolking worden ingezet bij het
vroegtijdig signaleren en tegengaan van radicalisering. Lokale overheden krijgen
daartoe AIVD-studies toegestuurd, maar ook geld voor preventieprojecten.
Bedrijven ontvingen vorig jaar de handreiking Wat kan uw bedrijf ondernemen
tegen terrorisme en voor het grote publiek werd de actie Nederland tegen
terrorisme gestart die met onder andere Postbus 51-spotjes tot verhoogde
waakzaamheid van burgers moet leiden.; Het reeds bestaande Financieel
Expertisecentrum (FEC) houdt zich sinds 2004 nadrukkelijk bezig met de
financiering van terrorisme. Binnen het FEC wisselen instellingen als AIVD,
politie, Meldpunt Ongebruikelijke Transacties (MOT), de financiële
toezichthouders en FIOD-ECD informatie uit.; Sinds 2005 is er onder beheer van
het NCTb het Alerteringssysteem Terrorismebestrijding (ATb) van kracht. Per
sector (zoals het spoor, drinkwater of financiële instellingen) wordt het
dreigingsniveau voor een aanslag bepaald en passende maatregelen genomen.
Daarnaast publiceert de NCTb vier keer per jaar een algemeen dreigingsbeeld voor
Nederland. Het risico voor een aanslag in Nederland is eerder dit jaar
teruggebracht van 'substantieel' naar 'beperkt'.

GRAPHIC: 0809BINaffiche3, De campagne 'Nederland tegen terrorisme' van de NCTb
is begonnen in februari 2006 en duurt drie jaar. De kosten bedragen drie miljoen
euro per jaar.
0809BINterorrisme1
0809BINterorrisme2
0809BINaffiche4
080907BIN_terreurbestrijding2

PUBLICATION-TYPE: Krant


                         Copyright 2007 NRC Media B.V.
                              All Rights Reserved

                              49 of 146 DOCUMENTS



                                NRC Handelsblad

                               September 7, 2007

'Wie schrijft eens opera voor mij?';
Cecilia Bartoli over de eerste echt muziekdiva Maria Malibran;
Mezzosopraan Bartoli Interview

BYLINE: Mischa Spel

SECTION: CULTUREEL SUPPLEMENT; Blz. 19

LENGTH: 2342 woorden

SAMENVATTING:

Voor haar nieuwe cd verdiepte Cecilia Bartoli (41) zich in mezzosopraan Maria
Malibran, met wie ze veel gemeen heeft. "Ze vocht voor haar vrijheid. Dat vind
ik innemend aan haar."

VOLLEDIGE TEKST:

Daar knerpt een taxi over het grindpad. Onder de cederbomen zingen cicades,
verder is het bladstil; een zwoele zomeravond. Bartoli viert vakantie hier in
St. Jean de Capferrat, vertelt ze. "Zangeres was het toch, hè?" vraagt de
taxichauffeur nadat Bartoli is uitgestapt. Ze lacht toeschietelijk, met
uithaaltjes die aan haar coloraturen doen denken. ,,Oui oui, Bartoli is de
naam."

Volgende week verschijnt Bartoli's cd Maria. De publiciteitshausse is
imponerend, want Bartoli is Bartoli: een van de zeer weinige klassieke artiesten
van wie de cd's zeer goed verkopen. Nu, vroeg in juli, is het nog rustig. De
voor de promotietour ingerichte Bartolibus - een rondreizend minimuseum van
twintig bij vijf meter - staat nog in de opslag, maar zal in augustus door
Europa gaan toeren. Eind deze maand stopt de bus bij het Amsterdamse
Muziektheater, en kan het publiek zich vergapen aan authentieke brieven van
Rossini en Bellini, vaasjes, sieraden en allerlei andere parafernalia van
muziekhistorisch belang. De gemene deler: alle in de bus getoonde stukken komen
uit Bartoli's persoonlijke collectie en hebben iets te maken met de
legendarische negentiende-eeuwse mezzosopraan Maria Malibran (1808-1836) - icoon
van de Romantiek, volksidool, multitalent, globetrotter en muze van menig
belcantocomponist.

"Ik ben een rasverzamelaar", zegt Bartoli. "Ik werk al jaren aan mijn collectie.
Je hoort wat, je ruilt wat, je loopt veilingen af." Ze bladert door de glossy
vormgegeven persmap die haar nieuwe, door Maria Malibran geïnspireerde cd
begeleidt, lacht smakelijk om de dikke sectie foto's van zichzelf in
verschillende avondtoiletten en wijst dan een afgebeelde brief van Rossini aan.
"Kijk, hier schrijft Rossini aan Pauline Viardot-García, de zus van Maria
Malibran, die óók zong en componeerde. Hij bedankt haar voor haar zangkunst,
'die tot in de ziel te horen is'. Prachtig, toch?"

Volgens de persberichten begeeft Bartoli zich met Maria in navolging van Maria
Malibran en haar repertoire voor het eerst op het terrein van de Romantiek. Dat
is onwaar. Inderdaad bracht Bartoli de laatste jaren zeer succesvolle
barokalbums uit . Van de laatste - Opera Proibita (2005), samengesteld door
Bartoli's ex-geliefde, de musicoloog Claudio Osele - werden er wereldwijd
430.000 verkocht, een voor een klassiek album ongekend aantal. Door deze recente
releases zou je bijna vergeten dat Bartoli haar zangcarrière begon bij, onder
anderen, Rossini. Hoe zij toen klonk is te horen op albums als Rossini Heroines
uit 1992; een duidelijk jongere stem, met een innemend, nog wat losser vibrato.

En nu keert Bartoli dus terug naar de belcantomuziek. "Maar het voelt wezenlijk
anders", nuanceert ze. "Destijds heb ik mijn terrein van de belcanto verlegd
naar het verleden, en me op het classicisme en de barok gestort. Nu wandel ik
chronologisch door de geschiedenis."

Het is niet makkelijk de cd-projecten

van Bartoli helemaal zonder scepsis te bezien. Voor haar eerdere cd-uitgaven met
minder bekend repertoire van componisten als Vivaldi, Salieri, Scarlatti en
Caldara, verrichtte een musicoloog het benodigde onderzoek. Bartoli voerde de
muziek vervolgens bewonderenswaardig uit. Dat ze zelf het leeuwendeel van de
archiefwerkzaamheden deed, zoals soms werd gesuggereerd, is niet aannemelijk.

Dat Bartoli uit eigen beweging een fascinatie ontwikkelde voor juist Maria
Malibran, is veel geloofwaardiger - al is het natuurlijk geen toeval dat de
Malibran-cd en concerttour zijn gepland in het seizoen waarin Malibrans
tweehonderdste geboortedag wordt herdacht. Net als Bartoli was Malibran
mezzosopraan, beiden groeiden op als dochter van twee zangers. Allebei ook
werden ze in de familieschoot opgeleid. Malibran kreeg haar zanglessen van haar
vader, de extreem succesvolle, tirannieke Rossini-tenor Manuel García, Bartoli
van haar moeder. En ze begonnen allebei al als tieners aan hun concertcarrière.

"Vooral dáár voel ik een parallel", zegt Bartoli. "Wie jong op het podium staat,
groeit sneller op. Als het feestje van je vrienden net gezellig begint te
worden, moet jij naar huis. Enzovoort. Maar of je wordt opgeleid door een zeer
dominante vader, zoals Malibran, of gewoon door je moeder, zoals ik - dat is een
wereld van verschil."

Ongetwijfeld was de autoriteit van vader Manuel García de sleutel tot Malibrans
succes als zangeres, denkt Bartoli. "Maar een makkelijke jeugd zal ze niet
hebben gehad." García was beroemd als tenor, maar ook als componist en als
auteur van een vermaarde zangmethode. "Ik heb zelf vroeger ook uit die methode
gestudeerd", zucht Bartoli. "Om een goed zanger te worden, moest je van García
driehonderd vocalises doorwerken. Vaak zijn dat reeksen van vijf noten, waarin
alles is vastgelegd. Daar een crescendo, daar een diminuendo - het luistert
allemaal zeer nauw."

Met hulp van haar vader debuteerde Maria Malibran - toen nog García - als
17-jarige in de rol van Rosina in Rossini's Il barbiere di Siviglia. De familie
García verhuisde naar New York om daar de Italiaanse opera te introduceren en
Maria trouwde er met de bankier Malibran om aan haar vader te ontsnappen. De
bankier ging failliet, Malibrans gages verdwenen naar zijn schuldeisers. Na een
jaar vertrok ze zonder man naar Europa en zong daar talrijke belangrijke rollen,
zoals de titelrol in de première van Donizetti's Maria Stuarda, en veel Rossini
en Bellini. Na tien jaar succes stierf ze, op haar achtentwintigste, aan een val
van een paard.

"Malibran was geëmancipeerd, rebels", zegt Bartoli. "Ze vocht voor haar
vrijheid. Dat vind ik innemend aan haar. Ook haar keuze voor een ongetrouwd
samenzijn met haar grote liefde, de violist Charles de Beriot, was uitermate
dapper. Het is voor ons nauwelijks voorstelbaar hoe het in die tijd is geweest
om een groot artiest te zijn. Je mocht optreden voor de rijken, maar na afloop
nog even een glas met ze drinken was ondenkbaar. Malibran zong, en trok zich
daarna weer terug in haar hok."

Op de promotie-dvd die

de aan de cd Maria vooraf is gegaan, streelt Bartoli eerbiedig Malibrans
ruiterzweepje. Ze bezoekt haar graf, past kirrend haar kroontje en haar juwelen,
stelt zich voor hoe Venetiaanse volksmassa's Malibran vanaf gondels toejuichten.
"Malibran was een vedette, de eerste echt diva", zegt Bartoli. Haar faam was zo
groot, dat een fan op straat onder dreiging van een pistool een toegift
aftroggelde. "Vergelijk het met Madonna. Voor klassieke zangers zijn de tijden
veranderd. Ik kan gewoon vakantie vieren in Frankrijk. En de taxichauffeur heeft
geen idee wie ik ben. Een zegen!"

De vierde track op Maria, de aria Infelice, componeerde Mendelssohn in 1834
speciaal voor Malibran (toen 26) en haar onwettige geliefde De Beriot. Bartoli
zingt de partij van Malibran, violist Maxim Vengerov omspeelt haar als De
Beriot. Mendelssohn was niet de enige componist die Malibrans temperament,
stemkracht- en flexibiliteit openlijk bewonderde. Rossini, Donizetti, Chopin,
Liszt en Bellini deden dat óók. Het repertoire op de cd Maria biedt daarvan de
neerslag, en omvat bijvoorbeeld de speciale 'Malibran'-versie die Bellini
componeerde van I Puritani. En een versie van Norma, bedoeld voor sopraan maar
destijds al speciaal omgewerkt voor Malibrans mezzostem. Bartoli klinkt in de
opname direct en kamermuzikaal. Het is de vraag of zij met haar relatief kleine
stem dit repertoire ook in een grote operazaal tot op de achterste rijen zou
kunnen dragen - zoals Malibran deed. Bartoli's vocale draagkracht wordt ook
geholpen door de fluwelige klank van het op oude instrumenten spelende Zwitserse
orkest La Scintilla.

"Het is opmerkelijk dat er nauwelijks opnamen bestaan van belcantomuziek
uitgevoerd op de oorspronkelijke instrumenten", zegt ze. "Wij hebben daar bewust
wél voor gekozen, want het geeft een totaal ander geluid. Als je een moderne
viool met metalen snaren en een stemming op 443hz vergelijkt met een
darmbesnaarde viool op 430 hz, geloof je nauwelijks dat het hetzelfde instrument
is. Een modern orkest klinkt door de hogere stemming briljanter. Een authentiek
instrumentarium geeft een rijkere, rondere klank. Ik moet mijn stemgebruik
daarbij aanpassen. Maar wij zangers zijn in het voordeel: wij beschikken
definitie over een 'authentiek' instrument. Genetisch verschil ik niet van de
negentiende-eeuwse mens, ik heb niet opeens metaal in mijn strot ontwikkeld."

Je zou haar willen horen zingen

, Maria Malibran. Hoe klonk een zangeres die zoveel beroering veroorzaakte bij
het publiek en bij de componisten van haar tijd? Wat voor techniek had zij? Na
Malibrans dood werd haar zus Pauline Viardot-García, die zelf veel liever
pianospeelde maar een vergelijkbaar timbre had, als Malibrans reïncarnatie
omarmd om zo de legende levend te houden. Viardot gaf zelf zangles, en borduurde
voort op de methode die haar vader Manuel García ontwikkelde. Bronnen roemden
zowel bij Malibran als Viardot hun flexibiliteit over drie octaven. Vibrato was
een expressiemiddel dat nog minder werd ingezet dan tegenwoordig gebruikelijk
is.

"Het gaat erom dat je vibrato als theatraal effect inzet, en het niet
voortdurend gebruikt" vindt Bartoli. "Stel dat ik een personage gestalte geef
dat bijna sterft. Dan kan vibrato ervoor zorgen dat ik de indruk wek dat die
persoon inderdaad bijna sterft, maar nèt niet. Met een vol vibrato leeft ze, en
als je zacht zucht, zonder vibrato, sterft ze. Bij voortdurend zingen zonder of
juist met vibrato, verlies je de mogelijkheid het als expressiemiddel in te
zetten. Maar een pietsje natuurlijk vibrato is een fysiek gegeven, we kunnen
niet zonder. Dan zou bijna elke noot zeer vals klinken."

In hoeverre is uw stem verwant aan Malibran, denkt u?

"Lastig te zeggen, want er is geen hoorbaar bewijs. Malibran was mezzo, ik ben
het ook. Maar toen ik 28 was, de leeftijd waarop Malibran overleed, was mijn
techniek in de hoogte veel minder ontwikkeld dan nu. Malibran zong wel jong al
zware rollen, maar omdat de rijpheid van een mezzosopraan zich fysiek nu eenmaal
later ontwikkelt dan die van een sopraan, ben ik ervan overtuigd dat haar
techniek, als ze langer zou hebben geleefd, ook gerijpt zou zijn."

Het meest exotische spektakelstukje op de cd is het met handgeklap en fadoachtig
strottenhoofdgeklepper opgeluisterde Yo que soy contrabandista uit een opera van
Malibrans vader Manuel García - muziek die nu vergeten is, maar toen tamelijk
succesvol was. "Het ging me om de afwisseling", zegt Bartoli. "Ik wilde muziek
die speciaal voor Malibran werd gecomponeerd, maar ook muziek aan de hand
waarvan we haar persoonlijkheid en muzikaliteit zouden kunnen demonstreren. Dáár
heb ik de samensteller, musicoloog Martin Heimgartner, om gevraagd. Een mix van
bekende en onbekende muziek. Het leuke is steeds weer te ontdekken dat die
onbekendheid lang niet altijd betekent dat de muziek slecht is."

In dat licht is Rataplan, een door Malibran eigenhandig gecomponeerd, een
grappig curiosum. "Hmm", zegt Bartoli. "Ik zie het ook als een les voor wie nu
leeft. We leven in een periode waarin het maatschappelijk belangrijk is dat je
één ding zeer goed doet; een tijd van verregaande specialismen. In Malibrans
tijd lag dat fundamenteel anders. Mensen gingen anders om met hun talenten, ze
deden dingen tegelijkertijd. Malibran zong, maar ze was ook een uitstekend
pianiste en in het ambacht van componeren was ze ook bedreven. Voor haar broer
en zus gold hetzelfde, en er waren veel van zulke families. In Wenen had je
winkels die mode én de laatste bladmuziek verkochten - bedoeld voor de gewone
man. En hoe is dat nu? Privéles volgen kan altijd, maar muziekonderwijs is geen
vanzelfsprekendheid meer. Muziek stond toen meer middenin het leven."

Daarvan is ook het wegvallen van de band tussen scheppend en uitvoerend
kunstenaar, zoals die in Malibrans tijd nog bloeide, een voorbeeld. Grote
negentiende-eeuwse componisten schreven muziek voor Malibran, maar Bartoli wacht
nog op de eerste, speciaal voor haar gecomponeerde rol. ",Aan mij ligt het niet.
Maar de meeste eigentijdse componisten, met wat schaarse uitzonderingen,
componeren eerst hun opera en kijken dan pas naar zangers die het kunnen zingen.
Ik zou dat dolgraag anders zien; als er een componist was die het me aanbood,
zou ik zeker toeslaan."

Dat zou dan wel betekenen dat u ook in hun idioom dient te zingen. Als Wolfgang
Rihm zou bellen...

"...zou ik zeer geïnteresseerd zijn! Rihm, Gruber - wie ook maar. Het gaat niet
om het idioom, maar ik zou wel eisen dat de muziek echt op mijn instrument wordt
geschreven."

Malibran richtte zich ook voornamelijk op opera. U doet slechts één scenische
productie per jaar.

"Concerten liggen me gewoon beter. Operarepertoire is muzikaal prachtig, maar de
libretto's zijn vaak verschrikkelijk. En die verwikkelingen moet je dan toch
geloofwaardig voor het voetlicht brengen. Maar Maria Malibran deed alles.
Sommige van die verhalen zijn om je rot te lachen. Dan zong ze ergens een eerste
opera-akte, deed in de pauze nog even een privéconcertje in een paleis, en
draafde daarna snel weer terug voor de tweede akte. Onvoorstelbaar."

U gaat straks op tournee met het repertoire van de cd. Dat betekent: vele
avonden achtereen dezelfde muziek zingen. Hoe behoud je dan je frisheid en
geloofwaardigheid?

"Concerten zijn vermoeiend, dat is waar. Maar vooral door de omvang. Ik zing
meestal acht à tien aria's achter elkaar - dat is twee uur muziek, netto. In
opera deel je de avond met je medesolisten, en sta je misschien dertig minuten
in de schijnwerpers. Ook theatraal zijn concerten moeilijker. Je moet zonder
kostuums of decors de illusie tot leven wekken. De ene minuut ben je
Assepoester, dan weer de koningin. Maar dat is ook het leuke - het zingend
verhalen vertellen. En ik zal zeker niet altijd hetzelfde hoeven zingen. Maria
telt 79 minuten muziek, meer paste niet op één cd. Maar Malibran zong natuurlijk
veel meer interessant repertoire. Daaruit put ik voor de concerten."

LOAD-DATE: September 7, 2007

LANGUAGE: DUTCH; NEDERLANDS

NOTES: 'Maria' verschijnt op 14 september. Bartoli's 'Malibran Museumbus' staat
op 25 (13 tot 20 uur) en 26 september (13 tot 18 uur) naast het Amsterdamse
Muziektheater. Concert: 24/11 Concertgebouw, Amsterdam. Res.: (020) 6718345 of
www.concertgebouw.nl. Inl.: www.mariamalibran.net; Haar faam was zo groot, dat
een fan op straat onder dreiging van een pistool een toegift aftroggelde.;
Cecilia Bartoli; Cecilia Bartoli (Rome, 4 juni 1966) is een Italiaanse
mezzosopraan. Zij verwierf wereldfaam met haar uitvoeringen van aanvankelijk
vooral Rossini en Mozart, later ook barokmuziek en minder bekend klassiek
repertoire. Bartoli heeft een kleine, niet bijzonder ver dragende stem, maar
stelt daar een buitelend acrobatische coloratuurkunst en een zeer eigen timbre
tegenover.; Bartoli werd opgeleid door haar moeder, sopraan Silvana Bazzoni,
debuteerde zeer jong en werd met dank aan dirigenten als Nikolaus Harnoncourt
ook al jong wereldberoemd. In Nederland, waar zij vrijwel jaarlijks een recital
geeft in het Amsterdamse Concertgebouw, ging de Bartoli-verering jaren geleden
al zo ver dat dames in devotie neerzegen voor het podium.; Bartoli interesseert
zich al geruime tijd voor het herontdekken van vergeten repertoire. De cd
'Maria' is daarvan het laatste voorbeeld. Dit jaar richtte Bartoli ook een eigen
stichting op, de Cecilia Bartoli Music Foundation, die is gewijd aan het
&quotvernieuwen van de traditie" door onderzoek naar en uitvoering van vergeten
muziek. Doel is de kennis van klassieke muziek te ontsluiten voor een zo breed
mogelijk publiek. De gratis toegankelijke tentoonstelling in het rondrijdende
Malibran Museum is het eerste project van de stichting.

GRAPHIC: 0709CScecilia, Cecilia Bartoli, foto Universal

PUBLICATION-TYPE: Krant


                         Copyright 2007 NRC Media B.V.
                              All Rights Reserved

                              50 of 146 DOCUMENTS



                                NRC Handelsblad

                               September 7, 2007

Wilders 'gijzelt' Kamer in islamdebat;
PVV-leider brengt verdeeldheid binnen VVD opnieuw aan het licht

BYLINE: Derk Stokmans; Guus Valk

SECTION: BINNENLAND; Blz. 3

LENGTH: 1002 woorden

DATELINE: Den Haag, 7 sept.

SAMENVATTING:

De Kamer besprak gisteren een rapport over islamitisch activisme. Kamerlid
Wilders van de PVV greep zijn kans om zijn Koranverbod te herhalen en minister
Vogelaar 'knettergek' te verklaren. De VVD was verdeeld.

VOLLEDIGE TEKST:

Den Haag, 7 sept. - Alsof het nog niet genoeg de avond van Geert Wilders was. De
PVV-leider had zijn tien minuten spreektijd op weten te rekken tot een uur en
achtendertig minuten, minister Vogelaar (PvdA, Integratie) al voor "knettergek"
uitgemaakt, de Tweede Kamer voor "lafaards", woedende Kamerleden aan de
interruptiemicrofoon bespot. Hij had, in de woorden van GroenLinks-leider Femke
Halsema, een Kamerdebat over de islam "weer volledig gegijzeld".

Laat in het debat kreeg de jarige Wilders nog een cadeau. Hij slaagde erin de
sluimerende tweespalt in de VVD-fractie weer eens naar boven te halen. In die
partij ontstond verdeeldheid over het wel of niet steunen van de motie van
wantrouwen van Wilders tegen Vogelaar, zo vertelden betrokkenen. Reden van de
motie: Vogelaar had in een interview beaamd dat in Nederland over een paar
honderd jaar mogelijk sprake is van een joodse/christelijke/islamitische
traditie.

Een deel van de VVD-fractie neigde naar steun, omdat er ergernis heerst over de
in hun ogen te gematigde toon van Vogelaar in het islamdebat. Een andere groep
vond dat onzin en wilde geen steun aan de motie geven

In de fractie van de VVD zitten groepjes, die om de paar maanden met elkaar in
conflict raken. Wilders dwong de liberalen kleur te bekennen. In die zin was
zijn kansloze motie van wantrouwen een politiek-tactische overwinning.

Pas na anderhalf uur werden de liberalen het eens. De motie werd niet gesteund,
maar in een stemverklaring namen zij afstand van het "ongekende
cultuurrelativisme" van Vogelaar. Dit compromis werd door de andere partijen -
die zich duidelijk vrolijk maakten over de interne strubbelingen binnen de VVD -
met hoongelach begroet.

Toen VVD'er Stef Blok als eerste na een lange schorsing de plenaire zaal weer
inliep, kreeg hij een daverend applaus. "We hebben een VVD'er, laten we
stemmen", riep een Kamerlid.

Het door Wilders aangevraagde debat moest eigenlijk gaan over het rapport van de
Wetenschappelijke Raad voor het Regeringsbeleid (WRR) over islamitisch activisme
gaan. Een mooier cadeau dan een debat over de islam, zei Wilders, had hij op
zijn verjaardag niet kunnen krijgen. Hij werd 44. Maar de PVV-leider besteedde
nauwelijks een woord aan het rapport.

Wat Wilders wel deed: zijn eerdere oproep tot een Koranverbod in het parlement
herhalen, waarbij hij uitgebreid uithaalde naar de islam, in zijn woorden de
religie die "1.400 jaar geleden de oorlog aan het westen heeft verklaard, de
religie van een barbaar die zich een profeet noemde". De toon was gezet. Een
paar keer sloeg zijn stem over, zoals toen hij in een ritmische opsomming
beschreef waar "de gewone Nederlanders" de buik vol van hebben. "Ze hebben
genoeg van halalvlees bij de Albert Heijn, genoeg van vrouwenbesnijdenis, genoeg
van shariahypotheken, genoeg van het in elkaar slaan van homo's, genoeg van de
oververtegenwoordiging van moslims in de misdaadstatistieken."

Zijn laatste seconden besteedde hij aan een pesterijtje aan het adres van
Kamervoorzitter Gerdi Verbeet. Ze waarschuwde hem dat hij nog acht seconden had,
zodra ze het knopje van de microfoon weer aan zou zetten.

Wilders: "Dat kan toch niet waar zijn!"

Verbeet: "Het is echt waar."

Wilders: "Er staat nu 'pauze' voor."

Verbeet: "Ik ga nu het knopje indrukken en dan gaat de tijd weer lopen..."

Wilders: "Doe het dan! Doe het dan!"

Vooral PvdA, D66, GroenLinks en in mindere mate de SP probeerden de frontale
aanval van de PVV-leider op de islam met argumenten te bestrijden. CDA en VVD
hielden zich stil. Wilders pareerde zijn collega's met een mengeling van spot,
beledigingen en af en toe een ontwijkend antwoord.

Premier Balkenende (CDA) reageerde geïrriteerd op de bijdrage van Wilders, maar
noemde hem niet. "We moeten juist alles op alles zetten om mensen dichter bij
elkaar te zetten. Mensen apart zetten op basis van geloof is in strijd met onze
waarden. Het leidt tot polarisatie en vooroordelen. Woorden, zei Balkenende
kunnen wonden slaan. "Iedereen moet zich daar bewust van zijn. Dat geldt ook
manier waarop we elkaar in dit debat bejegenen, de manier waarop over een van de
ministers is gesproken."

Het ene na het andere Kamerlid onderbrak Wilders. Ze gebruikten verschillende
woorden, maar hadden allemaal dezelfde boodschap. De PVV-leider strijdt tegen de
islam omdat het een onverdraagzame religie is, die andersdenkenden niet
tolereert. Maar Wilders zelf, hielden zijn tegenstanders hem voor, toont ook
weinig tolerantie voor andersdenkenden. D66-leider Pechtold: "Hoe kan de
PVV-leider, die zegt te staan voor de ongebreidelde vrijheid van meningsuiting,
nou oproepen tot een verbod op een boek?" Het antwoord van Wilders: "Een verbod
op de Koran versterkt juist de vrijheid van meningsuiting en godsdienst."

PvdA'er Dijsselbloem zei dat Wilders gematigde moslims dezelfde boodschap geeft
als Osama Bin Laden en andere radicale moslims, namelijk: de islam is totaal
onverenigbaar met westerse waarden. Dijsselbloem "De tragiek van Wilders is dat
hij zegt dat die idioten gelijk hebben. U staat aan de kant van de extremisten."
Het antwoord van Wilders: "Beter dan aan de kant van de lafaards."

De Kamerleden vroegen zich af wat het Koranverbod eigenlijk zou opleveren? SP'er
De Wit: "Moet er dan een Koranpolitie komen?" Dijsselbloem vroeg zich af of
Wilders echt verwachtte dat islamitische jongeren geen homo's meer in elkaar
zouden slaan als de Koran thuis niet meer op de boekenplank stond.
GroenLinks-leider Femke Halsema ergerde zich aan de "symbolische flutdebatten
waarvan ook imam Wilders, die namelijk als enige de inhoud van de koran kent,
weet dat ze nergens toe leiden". Net als fractievoorzitter Arie Slob van de
ChristenUnie schoot zij ook Vogelaar te hulp: "U zei dat Nederlanders netjes met
elkaar omgaan. Ik vond u daar geen lichtend voorbeeld van."

LOAD-DATE: September 7, 2007

LANGUAGE: DUTCH; NEDERLANDS

GRAPHIC: 0709BINwilders, Geen mooier cadeau dan een debat over de islam, vond
Kamerlid Geert Wilders. Hij werd gisteren 44. Foto: Roel Rozenburg

PUBLICATION-TYPE: Krant


                         Copyright 2007 NRC Media B.V.
                              All Rights Reserved

                              51 of 146 DOCUMENTS



                                NRC Handelsblad

                               September 6, 2007

Het verlangen van destijds

BYLINE: Freddy Rikken

SECTION: ECONOMIE; Blz. 14

LENGTH: 554 woorden


Met het verdampen van illustere automerken als MG en Triumph verdwenen ook de
destijds immens populaire tweezittertjes met een linnen kap; betaalbare
sportwagens voor de gewone man. Men ziet ze - vooral op zonnige dagen - nog
regelmatig voortsukkelen. Met aan het stuur een bedaagde vijftiger, zestiger,
vergezeld van een geduldige levenspartner of een te jonge vriend of vriendin.

De jeugd van de bestuurder mag dan definitief vervlogen zijn, één jeugddroom
heeft zij of hij op de valreep en dankzij een gevulde(re) bankrekening nog net
op tijd weten waar te maken; rondtoeren in het object van verlangen van
destijds.

Mazda vulde vanaf het begin van de jaren negentig dat kopersvacuüm op met de
MX-5. Een wagen waarin alle typische stijlelementen en eigenaardigheden van de
roadster waren verenigd. Het autootje bleek betrouwbaar te zijn en ook nog eens
lage onderhoudskosten te hebben. Het was en is vooral op de Amerikaanse markt
een succesverhaal met tot nu toe meer dan 800.000 verkochte exemplaren.

Zoiets kon het machtige General Motors natuurlijk niet op zich laten zitten en -
weliswaar rijkelijk laat - kwam het verleden jaar eindelijk met een concurrent
van het Japanse succesnummer. Die wordt onder drie merken van GM op de markt
gebracht: als Pontiac Solstice, Saturn Sky, en nu als Opel GT voor de Europese
markt.

Onderstel, motoren en basisvorm zijn identiek, maar al naar gelang het merk
heeft de roadster afwijkende bumpers, verlichting en dashboards. Een sportwagen
behoort al sinds mensenheugenis er als volgt uit te zien: lange neus, korte
kont, brede banden, dubbele uitlaten en een naar lucht happende voorzijde. Al
deze ingrediënten zijn ruimschoots aanwezig in de compac-te Opel GT die
uiterlijk veel overeenkomst vertoont met de all American sportscars Corvette en
Dodge Viper. Men overdrijft zelfs: sommige luchtinlaten zijn fake en aan de twee
iele uitlaatbuizen zijn enorme zwartgelakte trechters gelast. De plastic
interieurpanelen zijn voorzien van een chemische print die aan de huid van een
rijpere vrouw doen denken. In eerste instantie is er een totale afwezigheid van
opbergruimte maar na wat gezoek blijkt die zich in, op en achter de uitstekend
zittende voorstoelen te bevinden. Door de eigenaardig hoge plaatsing van de
brandstoftank is er en vooral met een neergelaten kap amper tot geen overige
bagageruimte. De zithouding achter het verstelbare stuur is de enig juiste, het
uitzicht naar voren en naar opzij is - en zoals het bij een roadster behoort -
matig. Daarentegen naar achteren en door het glazen ruitje in de linnen kap heel
behoorlijk.

Een startknop was beter geweest, de harde sleutelbos bungelt gevaarlijk dicht
bij het rechterkniegewricht, maar na het omdraaien van het contactslot is die
irritatie verdwenen: wat een prachtig motorgeluid. Het is een sterke, zuinige en
soepele turbomotor die er zomaar honderd pk meer uitperst dan de concurrerende
Mazda. Hij draait op kruissnelheid aangeland een rustige 2.200 toeren. De kap
genereert permanent windgeruis maar blijft in een wasstraat waterdicht. Dit is
een roadster waaraan men langzaam maar zeker went en vervolgens verslaafd raakt.
Die er niet suf maar ook niet al te uitdagend uitziet en een comfortabel weg- en
stuurgedrag heeft. Kortom een roadster die grosso modo een uitstekende algemene
indruk achterlaat.

Freddy Rikken

LOAD-DATE: September 6, 2007

LANGUAGE: DUTCH; NEDERLANDS

NOTES: Freddy Rikken is fotograaf en rijdt in een Porsche Carrera 911 S; Opel
GT; Prijs 42.511 euro; Viercilinder turbo benzinemotor. Inhoud 1998cc.;
Topsnelheid 230km/uur. 0-100 6 sec.; Verbruik 1:12; CO2 verbruik 218 gram per
kilometer; ABS/ESP rem en stabilisatiesystemen; Airco. 2 Airbags.

GRAPHIC: 0609ECO2opel

PUBLICATION-TYPE: Krant


                         Copyright 2007 NRC Media B.V.
                              All Rights Reserved

                              52 of 146 DOCUMENTS



                                NRC Handelsblad

                               September 4, 2007

Rechter, durf te motiveren;
lex & libertas

BYLINE: Frank Kuitenbrouwer

SECTION: OPINIE; Blz. 6

LENGTH: 818 woorden

SAMENVATTING:

Een fascinerende vraag: hoe komt een rechter tot zijn oordeel? Zijn
(natuur)wetenschappelijke expertise of toch maar een dobbelsteen?

VOLLEDIGE TEKST:

Tijdens zijn rechtenstudie overwoog mr. Hendrik Gommer van de universiteit
Groningen vele malen of je voor de beslechting van een geschil niet evengoed een
dobbelsteen kon gebruiken als den rechter. Formuleer zes mogelijke uitkomsten en
laat de dobbelsteen beslissen. Dit zal menige jurist als heiligschennis in de
oren klinken, schreef Gommer onlangs in het tijdschrift voor de rechterlijke
macht Trema. Niet alleen juristen trouwens. Maar veel rechters zullen de eersten
zijn om te erkennen dat hun beslissingen niet altijd langs strikt logische weg
tot stand komen.

Dat maakt het rechtersvak zo moeilijk én belangrijk, een bron van ergernis van
diverse deskundigen en tegelijk een teken van wat veel mensen van een goede
rechtsbedeling verwachten: de menselijke maat. Er vallen al gauw termen als
'intuïtie' of 'rationele creativiteit' (de Romeinen noemden het recht reeds een
'kunst'). Bekend is het beeld van de rechterlijke 'sprong': na behandeling van
de zaak springen de gedachten van de rechter als het ware vooruit naar een
billijke uitkomst. De wettelijk voorgeschreven motivering van het vonnis is dan
vaak een kwestie van terugredeneren.

Het onderbewuste van de rechter speelt een niet te verwaarlozen rol, aldus
Gommer, die ook een studie biologie met specialisatie hersenfysica deed. Van het
onderbewuste kan men nog zeggen dat het hoort bij de menselijke maat. Het
onderstreept wel de noodzaak van een duidelijke uitleg van de rechterlijke
uitkomst naar de rechtgenoten toe. Een goed vonnis is een vorm van
zelfonderzoek. Dat geldt trouwens voor het hele onderzoek ter terechtzitting.
Volgens een oud gezegde "ligt de motivering van een vonnis in de berechting".

In dezelfde aflevering van Trema maakte prof. A.P.A. Broeders, tot voor kort
chief scientist van het Nederlands Foresnisch Instituut, het nog ingewikkelder.
Hij verwijt de rechter onvoldoende begrip te hebben van wat de
getuige-deskundigen zeggen over forensisch bewijsmateriaal. Broeders zoekt de
oplossing in het bevorderen van materiedeskundigheid bij de rechters. Hij
herhaalt de vraag die werd gesteld in een hoofdartikel in deze krant van 11
april 2006: waar zijn de criminologen, natuurkundigen en forensisch experts in
toga?

Dat is een verkeerde vraag, zoals een vergelijking met de roep om (vormen van)
juryrechtspraak in de afgelopen jaren leert. Kenmerkend voor een jury is juist
dat hij niet beschikt over speciale deskundigheid maar principieel een 'jury van
gelijken' (gewone burgers) is. In zo'n systeem moeten getuige-deskundigen hun
wetenschap uitleggen aan leken. Ook als de jury als intermediair met de
samenleving wordt uitgeschakeld, zoals in Nederland, blijft dat het wezen van
rechtspraak.

Goed uitleggen is echter ook een taak van rechters. Een jury kan volstaan met ja
of nee op de schuldvraag. Professionele rechters moeten hun antwoord motiveren.
De behoefte daaraan blijkt nog weer eens uit een onderzoek van het Nederlands
Studiecentrum Criminaliteit en Rechtspleging over de kloof tussen de opvattingen
van leken en rechters waarover deze krant op 30 augustus berichtte. De kloof
geldt vooral de strafmaat. Maar vergeet ook de bewijsvoering niet waarop een
straf berust.

De motivering van strafvonnissen is in Nederland "een ondergeschoven kind". Zo
verwoordde de emeritus hoogleraar strafrecht Schalken in 2003 een oude klacht.
Typerend zijn de 'kopstaart'-vonnissen waarbij de gebruikte bewijsmiddelen
worden weggelaten. Of het zogeheten 'verbazingscriterium' waarbij de Hoge Raad
alleen ingrijpt als de opgelegde straf compleet onverklaarbaar is.

Er is wel een kentering in gang met als jongste speerpunt Promes (Project
Motiveringsverbetering in Strafvonnissen). "Het mag lijken of we iets nieuws aan
het doen zijn" zei een lid van het gerechtshof Den Bosch daarover tegen het
Brabants Dagblad, "maar feitelijk keren we terug naar 1926, toen ons Wetboek van
strafvordering geschreven is. Terug naar hoe het bedoeld is". Dat is een
ontnuchterende kanttekening bij het hameren op 'stroomlijning' (confectie in
plaats van maatwerk, zoals een vorige minister van Justitie het uitdrukte) van
de rechterlijke beleidsmakers.

Het blijft, zoals de bekende professor Buruma opmerkte, de vraag of de bevolking
meer vertrouwen in het recht krijgt door uitvoerige motiveringen, zoals de 108
bladzijden van het arrest van de Hoge Raad in de zaak Lucia de B. Het gaat
echter niet zozeer om het directe effect maar om een blijk dat de rechters zich,
althans onderling, controleerbaar opstellen. Volgens het NSCR-onderzoek
accepteren de mensen best dat het oordeel van de rechter niet altijd
overeenstemt met de publieke verontwaardiging. Dat is een bemoedigende erkenning
van de rechterlijke onafhankelijkheid. Die moet wel worden verdiend. Door
duidelijkheid.

LOAD-DATE: September 4, 2007

LANGUAGE: DUTCH; NEDERLANDS

NOTES: Frank Kuitenbrouwer is medewerker van NRC
Handelsblad.kuitenbrouwer@nrc.nl

PUBLICATION-TYPE: Krant


                         Copyright 2007 NRC Media B.V.
                              All Rights Reserved

                              53 of 146 DOCUMENTS



                                NRC Handelsblad

                               September 1, 2007

Jubelstemming

BYLINE: Erica Verdegaal

SECTION: VERMOGEN; Blz. 25

LENGTH: 573 woorden


Terwijl u deze zomer doezelde op een warm strand of tevreden wegdroomde op de
boot, draaide de financiële wereld klaarwakker door. Bankverzekeraar Aegon
benutte de komkommertijd voor de naamsverandering van zijn dochteronderneming
Spaarbeleg in Aegon Bank. Spaarbeleg verkocht ooit zo'n 120.000
aandelenleaseproducten (Sprintplan), die circa 100.000 Nederlanders opzadelden
met verlies of schuld. Bijna een kwart van de gedupeerden stapt naar de rechter.
En Aegon kiest een verse bedrijfsnaam. Net zo makkelijk als een slager na een
drukke zaterdag zijn met bloed bespatte jas omwisselt voor een brandschoon
exemplaar.

Ook voor hardhoutfondsen eindigt een tijdperk. Afgelopen maand becijferden de
economen Laura Spierdijk en Bert Scholtens van de Rijksuniversiteit Groningen
dat de gemiddelde waarde van 20 teakfondsen tussen 2003 en 2006 halveerde. Dan
heb je nog geluk. Je teakfonds kan ook waardeloos zijn. Of leeggeroofd. Dit jaar
zullen veel aanbieders van hardhoutbeleggingen moeten opdoeken, omdat de
Autoriteit Financiële Markten (AFM) ze niet vergunningwaardig acht. Tot die dag
des oordeels mogen ze nog wel nieuwe slachtoffers werven. Die investeren, net
als tienduizenden naïeve beleggers in groen vóór hen, vrijwel zeker in een
zinkend schip.

Half augustus becijferde het CBS onze totale hypotheekschuld op 544 miljard. Dat
recordbedrag is meer dan ons nationale product, iets dat geen land ter wereld
evenaart. Daarbovenop lenen we 25 miljard euro voor consumptie. Steeds meer
aanbieders springen in deze lucratieve markt van het snelle geld. Sinds vorige
week eet zelfs de Rabobank mee. Via de nieuwe internetgeldverstrekker Freo.nl
van haar dochterbedrijf de Lage Landen. Diezelfde week opende leenbedrijf
Ferratum een snelgeldshop. Wanhopigen kunnen daar binnen tien minuten maximaal
300 euro te leen krijgen voor twee weken. Daarna moet je wel 375 euro
terugbetalen. Op jaarbasis is dat een kostenpost van 650 procent van de leensom.

De consument graait trouwens terug. Alleen al bij schadeverzekeraars claimen
consumenten jaarlijks ten onterechte zo'n 600 miljoen euro. Ook met andermans
eigendommen blijken we het niet (meer) nauw te nemen. Deze zomer legde
tijdschrift Readers Digest in de grote steden van 32 landen dertig mobieltjes op
straat. In Amsterdam werden slechts veertien mobieltjes teruggegeven, ondanks
een telefoontje van de eigenaar.

Alleen het straatvolk van Hongkong en Kuala Lumpur was oneerlijker. Verder
stelen we van de baas cadeaubonnen, pennen, laptops, kopieerpapier en bestek,
meldde het blad Management Team vorige week. Ook sjoemelt meer dan de helft van
de werknemers met kilometerdeclaratie en/of dinerbonnetjes. De totale schade
schat werkgeversorganisatie VNO-NCW op 6 procent van de bedrijfswinst.

Die bedrijfswinst loopt ook al kans te zakken door 'de kredietcrisis', die de
rente omhoog dreigt te jagen. Die toestand is ontstaan doordat allerlei
financiële instellingen te luchthartig hebben geïnvesteerd in pakketjes
hypotheken van niet-kredietwaardige Amerikanen. Ook gewone Nederlanders betalen
mogelijk voor die misser.

Het afgelopen half jaar is de korte rente flink opgelopen, terwijl 40 procent
van de hypotheken die de laatste jaren zijn afgesloten een variabele rente
heeft. Toch is de consument gek genoeg nog steeds in jubelstemming; in jaren was
de CBS-index van het consumentenvertrouwen niet zo hoog als deze maand. Maar de
zomer is voorbij. We moeten terug naar de werkelijkheid.

LOAD-DATE: August 31, 2007

LANGUAGE: DUTCH; NEDERLANDS

PUBLICATION-TYPE: Krant


                         Copyright 2007 NRC Media B.V.
                              All Rights Reserved

                              54 of 146 DOCUMENTS



                                NRC Handelsblad

                                August 31, 2007

Snelle actie RVD haalt angel uit wiki-affaire

SECTION: BINNENLAND; Blz. 2

LENGTH: 678 woorden

DATELINE: Den Haag, 31 aug.

SAMENVATTING:

Friso en Mabel hebben op een computer in Huis ten Bosch het lemma over Mabel
veranderd. Daardoor is de koningin er ook bij betrokken en dus ook premier
Balkenende.

VOLLEDIGE TEKST:

Alle formele banden tussen de Nederlandse Staat en Prins Friso en diens
aanstaande Mabel Wisse Smit leken in 2003 verbroken. Premier Balkenende (CDA)
weigerde toestemming aan het parlement te vragen voor het huwelijk van Friso en
Mabel, omdat zij hem "onvolledig en onjuist" hadden geïnformeerd over de relatie
die Wisse Smit ooit met de vermoorde topcrimineel Klaas Bruinsma had. Het
echtpaar werd uit de lijn voor de erfopvolging van het koningschap geschrapt en
maakt geen deel meer uit van het Koninklijk Huis.

Maar dan wijzigt iemand twee woordjes in het lemma over Mabel Wisse Smit in de
engelstalige versie van internetencyclopedie Wikipedia. De "incomplete and
false" informatie die het echtpaar aan Balkenende had gegeven, was op 8 januari
opeens niet false meer, slechts 'incomplete'.

Als de woorden op Wikipedia vanuit een internetcafé waren gewist, had niemand er
meer wat van gehoord. Maar het is gedaan vanaf een computer op Huis ten Bosch,
het woonpaleis van Koningin Beatrix. Daarmee is het Koninklijk Huis bij de
affaire betrokken.

De Rijksvoorlichtingsdienst (RVD) reageerde deze week snel en wees direct met de
beschuldigende vinger naar Mabel en Friso. Zij zouden, op bezoek bij Koningin
Beatrix, een computer daar hebben gebruikt om de redactionele wijziging door te
voeren.

Maar is de zaak daarmee afgedaan? Of valt een handeling uitgevoerd vanuit een
computer van het paleis - ongeacht wie het doet - onder de verantwoordelijkheid
van het Koninklijk Huis, en daarmee onder de ministeriële verantwoordelijkheid
van de premier? Moet Balkenende zich voor het parlement verantwoorden?

Hoewel het echtpaar formeel niet meer tot het Koninklijk Huis behoort, verdwijnt
daarmee niet vanzelfsprekend de betrokkenheid van de koningin, en daarmee de
minister-president, zegt staatsrechtgeleerde Peter Rehwinkel (burgemeester van
Naarden en PvdA'er). "Staatsrechtelijk gezien is die verantwoordelijkheid
gestopt toen het paar zonder toestemming van het parlement trouwde", zegt
Rehwinkel. Maar irrelevant is de band tussen het paar en Beatrix zeker niet. Ze
maken tenslotte nog wel deel uit van de koninklijke familie. "Het is natuurlijk
niet voor niets dat de aanpassing vanuit het woonpaleis van het Staatshoofd is
gedaan." Dat het Koninklijk Huis wel degelijk betrokken is, blijkt volgens
Rehwinkel ook uit de manier waarop de zaak is aangepakt. De RVD - die alleen
verantwoordelijk is voor de publiciteit van het Koninklijk Huis - ging ermee aan
de slag. "En het schijnt dat er ook overleg met de Koningin is gevoerd." Zeggen
dat het om gewone burgers gaat en dat daarmee alle ministeriële
verantwoordelijkheid verdwijnt "zou al te makkelijk zijn", zegt Rehwinkel.

De internetaanpassing had zich daarom weer tot "een politieke kwestie" kunnen
ontwikkelen, denkt Rehwinkel. "Maar eerlijk gezegd is er zo doortastend
opgetreden dat ik denk dat de angel er direct al uitgehaald is." De snelle
'bekentenis' van de RVD, zal de aandacht voor de zaak doen afnemen, denkt
Rehwinkel.

Twee dagen na de ontdekking is het hele verhaal over de redactionele ingrepen al
terug te lezen in het lemma van Mabel Wisse Smit. In de Engelse en de
Nederlandse versie van Wikipedia. Daarmee is de affaire weer opgerakeld. Maar
als Rehwinkel gelijk heeft, zal het voor Mabel en Friso niet zo uit de hand
lopen als drie jaar geleden. Ook Balkenende zal dan opgelucht zijn. Hij zal niet
veel behoefte hebben zich opnieuw te verantwoorden voor het gedrag van het paar.

De mislukte aanpassing van het Wikipedia-lemma heeft wel een, ongetwijfeld
onbedoeld, bijeffect gehad. De media-aandacht leidde tot een discussie op de
website over de vraag of false niet een te negatieve vertaling is van het
indertijd door Balkenende gebruikte woord "onjuist". Het gevolg: volgens de
laatste stand van zaken was de door het paar verstrekte informatie niet
"incomplete and false" maar "incomplete and incorrect".

LOAD-DATE: August 31, 2007

LANGUAGE: DUTCH; NEDERLANDS

NOTES: Lees de Wikipediadiscussie op nrc.nl/binnenland; Was 'false' wel de
juiste vertaling van 'onjuist'?

PUBLICATION-TYPE: Krant


                         Copyright 2007 NRC Media B.V.
                              All Rights Reserved

                              55 of 146 DOCUMENTS



                                NRC Handelsblad

                                August 31, 2007

Kabinet maakt lasten hoger en bezuinigt

SECTION: VOORPAGINA; Blz. 1

LENGTH: 392 woorden

DATELINE: Den Haag, 31 aug.


Het kabinet- Balkenende IV verhoogt volgend jaar de lasten en gaat extra
bezuinigen.

Het btw-tarief, de bijtelling voor lease-auto's en de accijnzen op benzine,
sigaretten en alcohol gaan omhoog. Voor mensen met topinkomens wordt de
aftrekbaarheid van de pensioenpremies beperkt. Gepensioneerden met een beperkt
aanvullend pensioen gaan meer belasting betalen.

Daarnaast is sprake van lastenverlichting voor mensen die tot hun 65ste blijven
werken. De WW-premies die werknemers betalen gaan omlaag. Voor sociale minima
komt extra lastenverlichting.

Het kabinet stemde gisteravond in met de laatste details van de
begrotingsplannen voor volgend jaar. Direct na afloop van de afsluitende
ministerraad lekten de financiële details van de begroting voor 2008 uit. Dat is
opmerkelijk, omdat premier Balkenende (CDA) vlak voor het zomerreces in de
Tweede Kamer zei dat alleen de fractievoorzitters de vrijdag vóór Prinsjesdag
'onder embargo' kennis zouden mogen nemen van de miljoenennota.

Minister Bos (Financiën, PvdA) zei na de ministerraad: "We kunnen tevreden zijn
als we kijken naar de koopkracht voor volgend jaar. Er komt verder een solide
financieel beleid en de investeringsagenda staat recht overeind." En: "Als je
iets wilt doen aan de koopkracht en er is geen geld, dan zijn pijnlijke
maatregelen onvermijdelijk." De miljoenennota 2008 is zijn eerste volwaardige
begroting.

De oppositie lijkt in verwarring gebracht door de plannen. De SP wil
bijvoorbeeld nog niet reageren, omdat die partij volgens Kamerlid Ewout Irrgang
de officiële stukken afwacht.

VVD-leider Rutte zegt in een schriftelijke reactie dat hij zich ergert aan het
"slechte toneelstukje" van het kabinet. "Het verhogen van de belastingen is
slecht voor Nederland, slecht voor hardwerkende mensen en slecht voor de
economie." Hij spreekt van "een onvoorstelbare conclusie in een tijd van
economische groei. Bijna iedere belasting die je kunt bedenken gaat omhoog.
Hardwerkende Nederlanders betalen de rekening." D66-leider Pechtold houdt het
bij één zin: "Dit kabinet tast de zelfstandigheid van mensen aan."

Zoals te verwachten is coalitiepartner PvdA tevreden met het resultaat. Kamerlid
Ferd Crone is "zeer in zijn nopjes". Voor de PvdA zit de winst vooral in de
maatregelen die voor herverdeling moeten zorgen. De partij is blij met de
invoering van de 'AOW-tax'.

Begroting: pagina 3

LOAD-DATE: August 31, 2007

LANGUAGE: DUTCH; NEDERLANDS

PUBLICATION-TYPE: Krant


                         Copyright 2007 NRC Media B.V.
                              All Rights Reserved

                              56 of 146 DOCUMENTS



                                NRC Handelsblad

                                August 30, 2007

Brussel komt op valreep vakantie met cadeautje

BYLINE: Mark Kranenburg

SECTION: NEDERLAND & EUROPA; Blz. 6

LENGTH: 530 woorden

DATELINE: BRUSSEL, 30 aug.

SAMENVATTING:

Eind deze week gaan de nieuwe, lagere eurotarieven voor mobiel bellen in.
Tastbaar Europa voor de burger, aldus de Commissie.

VOLLEDIGE TEKST:

De Europese Unie, naarstig op zoek naar voorbeelden die duidelijk moeten maken
dat 'Europa' er toch vooral ook is voor de gewone burgers, kan eind deze week
eindelijk het reeds vaak beloofde cadeautje aan diezelfde burgers overhandigen.
Dan wordt in alle lidstaten van de Europese Unie het lagere tarief voor mobiel
bellen in het buitenland van kracht. Het is een maatregel die een eind moet
maken aan de vaak torenhoge roamingkosten die telecombedrijven hun klanten nu
nog in rekening brengen als zij met hun mobiel in het buitenland bellen of
gebeld worden.

Alle bedrijven moeten uiterlijk vanaf 1 september een tarief aanbieden waarbij
mobiel bellen in het Europese buitenland nog maximaal 49 cent per minuut kost en
gebeld worden maximaal 24 cent. De tarieven gaan de komende jaren overigens nog
verder omlaag. Over twee jaar zal het 'eurotarief' 43 cent bedragen voor bellen
en 19 cent voor gebeld worden. Alle prijzen zijn exclusief btw.

Het staat telecomaanbieders overigens geheel vrij zelf met lagere tarieven te
komen. Een aantal bedrijven is hier de afgelopen tijd onder druk van de komende
Europese regelgeving reeds mee begonnen.

De niet bij de EU behorende landen IJsland, Noorwegen en Liechtenstein hebben
aangekondigd binnenkort het eurotarief over te nemen. Telefoonoperators zijn
verplicht hun klanten het lagere tarief aan te bieden. Die hoeven daar geen
gebruik van te maken.

Aan de totstandkoming van de tarieven zijn de eerste helft van dit jaar
intensieve onderhandelingen voorafgegaan. Er was allereerst veel verzet van de
telecombedrijven zelf, die vonden dat de Europese Commissie zich veel te veel
met een zaak bezighield die aan de markt overgelaten diende te worden. Zij
verweten Brussel zich van praktijken te bedienen die deden denken aan de tijden
van de Sovjet-Unie. De bedrijven waarschuwden voor een sigaar uit eigen doos.
Want de kosten zouden wel eens verhaald kunnen worden op de binnenlandse
gebruikers.

Maar ook niet alle lidstaten van de Unie waren even overtuigd van de noodzaak
maatregelen te treffen. Aangespoord door hun nationale telefoonbedrijven
verzetten vooral de zuidelijke vakantielanden, waar in de zomermaanden sprake is
van een zeer intensief mobiel telefoonverkeer van en naar het buitenland, zich
tegen een opgelegde verlaging van de tarieven. Het is dan ook niet voor niets
dat de maatregel pas na de vakantieperiode van kracht wordt. Dit was onderdeel
van het compromis.

Het is de hoop van de Europese Commissie dat de verschillende telecomoperators
nu zodanig met elkaar gaan concurreren dat het wettelijke eurotarief overbodig
raakt en weer kan worden afgeschaft. In de tussentijd gaat het dagelijks bestuur
na of de grensoverschrijdende tarieven ook voor andere diensten, zoals sms, mms
en ander dataverkeer, gereguleerd moeten worden.

Maar voorlopig heeft Europa zijn burgeralibi. Zoals voorzitter José Manuel
Barroso van de Europese Commissie tevreden zei toen de voorstellen bekend
werden: "Hier zien we een concreet voorbeeld van een Europa dat gericht is op
resultaat."

LOAD-DATE: August 30, 2007

LANGUAGE: DUTCH; NEDERLANDS

NOTES: Bekijk de tarieven in alle EU-landen via nrc.nl/europa

PUBLICATION-TYPE: Krant


                         Copyright 2007 NRC Media B.V.
                              All Rights Reserved

                              57 of 146 DOCUMENTS



                                NRC Handelsblad

                                August 27, 2007

Portret;
dag

BYLINE: Frits Abrahams

SECTION: ACHTERPAGINA; Blz. 20

LENGTH: 527 woorden


Als ik langs de etalage van het Amsterdamse antiquiteitenwinkeltje kwam, zag ik
steeds dat portret. De vrouw op de zwartwittekening was nog in de twintig, ze
had joodse trekken, droeg een hoge, witte hoed en een bontjas en ze keek je met
een licht ondeugende blik aan vanonder de brede rand van haar hoed. Om haar
lippen speelde een voorzichtig lachje.

Ze fascineerde me. Altijd bleef ik even staan om haar te bekijken. Linksonder
stonden de signatuur van haar maker en het jaar waarin hij haar had vastgelegd:
Heskes - 27. De winkelier legde me uit dat het Wam Heskes was, voor en na de
Tweede Wereldoorlog een gevierd hoorspelacteur. Ik kende de naam en, vaag, de
reputatie. Dit was de generatie van mijn ouders, die 's avonds aan de radio
gekluisterd naar amusementsprogramma's zat te luisteren.

Thuis zocht ik meer feiten over Heskes op, onder meer in het Biografisch
Woordenboek van Nederland. Hij leefde van 1891 tot 1973, creëerde voor het
toneel populaire typetjes als 'Koos Koen' en 'juffrouw de Bonk', werkte mee aan
populaire radioprogramma's als Negen heit de klok en Tam-Tam en verwierf vooral
faam met zijn creatie 'De gewone man zegt er het zijne van' die hij in de
naoorlogse jaren driemaal per week op de radio ten gehore bracht.

Voorwaar, hij had niet stilgezeten. En dan zijn we er nog niet eens, want zijn
grote passie was de schilder- en tekenkunst. Al op 19-jarige leeftijd was hij
naar Florence getrokken om inspiratie op te doen. "Ik heb er voor mijn leven
getankt", zei hij eens. Hij illustreerde kranten, bladen en boeken in een eigen
herkenbare stijl, maar het was de radio waarvan hij moest leven.

Toen ik dit allemaal wist, bleef ik nog langer naar dat portret staren.

Die jonge vrouw zou wel eens de joodse vrouw kunnen zijn met wie hij in 1928
trouwde: Henriëtte Emilie Mossel. Dankzij haar gemengde huwelijk werd ze door de
nazi's niet gedeporteerd, maar zij en haar man hadden genoeg problemen met haar
afkomst gehad. De NSB confisqueerde hun villa in Laren, Heskes bleef voor de
radio doorwerken tot het hem vanaf juni 1941 verboden werd. Henriëtte overleed
in 1948 aan een hartkwaal, een slag die Heskes nooit helemaal heeft kunnen
verwerken.

Men zegt dat hij een vriendelijke en geestige, maar teruggetrokken levende man
was. Zijn sombere levensvisie spreekt uit dit versje dat hij voor een vriend
maakte: "De wereld stinkt naar patates-frites, de wereld vreet maar patates-
frites, de wereldvrede is er niet! Wel patates-frites! Die moet ik niet."

Zijn laatste jaren waren ellendig: hij was arm en ziek en wilde eigenlijk niet
geholpen worden. Een verkooptentoonstelling moest hem uit zijn financiële nood
redden.

Zó was vermoedelijk dit portret in omloop gekomen, bedacht ik. Misschien ging
mijn fantasie al te romantisch met mij op de loop, maar ik zag in die grote,
zorgvuldige tekening de liefde terug die hij voor zijn aanstaande vrouw gevoeld
moest hebben. Dit was niet zomaar een portret, dit was een liefdesverklaring.
Hij had het altijd onder zich gehouden, maar uiteindelijk móest hij het
verkopen.

En daar hing ze nu, Henriëtte Emilie Mossel. Wie wilde haar nog hebben?

Ik begreep wat me te doen stond - en nam haar van hem over.

LOAD-DATE: August 27, 2007

LANGUAGE: DUTCH; NEDERLANDS

PUBLICATION-TYPE: Krant


                         Copyright 2007 NRC Media B.V.
                              All Rights Reserved

                              58 of 146 DOCUMENTS



                                NRC Handelsblad

                                 August 7, 2007

Sark laat feodaal bestuur met tegenzin los

BYLINE: Floris van Straaten

SECTION: ACHTERPAGINA; Blz. 18

LENGTH: 875 woorden

SAMENVATTING:

Onze correspondenten in het buitenland portretteren in de serie 'Wij scheiden
ons af' niet door de VN erkende landen. In deze tweede aflevering aandacht voor
het eigenzinnige kanaaleiland Sark en zijn heerser die als enige duiven mag
houden.

VOLLEDIGE TEKST:

Een uniform heeft Chris Bateson, een van de twee vrijwillige politieagenten van
het Britse Kanaaleilandje Sark, niet. En hij komt op de fiets over halfverharde
wegen naar de afgesproken plek bij de plaatselijke gevangenis gereden. Auto's
zijn op het semi-onafhankelijke eilandje (600 inwoners) niet toegestaan.

In het voormalige zeeroversnest loopt het niet meer zo'n vaart met de
criminaliteit. Bateson (50), gewoonlijk werkzaam in een ijzerwarenwinkel, doet
het politiewerk er in deeltijd bij. "De enige keer dat ik de politiecel heb
gebruikt was vorig jaar november, toen we een dronken vechtersbaas hadden", zegt
Bateson.

Hij denkt met gemengde gevoelens terug aan die herfstavond. Samen met zijn
collega moest hij de hele nacht om het kwartier controleren of het nog goed ging
met de arrestant in diens raamloze cel in een naargeestig gebouwtje uit 1856.
"Dat schrijft de Europese wet op de mensenrechten voor, die Sark vrijwillig
heeft aanvaard", zegt hij.

"Vroeger deden we de deur op slot en lieten we gewelddadige dronkenlappen gewoon
hun roes uitslapen. De volgende ochtend stuurden we hen dan weg. Dat werkte
prima."

Het is niet de enige modernisering die op Sark - 4,8 kilometer lang, 2,4
kilometer breed - voor complicaties zorgt. De hele feodale bestuursstructuur,
die eeuwenlang tot tevredenheid van de meeste bewoners werkte, wordt op het
ogenblik overhoop gehaald.

Al sinds 1565 pacht de heerser van Sark, aangeduid als Seigneur, het eiland van
het Britse vorstenhuis voor het luttele bedrag van 1,79 pond (2,63 euro) per
jaar. De huidige Seigneur, Michael Beaumont, bewoont een fraai huis met
schitterende tuin die is opengesteld voor het publiek. Hij geniet enkele
curieuze privileges. Zo mag hij als enige duiven en niet gesteriliseerde
vrouwtjeshonden houden.

De Seigneur verdeelde het grootste deel van het land tussen veertig families. Op
hun beurt konden die hun land aan anderen verpachten.

De 'veertig' werden bovendien automatisch lid van de Chief Pleas, het lokale
parlement. "Het feodale karakter van het eiland wordt nog wel eens overdreven",
meent Jan Guy, voormalig schoolhoofd. "Dat raakte alleen de top. Ik ben echt
geen horige."

Tot op de dag van vandaag maakt het groene eiland met zijn spectaculaire steile
kliffen formeel geen deel uit van Groot-Brittannië en evenmin van de Europese
Unie. De bewoners zijn gewend op eigen benen te staan. "We kennen hier geen
sociale zekerheid en geen pensioenvoorzieningen van de overheid", zegt Penny
Prevel, die in het bezoekerscentrum werkt. "De mensen weten dat ze hard moeten
werken en ze doen dat ook."

Velen hebben, afhankelijk van de seizoenen, drie of vier banen. De meesten
verdienen hun boterham met landbouw en toerisme. Ook gratis gezondheidszorg,
zoals elders in het Verenigd Koninkrijk, ontbreekt. Daar staat tegenover dat de
belastingen laag zijn. Als iemand iets heeft, komt de dokter op de fiets. Zo
nodig mobiliseert hij een ambulancewagen die achter een tractor kan worden
gehaakt, want tractoren zijn wel toegestaan op Sark. Als het ernstig is, rukt er
een speciale ambulanceboot, de Flying Christine, uit van het eiland Guernsey, op
drie kwartier varen van Sark.

Lange tijd verliep alles in goede orde. Het parlement kwam af en toe bijeen in
het lokale schoolgebouw, dat tevens dienst deed als rechtszaal. "Ik weet nog
goed dat, toen ik als jongen hier op school zat, we soms vrij kregen als het
parlement of de rechtbank het schoolgebouw nodig had", lacht de 65-jarige
kolonel Reginald Guille, die nu het ambt van 'seneschal' vervult, een soort
rechter. Inmiddels is er een apart schoolgebouw bijgebouwd.

De laatste decennia kwamen er echter steeds meer landeigenaren van buiten, die
voor forse bedragen de oorspronkelijke landeigenaren uitkochten. Daarmee kregen
ze automatisch een zetel in het lokale parlement. De meest omstreden nieuwe
landeigenaars zijn de broers Michael en David Barclay, twee rijke zakenlieden
die een bij Sark horend eilandje hebben opgekocht. Zij bemoeien zich, tot
wanhoop van sommigen, veelvuldig met het bestuur.

"Het stak lokale bewoners natuurlijk dat vreemden hier plotseling zoveel in de
melk kregen te brokkelen", zegt Harry Sudden, een bejaarde man die bezig is in
zijn tuin. Zelf is Sudden evenmin inheems maar door zijn huwelijk met een vrouw
van hier woont hij al 45 jaar op Sark.

Geleidelijk aan is met het er de laatste jaren over eens geworden dat het beter
is de oude bestuursstructuur te democratiseren. Juist vorige maand viel er een
belangrijke doorbraak te noteren. De landeigenaars gingen er op 4 juli mee
akkoord dat hun dominante positie in de Chief Pleas werd teruggebracht tot 12
zetels. De 'gewone' burgers zouden voortaan 16 zetels krijgen. Een referendum
moet uitmaken of de Chief Pleas in de toekomst helemaal op democratische
grondslag zal worden gekozen. Sudden zet zijn schop in de grond en besluit dan:
"Het liefst hadden we het oude systeem willen handhaven,want het werkte heel
goed, maar in de gegeven omstandigheden is dat niet haalbaar."

LOAD-DATE: August 7, 2007

LANGUAGE: DUTCH; NEDERLANDS

NOTES: Voor meer informatie over Sark: www.sark.info; De kanaaleilanden; De
Hertog van Normandië verovert de Kanaaleilanden in 933. Vanaf 1066 vallen ze toe
aan Engeland. Ze horen niet bij Verenigd Koninkrijk of EU, wel bij de Britse
Kroon.; De bewoonde eilanden bestaan uit het baljuwschap van Jersey (het
grootste eiland), en het baljuwschap van Guernsey, dat de eilanden Guernsey,
Alderney, Jethou, Herm, Brecqhou, Lihou en Sark omvat.; Een aantal kleine
eilanden is privébezit. Jersey en Guernsey hebben eigen biljetten van Britse
ponden en eigen internetdomeinen (.je en .gg)

GRAPHIC: 2507NNmorgensark2, Indrukken van het groene eiland Sark., Foto's Chapel
Studios
0709APsark, Vrijwillig politieman Chris Bateson voor de politiecel., Foto Floris
van Straaten
2507NNmorgensark1
250707X_SARKmicronatie

PUBLICATION-TYPE: Krant


                         Copyright 2007 NRC Media B.V.
                              All Rights Reserved

                              59 of 146 DOCUMENTS



                                NRC Handelsblad

                                 July 31, 2007

Burger heeft recht op een grote mond

BYLINE: Rob Wijnberg

SECTION: OPINIE; Blz. 7

LENGTH: 1052 woorden

SAMENVATTING:

Vier mensen werden onlangs veroordeeld voor het beledigen van een agent, een
vijfde is beboet voor majesteitsschennis. Daarmee is een grondrecht in gevaar:
de vrijheid van meningsuiting, meent Rob Wijnberg.

VOLLEDIGE TEKST:

Het jaren-vijftig-fatsoen was al, sinds het eerste kabinet-Balkenende, tot
politiek dictum verheven, maar heeft nu ook de rechterlijke macht bereikt. Deze
maand werden vier mensen veroordeeld voor het beledigen van een ambtenaar in
functie. De gerechtshoven in Arnhem en Leeuwarden bestraften op 12 juli
respectievelijk het opsteken van een middelvinger en het roepen van 'fuck you'
naar een agent. Een dag later deelde een Friese politierechter een boete van 220
euro uit aan een man die een agent 'loser' had genoemd. En woensdag werd een
asielzoeker door de rechter in Deventer een voorwaardelijke boete van 160 euro
opgelegd voor de woorden: 'Fuck you, Turki'.

Niks mis mee? Jawel. Dit is namelijk een aantasting van een grondrecht: de
vrijheid van meningsuiting. De vier rechterlijke uitspraken zijn onrechtmatig,
scheppen gevaarlijke jurisprudentie en zijn zwak onderbouwd. Dat onze
grondrechten het zo gemakkelijk afleggen tegen één of ander fatsoen, is uiterst
zorgelijk te noemen.

Waarom zijn de veroordelingen onrechtmatig? De reden werd - hoewel indirect - al
in 1953 gegeven door de filosoof Ludwig Wittgenstein: de betekenis van taal
schuilt niet in de woorden zelf, maar in de manier waarop ze gebruikt worden. Zo
complex als deze filosofische gedachte is, zo simpel is ze te illustreren.

Stel, een jongen wordt op school gepest. Zijn klasgenoten noemen hem consequent
'dikzak'. De leraar wil de beledigingen een halt toe roepen en verbiedt het
woord 'dikzak'. Nu noemen zijn klasgenoten, slim als ze zijn, de jongen steeds
'schoonheid'. Heeft het verbod dus zin gehad? Nee, want de betekenis van de
woorden schuilt niet in de woorden, maar de manier waarop ze gebruikt worden. In
dit geval: om te kwetsen.

De aanname dat gebaren met de middelvinger en woorden als 'fuck you' of 'loser'
per definitie beledigend zijn, is dus onjuist. De rechters hebben ten onrechte
de betekenis ín de woorden en gebaren gelegd. Nu kan men stellen: deze woorden
en gebaren worden altijd en uitsluitend gebruikt om te beledigen. Dat is op zijn
minst twijfelachtig. Soms gebruikt men - vooral jongeren - de middelvinger of
'fuck you' om aan te geven dat men iets niet wil. Of als uiting van frustratie
of pijn. Daar is dan, hoewel wellicht door velen als grof of ongepast opgevat,
niet per definitie sprake van beledigende intenties. Belediging kan hier dus
niet bewezen zijn, omdat het niet te bewijzen is. Zulke intenties zitten immers
niet verborgen in de woorden, maar in de geest. Dat maakt de veroordeling
onrechtmatig.

En al was wél aangetoond dat hier sprake is van belediging, dan nog is de vraag
of beledigingen strafbaar moeten worden gesteld. Het antwoord daarop is: nee.
Beledigingen horen net zozeer bij het leven als complimenten. Iedereen zal ooit
beledigd worden, al was het alleen maar omdat er altijd andersdenkenden zijn.
Bovendien is belediging een kwestie van opvatting en smaak. Wat voor de één een
diepe krenking is, betekent voor de ander nog niet eens het ruisen van de wind.
Met de strafbaarstelling van kwetsingen dreigt dus onmiddellijk het gevaar van
de willekeur. Dat bleek al in de Deventer rechtszaak. Het woord 'loser' werd
strafbaar gesteld, maar de woorden 'burgerpester', 'sukkel', 'stakker' en
'idioot' niet. In juni kwam een rechtbank in Alkmaar al tot vrijspraak voor het
woord 'mierenneuker'. Op grond van de Van Dale, nota bene.

Met de willekeur dreigt ook de oneindige regressie. Alles kan, in potentie, als
een belediging worden opgevat. Niet voor niets verdedigde politica Ayaan Hirsi
Ali twee jaar geleden de meningsvrijheid als "het recht om te beledigen". Zou
het dat niet zijn, dan zou het vrije woord tot nul worden gereduceerd. Men hoeft
dan slechts blijk van belediging te geven om een ander het zwijgen op te laten
leggen.

Waarschijnlijk daarom wordt in dit soort zaken vaak nog een andere drogreden
aangevoerd: het autoriteitsargument. Dat argument luidt: de ambtenaar in functie
verdient extra bescherming om zijn autoriteit te bewaken. Dat raakt kant noch
wal. Schelden is immers bovenal een uiting van onmacht. Het toont de autoriteit
van de agent, die de burger in de greep van de wet heeft, juist áán. Het wekte
dan ook enorme bevreemding dat de Arnhemse rechter in het vonnis liet aantekenen
dat hij niet inzag "waarom een agent een grotere tolerantie zou moeten hebben
dan ieder ander". De reden is namelijk doodeenvoudig: omdat hij meer macht
heeft.

Bovendien, als het tolerantieniveau van de agent daadwerkelijk gelijk zou worden
gesteld aan dat van iedere burger, dan wordt het nog druk bij de rechtbank.
Iedere opgestoken middelvinger of 'fuck you' in het dagelijkse
(maatschappelijke) verkeer zou voor de rechter kunnen worden uitgevochten. Dat
kan onmogelijk de bedoeling zijn van de vonnissen; die mogelijkheid is nu wel
geschapen.

Dat daarmee deuren zijn geopend die gesloten dienen te blijven, is zelfs geen
hypothese meer. Gisteren nog werd een 47-jarige man een boete van 400 euro
opgelegd wegens majesteitsschennis. Hij zou de koningin hebben 'beledigd' met de
woorden: "Ik haat jullie koningin. De koningin van Nederland is een hoer."
Hoewel de boete hier nog mild te noemen is - de wet voorziet officieel in een
maximale gevangenisstraf van maar liefst vijf jaar - kan ik niet anders dan
concluderen dat dergelijke veroordelingen van het middeleeuwse soort zijn, die
je misschien in Iran, maar zeker niet in Nederland zou verwachten.

Maar het ergste aan de vonnissen is niet eens zozeer dat vijf mensen hun vrije
woord met terugwerkende kracht is ontnomen. Kwalijker is de stilte die er op
volgde. Waar blijven de vrijheidlievende politici, columnisten, schrijvers en
cabaretiers? Als het gaat om Deense spotprenten of de columns van Theo van Gogh,
dan schreeuwen zij collectief moord en brand. Nu blijkt: zij verdedigen vooral
hun eigen 'recht om te beledigen'. Staat het recht van de gewone burger met een
iets te grote mond op het spel, dan blijkt het evenwel niets waard. Het is het
politieke stilzwijgen dat hier het meeste spreekt.

Daarom zeg ik: herstel het vrije, soms kwetsende woord in ere. We leven in 2007.

LOAD-DATE: July 31, 2007

LANGUAGE: DUTCH; NEDERLANDS

NOTES: Rob Wijnberg is redacteur van nrc.next en schreef een afstudeerscriptie
filosofie over de vrijheid van meningsuiting.; Moet beledigen kunnen? Discusieer
mee op nrc.nl/discussie.

GRAPHIC: 2707NNOPIfuckMILO, Illustratie Milo

PUBLICATION-TYPE: Krant


                         Copyright 2007 NRC Media B.V.
                              All Rights Reserved

                              60 of 146 DOCUMENTS



                                NRC Handelsblad

                                 July 31, 2007

Wientjes is slecht verliezer;
Werkgeversorganisatie kan nog veel leren van milieulobby

BYLINE: Rinus van Schendelen

SECTION: OPINIE; Blz. 07

LENGTH: 828 woorden


Bernard Wientjes, de voorzitter van werkgeversorganisatie VNO-NCW, is weer
publiekelijk boos. Nu over de vernietiging door de Raad van State van het
Tracébesluit A4 bij Leiderdorp dat het ministerie van Verkeer & Waterstaat had
genomen en waartegen Milieudefensie bezwaar maakte. Wientjes vreest dat de
uitspraak gevolgen krijgt voor vele andere bouwprojecten. In het NOS-Journaal
klaagt hij dat in ons land "de milieubeweging te veel macht heeft en van
democratisch bepaalde procedures misbruik maakt".

Kloppen deze verwijten? Zeker niet in formele zin. Milieudefensie is een private
lobbygroep, die soms bij wet ingestelde bezwaarprocedures benut. In beide
opzichten verschilt zij niet van VNO-NCW. Het verschil nu is slechts dat
Milieudefensie bij de Raad van State heeft gewonnen en VNO-NCW zich verliezer
beschouwt. Bij verlies kan men, net zoals in de sport, de winnaar beter
feliciteren dan beschimpen. Ook dit hoort bij de behartiging van eigenbelang.
Emotioneel laat Wientjes zich in de kaart kijken. Hij zegt nu veel druk op
kabinet en publiek te gaan uitoefenen.

Hoe kansrijk is die door Wientjes beoogde druk? 'Het publiek' is geen
lobbygroep. Gewone burgers zullen naar een razende kopman hooguit met
leedvermaak luisteren. Enkele groepen kan Wientjes wellicht wel mobiliseren,
zoals de wegvervoerders (TLN) en de weggebruikers (ANWB), maar daartoe kan hij
beter de telefoon pakken dan een microfoon. TLN is trouwens bij de kwestie al
actief betrokken en de ANWB is, vermoedelijk door verdeeldheid van haar leden,
nog opvallend stil.

Politieke partijen kan Wientjes moeilijk via publieksactie activeren, want die
hebben daar zelf weinig leden. Wel toonden de Tweede Kamerleden Koopmans (CDA)
en Roefs (PvdA) al hun verontrusting over de uitspraak van de Raad van State, in
afwachting van de reactie van minister Eurlings - een typisch Haagse opstelling
waarmee zij alle kanten opkunnen. Tot slot, druk uitoefenen op het kabinet? Ook
dat doe je beter niet per publieke aankondiging.

De casus is niet uniek, eerder symptomatisch. Op milieudossiers scoort
Milieudefensie, juist ook via de rechter, vaker én tot nadeel van VNO-NCW.
Wientjes had dus kunnen zeggen dat Milieudefensie op allerlei beleidsgebieden,
van landbouw en industrie tot vervoer, 'te veel invloed' heeft. Maar in een
open, democratisch stelsel is dat een raar verwijt, want winst en verlies zijn
(gelukkig) 'all in the game'. Bovendien keert zo'n verwijt zich snel tegen de
klager, die kennelijk 'te weinig invloed' heeft. Welnu, dan moet VNO-NCW beter
lobbyen.

De sterkste succesfactor van lobbyen is nog altijd intelligentie en die heeft
elke lobbygroep in eigen hand. Vele onderdelen van de milieubeweging hebben,
niet zonder reden, in binnen- en buitenland een reputatie van gewiekst ofwel
intelligent lobbyen. Daar moet VNO-NCW niet op schimpen maar van leren. Ter
lering twee voorbeelden.

Ten eerste opereert de slimme milieubeweging veelal op een shortlist van
dossiers met langere tijdshorizon in toekomst en verleden. Voor enkele dagdromen
of nachtmerries trekt zij jaren uit en benut zij haar geheugen. Het VNO-NCW zit
vooral op een longlist met korte horizon. Deze onmogelijke combinatie is vooral
een gevolg van zijn verdeelde en ongeduldige achterban, maar oplosbaar via een
betere 'interne lobby'. Ook zijn geheugen verdient opfrissing, want de Raad van
State deed eerder vergelijkbare uitspraken (zoals inzake de Maasvlakte en de
N219 bij Moerkapelle). VNO-NCW had kunnen raden hoe de raad zou oordelen en
daarop kunnen anticiperen.

Een tweede verschil is dat de intelligente milieulobbyisten vooral zijn gericht
op processen van wetgeving en liefst van 'hogere' aard. Jaren lobbyen zij voor
internationale protocollen als 'Cartagena' en 'Aarhus', die daarna hun effect
hebben op Europese en uiteindelijk binnenlandse wetgeving, waarna het beoogde
beleid vanzelf volgt. Ook onze wetgeving op luchtkwaliteit is via zo'n omweg
gekomen. Het VNO-NCW zit veeleer op de binnenlandse beleidslobby en vooral na
Paars II liefst op hoog niveau bij bewindslieden, binnenskamers en per 06.
Beleidsdeals blijven echter papier, als zij niet passen binnen de piketpaaltjes
van hogere wetgeving. De Raad van State kon, gelet op het Besluit Luchtkwaliteit
2005, niet veel anders dan het Tracébesluit A4 vernietigen.

Dit zijn slechts twee voorbeelden van aanpakverschillen in de lobby. VNO-NCW kan
hier leren van onder andere Milieudefensie. In zijn interne organisatie moet de
organisatie een cultuur realiseren van ruimer tijdsbesef. En in zijn
doelstellingen moet zij zich meer richten op hogere wetgeving.

Ook ons land verschuift van 'rule of consensus' naar 'rule of law'. De lobby
moet deze trend volgen. Wat weerhoudt VNO-NCW om samen met andere
belanghebbenden te lobbyen voor bijvoorbeeld Europese antifilewetgeving,
uiteraard gevat in vrome beleidsdoelen als gezondheid, milieu en welvaart? Bij
succes moet onze Raad van State ook hiermee rekening houden en komt hij tot een
andere uitspraak.

LOAD-DATE: July 31, 2007

LANGUAGE: DUTCH; NEDERLANDS

NOTES: Rinus van Schendelen is hoogleraar politicologie aan de Erasmus
Universiteit Rotterdam.; De sterkste succesfactor bij lobbyen is nog altijd
intelligentie

GRAPHIC: Tekening Ruben L. Oppenheimer

PUBLICATION-TYPE: Krant


                         Copyright 2007 NRC Media B.V.
                              All Rights Reserved

                              61 of 146 DOCUMENTS



                                NRC Handelsblad

                                 July 27, 2007

Zodat de leek het ook kan begrijpen

BYLINE: Frank Kuitenbrouwer

SECTION: Blz. 26

LENGTH: 561 woorden


Het eerste besluit van Willem I in 1813 was afschaffing van de juryrechtspraak
die onder Napoleon was ingevoerd. In de juridische folklore kreeg dit besluit
mythische proporties, het symbool van het vertrouwen in de onafhankelijke -
professionele - rechtspraak. In werkelijkheid had het besluit veel te maken met
de afkeer van Willem I voor volkssoevereiniteit. En met een stevige lobby van de
professionele rechters.

Dat laat juridisch journalist Lex van Almelo in zijn boek over juryrechtspraak
in Nederland een getuige-deskundige zeggen in een fictieve procedure over de
voors en tegens van de lekenrechtspraak. De juryrechtspraak werd weer op de
politieke agenda gezet door de Lijst Pim Fortuyn. Met het vertrek van deze
partij uit de Tweede Kamer lijkt het hot issue weer te zijn afgekoeld, zoals de
hoogleraar strafrecht Theo de Roos het uitdrukt in een recent 'cahier' van de
Raad voor de Rechtspraak. Het kabinet nam vorige week de conclusie van De Roos
over dat het niet vindt dat gewone burgers moeten deelnemen aan de rechtspraak.

Lex van Almelo besteedt het eerste deel van zijn boek aan een verslag van de
berechting door het hof te Antwerpen van de 27-jarige hulpkok Hector. Deze werd
ervan beschuldigd zijn 17-jarige vriendin Sarah met 84 messteken om het leven te
hebben gebracht nadat zij hem bedrogen had. Het verzamelde bewijsmateriaal moet
onder leiding van een rechter worden gepresenteerd aan de jury van 12 personen
(met twee reserves) die het dossier niet kennen. Het proces duurt een week. De
uitslag: levenslang. Na afloop bedankt de rechter de juryleden: 'U bent uit het
leven gegrepen om over iemand te oordelen die iemand uit het leven gegrepen
heeft. Ik denk dat u een andere kijk heeft gekregen op justitie'.

In het tweede deel van het boek is de juryrechtspraak zelf inzet van het
openbaar debat. De uitspraak komt niet uit een jurykamer maar uit de bovenkamer
van de auteur zelf. Zijn opmerkelijke conclusie is dat invoering van
juryrechtspraak (in elk geval voor moordzaken) de kwaliteit van de rechtspraak
ten goede komt.

Toch is Van Almelo als jurist naar eigen zeggen opgevoed met de gedachte dat de
stem des volks geweerd moet worden uit de rechtszaal. De ervaring in Antwerpen
was voor hem het begin van de omslag. Niet alleen wegens de nauwgezetheid
waarmee het bewijsmateriaal werd gepresenteerd en gecontroleerd. Maar ook omdat
de misdaad in al zijn (on-)menselijkheid werd getoond. Volgens Van Almelo
'kijken Nederlandse juristen met grote afstand naar het verschijnsel, zonder
zich te verdiepen in de feitelijke gang van zaken en de menselijke dimensie'.

Het is echter de vraag hoe slecht die afstandelijkheid in de rechtzaal is. De
fundamentele opdracht van de strafrechtspleging is wel omschreven als: te gaan
staan tussen dader en slachtoffer. Dat vraagt distantie. Deze moet niet ten
koste gaan van de duidelijkheid bij de behandeling van strafzaken. Wat dit
betreft hebben professionele rechters nog wel iets te leren van
lekenrechtspraak. Ze hebben daarbij ook een voordeel: rechterlijke vonnissen
dienen gemotiveerd te zijn. Dat geldt niet voor een jury.

Willen Nederlanders juryrechtspraak? Strengere straffen spelen geen rol, aldus
opinieonderzoekers in het recente cahier. Burgers willen snellere procedures,
minder fouten en begrijpelijker straffen. Allemaal klussen die professionele
rechters toch moeten kunnen klaren.

LOAD-DATE: July 27, 2007

LANGUAGE: DUTCH; NEDERLANDS

NOTES: Lex van Almelo: Dames enheren van de jury. Juryrechtsrpaak in Nederland.
Inmerc, 192 blz. (E)17,95

GRAPHIC: 2707BBomslaglex

PUBLICATION-TYPE: Krant


                         Copyright 2007 NRC Media B.V.
                              All Rights Reserved

                              62 of 146 DOCUMENTS



                                NRC Handelsblad

                                 July 27, 2007

De stemsmet-formule;
Sevtap Baycili over de verkiezingen in Turkije;
Literatuur Essay

BYLINE: Sevtap Baycili

SECTION: Blz. 09

LENGTH: 1372 woorden

SAMENVATTING:

Sinds in Nederland devote christenen hun intrede in de regering deden, begrijpt
schrijfster Sevtap Baycili Nederland niet meer. Een vergelijkbaar gevoel van
onbegrip overvalt haar nu de van oorsprong islamistische AK-partij van Erdogan
de verkiezingen heeft gewonnen. "Er is geen tijd meer voor de westerse idealen."


VOLLEDIGE TEKST:

Ik woon nu al vijftien jaar in dit land. Tien jaar geleden dacht ik dat ik wist
hoe Nederlanders denken en hun politieke keuze maken. Maar alles verandert. Als
bewoner en burger van Nederland ben ik getuige van onvoorspelbare veranderingen.
Ik had me bijvoorbeeld tien jaar geleden niet kunnen voorstellen dat hier in
Nederland een regering zou komen met devote Christenen, waaraan naast het
christen-democratische CDA ook de Partij van de Arbeid meedoet.

Bizar. Maar het is gebeurd. Iets om aan te moeten wennen, vrees ik. Als minister
van Defensie hebben we nu Van Middelkoop van de ChristenUnie, een waarlijk
christelijk man die de goddelijke wijsheid in zijn heilige boek volgt: het lot
van onze soldaten ligt in zijn handen. Verder staat er nog een andere
godvrezende aan het hoofd van het ministerie dat zich met de toekomst van dit
land moet bezighouden: meneer André Rouvoet voor jeugd en het gezin. Het volk,
dat vice-premier Bos 'de gewone mensen' noemt en dat zich kennelijk graag door
gelovige politici laat regeren, blijft keurig belasting betalen, wetend dat het
geld onder andere nu ook gebruikt wordt om Bijbelse idealen te realiseren. Ik
dacht dat ik Nederland goed kende. Niets daarvan. Alles is veranderd.

Maar goed, gelukkig heb ik twee landen. Naast Nederland is er nog mijn land van
herkomst, Turkije. Dat is tenminste een land dat nog te begrijpen is. Of niet?
Kun je Turkije werkelijk blijven doorgronden na vijftien jaar Nederlanderschap?
Turkije is een land dat nog sneller en veel drastischer verandert dan Nederland.

Ik heb Turkije verlaten toen

de religieuze politici - de politici die de schone religieuze gevoelens van
'gewone mensen' gebruiken om harten en daarmee stemmen te winnen - ongeveer acht
procent van de stemmen haalden. Ze vormden geen bedreiging voor de strenge
scheiding tussen kerk en staat die Turkije kent - en waarvan de bescherming en
de voortzetting een grondwettelijke plicht is van het Turkse leger.

Dit handjevol religieuze freaks werd door moderne burgers van Turkije vooral
uitgelachen. Hun theologisch zeer achterhaalde ideeën over islam en de koran -
en daardoor ook over de samenleving en over de positie van de vrouw binnen de
samenleving - werd door maar weinigen serieus genomen. Hoe kan het dat ze nu dan
zoveel stemmen halen?

Ja, zelfs mijn eigen moeder heeft op hem gestemd, op die Erdogan. Niet geheel
uit zichzelf natuurlijk. Mijn jongste broer heeft haar die raad gegeven:
"Erdogan is keuriger en lijkt eerlijker, hij is een stuk minder erg dan de
rest". En Ismail Cem die wij vroeger vanuit ons woondistrict als
parlementsafgevaardigde naar de hoofdstad Ankara stuurden, was er niet meer.
Mijn moeder stemde vroeger op hem omdat ik haar heel gemakkelijk kon overtuigen:
"Cem is zo een knappe man, toch?"

Om op afstand meer van het Turkije van nu te begrijpen, bezocht ik de pagina's
van de populairste Turkse krantenwebsites en las over de verkiezingen. Ik vond
al snel een remedie tegen 'stemsmet'. Tegen wat? Het is misschien ouderwets en
technologisch achterhaald maar men gebruikt in Turkije nog steeds onuitwisbare
inkt om, na de kiesdaad, op kiesgerechtigden te stempelen. Dit is ter voorkoming
dat men met zijn identiteit fraudeert en nog een keer stemt. Sinds deze laatste
verkiezingen heet dat 'stemsmet'.

Wat doe je tegen stemsmet? Sap van een halve citroen, volgens de krant, halve
theelepel keukenzout, 4 à 5 druppels rode wijnazijn. Goed mengen en dertig
minuten laten staan. Daarna dep je je hand in olijfolie en die vervolgens in de
stemsmet-formule. Dan was je je handen weer met water en zeep.

Terwijl mensen massaal hun handen wasten, heeft Erdogan gewonnen! Arme man die
tot nu toe alleen maar hard heeft gewerkt voor de mensen, voor 'de gewone
mensen', en toch wordt hij voortdurend aangevallen door zijn politieke
tegenstanders vanwege zijn religieuze verleden. Ja, hij is een man die vroeger
gedichten voorlas waarin minaretten van moskeeën veranderden in kanonnen waarmee
je op de plegers van onrecht zou kunnen schieten. Sinds hij de afgelopen jaren
premier is kan hij alle beschuldigingen aan zijn adres over een geheime
religieuze agenda achter zich laten en de kiezers van zijn welwillendheid en
betrouwbaarheid overtuigen. Niet alleen met woorden maar ook met zijn daden.

Erdogan beloofde de kiezers zichtbare resultaten, en dat hij zich echt voor alle
mensen van zijn land inzet. Alle een middenweg zoekende, zwevende, apolitiek
denkende kiezers konden gerust op hem stemmen.

Een president met een vrouw

die een hoofddoek draagt, of een premier? Dat kan kennelijk tegenwoordig door
het postmoderne Turkse volk getolereerd worden. Hebben mensen een voorkeur voor
de politieke leiders met een religieuze achtergrond, voorkeur voor mannen met
godvrees? Jazeker! Gewone mensen overal in de wereld missen iets. Ik bedoel, ze
hebben heimwee naar iets dat er voor hun gevoel niet meer is. Betrouwbaarheid.
Zij hebben daarom ter compensatie een politieke voorkeur ontwikkeld, overal in
de wereld bijna tegelijkertijd, voor de gelovige politici. Bij gelijke
geschiktheid gaat de voorkeur van de gewone man uit naar een kandidaat met een
democratische blik in zijn ogen, maar ook met een religieuze achtergrond.

Mensen denken nu heel anders over religie en over politiek dan nog maar een paar
jaar geleden. De idealen, die vooral westerse idealen waren, zijn verlaten. Men
heeft voor pragmatisme gekozen. Wie weet tegenwoordig nog hoe een ideaal wordt
geboren en waar het uiteindelijk toe leidt? Niemand. En de moderniteit uit het
Westen was voor Turkije toch een ontworteld ideaal. Het werkte niet. Het loste
niet alles op.

De moderniteit werd uiteindelijk een nogal oppervlakkige gedragscode in het
dagelijkse leven. Je eet geen lahmacun (de Turkse pizza) in het openbaar,
bijvoorbeeld. Je gaat niet naar de moskee. Je luistert niet naar arabeske
muziek. Je ruikt niet naar knoflook. Je doet aan dieetjes. Je neemt een boek mee
als je gaat reizen, ook als je het niet leest of niks ervan begrijpt. Je denkt
westers, overdreven westers, westerser dan de westerse mensen zelf! Je bewondert
Europa en Amerika, waar volgens het sprookje niemand honger heeft en voor alle
zieken en ouden gezorgd wordt.

In het Westen staat de waarde van een mensleven veel hoger aangeschreven, vind
je volgens de code. Daar leven de mensen in vrede. Daar zijn landen van
vrijheid! Landen zonder problemen. Die bewonder je zonder dat je daar ooit
geweest bent. Zonder te weten hoe je eigen cultuur ooit wel was.

Ja, zo was de toestand toen ik

daar nog woonde. Maar de mensen in het Oosten hebben vragen gesteld bij die
codes - merk ik nu. Ze zijn erachter gekomen dat je met hard werken en vooral
jezelf blijven, zeer goede oplossingen kunt vinden voor allerlei problemen die
je met de westerse moderniteit alleen niet kunt oplossen. En ze begonnen zo weer
knoflook te eten. Want het is, apart van de geur, eigenlijk wel goed voor je.

Dat is de enorme mentaliteitsverandering die Turkije nu heeft doorgemaakt, denk
ik. Er is trouwens geen tijd meer voor buitenlandse idealen die toch nergens
goed voor zijn, wanneer de bedenkers van die idealen vlak voor je landsgrenzen,
in Irak bijvoorbeeld, zeer pragmatisch bezig zijn met het veranderen van de
wereldkaart. "Als Erdogan toch iets fouts doet met zijn islam dan hebben wij nog
steeds het leger, met of zonder grondwet, toch? Hij gaat inshallah hard werken
voor mensen. Dat heeft hij beloofd. Het mag nu niet weer misgaan met ons." Dat
zeggen de gewone mensen in Turkije, nadat ze op Erdogan gestemd hebben en hun
handen gewassen met de stemsmet-formule.

Zo heeft Turkije na 52 jaar weer een man die 'met veel meer instemming van het
volk' door mag gaan met het regeren, zoals deze krant heeft vermeld. De laatste
die, 52 jaar geleden, ook regeerde en toch stemmen won - Adnan Menderes - is
uiteindelijk na een militaire staatsgreep opgehangen. Maar dat gaat inshallah
nooit weer gebeuren!

LOAD-DATE: July 27, 2007

LANGUAGE: DUTCH; NEDERLANDS

NOTES: Ja, zelfs mijn moeder; heeft op hem gestemd,; op die Erdogan; Sevtap
Baycili; Sevtap Baycili (Istanbul, 1968) woont sinds 1991 in Nederland. Zij is
de auteur van de essaybundel Donderpreken (2006), de roman De Markov-keten
(1998) en de satire De nachtmerrie van een allochtoon (1999).

GRAPHIC: 2707CSturkije, Aanhangers van de Turkse AK Partij vieren feest in
Ankara na de verkiezingszege afgelopen zondag, foto Reuters
Sevtap Baycili, foto Serge Ligtenberg

PUBLICATION-TYPE: Krant


                         Copyright 2007 NRC Media B.V.
                              All Rights Reserved

                              63 of 146 DOCUMENTS



                                NRC Handelsblad

                                 July 26, 2007

Dertien minuten geen volksvermaak

SECTION: BINNENLAND; Blz. 3

LENGTH: 269 woorden

DATELINE: Tilburg, 26 juli.


De draaimolen en het reuzenrad stonden stil, maar tot protesten leidde dat
gisteravond niet. Om kwart over tien ging de kermis van Tilburg dertien minuten
plat uit protest tegen het kabinetsplan het btw-tarief voor kermisattracties van
6 naar 19 procent te verhogen.

De demonstratie, ingeluid door kerkklokken, kreeg massale steun van de
vijftigduizend bezoekers: "Een eeuwenoude cultuur mag nóóit verloren gaan",
weerklonk het uit de gekoppelde geluidsinstallaties. "Néééé", antwoordde het
publiek, dat met lightsticks zwaaide om het protest kracht bij te zetten.

Alle 245 exploitanten deden mee aan de demonstratie, die de steun kreeg van de
cafés in de binnenstad. De kroegen doofden hun lichten en draaiden dertien
minuten geen muziek. Jan Boots, voorzitter van kermisbond NKB: "Deze immense
bijval moet politiek Den Haag er toch van overtuigen dat ze het oudste
volksvermaak van Nederland niet zomaar kunnen vermoorden."

Volgens Boots heeft een "representatief onderzoek" onder kermisexploitanten
uitgewezen dat de verhoging van de btw ertoe zal leiden dat de meeste uitbaters
te maken krijgen met een forse inkomensdaling, waardoor het voortbestaan van hun
bedrijf in groot gevaar komt. "Bovendien zullen kleine kermissen verdwijnen en
gaan de toegangsprijzen voor de attracties omhoog."

Woordvoerder Nicole Vermolen van Bovak, de tweede kermisbond, noemde de
kabinetsplannen "schrijnend": "Het CDA en de ChristenUnie hebben het gezin als
hoeksteen van de samenleving hoog in het vaandel staan. En de PvdA komt van
oudsher op voor de belangen van de gewone man. Juist dat gezin en die gewone man
vormen ons publiek."

LOAD-DATE: July 26, 2007

LANGUAGE: DUTCH; NEDERLANDS

GRAPHIC: 2607BINkermis, Protest op de kermis van Tilburg tegen de voorgestelde
verhoging van het btw-tarief voor pretparken, kermissen en ander amusement,
gisteravond., Foto Hollandse Hoogte

PUBLICATION-TYPE: Krant


                         Copyright 2007 NRC Media B.V.
                              All Rights Reserved

                              64 of 146 DOCUMENTS



                                NRC Handelsblad

                                 July 26, 2007

Stop belastingverhoging van kabinet;
CPB-cijfers over dalende koopkracht in 2008 zijn verbijsterend

BYLINE: Mark Rutte; Ineke Dézentjé Hamming-Bleumink

SECTION: OPINIE; Blz. 07

LENGTH: 760 woorden

SAMENVATTING:

Het is goed nieuws dat zoveel mensen zich verzetten tegen de
belastingverhogingen van het kabinet. Het kabinet wil veel te veel geld
uitgeven, vinden

Mark Rutte en Ineke Dézentjé Hamming-Bleumink.

VOLLEDIGE TEKST:

In Nederland wordt al te lang te weinig gediscussieerd over te hoge belastingen.
Belasting betalen wordt vooral gezien als een noodzakelijk kwaad. Een vakbond
van belastingbetalers die luidkeels protesteert tegen iedere belastingverhoging,
zoals in de Verenigde Staten, lijkt in Nederland nauwelijks mogelijk.

Maar het aantreden van het nieuwe kabinet zou een keerpunt kunnen zijn. De
belastingverhogingen die CDA, PvdA en ChristenUnie willen doorvoeren, gaan niet
ongemerkt aan Nederland voorbij. Sterker nog: er lijkt een bescheiden
protestbeweging op gang te komen. Het zal nog wel even duren voordat boze
belastingbetalers het Malieveld bezetten, maar het is niet langer ondenkbaar.
Drie actuele voorbeelden.

De Vereniging Eigen Huis voert actie tegen het vrijgeven van de OZB-tarieven.
Via de website www.ozbprotest.nl zijn al bijna 750.000 protestbrieven verstuurd.
De inzenders zijn bang dat gemeenten hun OZB-tarieven enorm gaan verhogen, nu
het kabinet daar de ruimte voor biedt.

Deze week stond in Tilburg de grootste kermis van Nederland 13 minuten stil.
Daarmee protesteren de kermisexploitanten tegen de verhoging van de BTW-tarieven
op kermissen en andere attracties. Samen met PvdA en ChristenUnie zet
gezinspartij CDA zo een stevige prijs op familie-uitjes naar de kermis of het
pretpark.

De Consumentenbond roept zijn 550.000 leden op een petitie te tekenen tegen een
extra belasting op vliegtickets. De nieuwe heffing maakt ieder vliegticket
ongeveer 25 euro duurder. Volgens de Consumentenbond heeft de nieuwe belasting
geen enkel effect en is het "niets anders dan een prijsverhoging".

Drie belastingverhogingen uit het regeerakkoord, drie protestacties. Dat zijn we
niet gewend in ons land. En het is niet moeilijk om nieuwe acties te bedenken.
Zo moeten automobilisten 500 miljoen euro extra belasting gaan betalen - per
jaar. Niet alleen de aanschafbelasting BPM maar ook de dieselaccijns gaat stevig
omhoog. De auto is weer helemaal terug als melkkoe, zoals de ANWB al eerder
constateerde. Hoe lang nog tot boze automobilisten de A2 blokkeren?

Het Centraal Planbureau becijferde vorige maand dat als gevolg van alle
belastingverhogingen de koopkracht in 2008 zal dalen. Een verbijsterende
conclusie in een tijd van ongekende economische groei. Het kabinet zal zijn best
doen om de cijfers op Prinsjesdag nog wat op te poetsen, maar mensen gaan de
dalende koopkracht voelen in hun portemonnee.

Het CPB schrijft letterlijk dat de koopkrachtdaling "vooral wordt veroorzaakt
door de forse toename van belastingen en premies". Geen fraaie aantekening in
het rapport van het nieuwe kabinet.

Wat bezielt Bos en Balkenende om de belastingen zo sterk te verhogen? De
financiële bijlage van het regeerakkoord geeft antwoord op die vraag. De drie
coalitiepartijen willen in de komende vier jaar meer dan 19 miljard euro extra
uitgeven. Alles bij elkaar is dat gemiddeld zo'n 1200 euro per hoofd van de
bevolking - en dan tellen we kinderen onder de 18 en ouderen boven de 65 voluit
mee. Dat is dus 1200 euro die u de komende vier jaar niet zelf mag uitgeven; dat
gaat de overheid voor u doen.

Daarmee hanteren CDA, PvdA en ChristenUnie precies de verkeerde volgorde. Eerst
bepalen ze hoeveel extra geld ze willen uitgeven, daarna bedenken ze er
belastingverhogingen bij. Maar zo werkt het natuurlijk niet. Geld moet je eerst
verdienen, voor je het kunt uitgeven. Politiek is in essentie verdeling van
schaarste.

Daarom is het bovenal goed nieuws dat zoveel mensen zich verzetten tegen de
belastingverhogingen van het kabinet. Belastinggeld is niet van de overheid,
maar van de belastingbetalers. Hard werken mag worden beloond; daarom moeten de
belastingen niet omhoog, maar juist omlaag. Mensen verdienen meer ruimte, meer
waardering en meer vertrouwen. Daarom hebben de afgelopen kabinetten zich sterk
gemaakt voor lagere belastingen en een kleinere overheid. Met het aantreden van
het nieuwe kabinet wordt die trend scherp omgebogen.

Het openzetten van de geldkraan en het verhogen van de belastingen is slecht
voor Nederland, slecht voor hardwerkende Nederlanders en slecht voor de
economie. Bos en Balkenende zouden er verstandig aan doen de woorden van niemand
minder dan Ronald Reagan ter harte te nemen: "We hebben geen staatsschuld omdat
we niet genoeg belasting heffen; we hebben een staatsschuld omdat we te veel
geld uitgeven."

LOAD-DATE: July 26, 2007

LANGUAGE: DUTCH; NEDERLANDS

NOTES: Mark Rutte en Ineke Dézentjé Hamming-Bleumink zijn voorzitter en
woordvoerder belastingen van de VVD-Tweede Kamerfractie.

PUBLICATION-TYPE: Krant


                         Copyright 2007 NRC Media B.V.
                              All Rights Reserved

                              65 of 146 DOCUMENTS



                                NRC Handelsblad

                                 July 25, 2007

De moskee is beklad, een kras op mijn ziel

BYLINE: Asis Aynan

SECTION: OPINIE; Blz. 07

LENGTH: 614 woorden


Na een korte vakantie in Groningen zit ik met mijn vriendin in de trein terug
naar huis. Ik ga vaak op vakantie in eigen land. Het was een heerlijke tijd. Ik
houd van Nederland.

Tijdens de terugreis hoor ik op de radio dat er twee moskeeën in Haarlem zijn
beklad met white power-symbolen en hakenkruizen. Het is mij onduidelijk of het
aantal actieve rechts-extremisten stijgt in Nederland, maar nu deze mensen met
haat hebben toegeslagen in de vredige stad waar ik geboren en getogen ben, word
ik diep geraakt. Ik moet direct denken aan de vele herinneringen die ik heb aan
thamziza Al Arahman (moskee De Genadevolle), een van de vier moskeeën die de
stad telt. Ik was er regelmatig te vinden; voor koranlessen, om de salat (het
gebed) te verrichten, het gezamenlijk nuttigen van een maaltijd tijdens
islamitische feestdagen, voor verschillende festiviteiten (geboortes en
trouwerijen bijvoorbeeld), af te spreken met vrienden en om afscheid te nemen
van mijn vader toen hij daar lag opgebaard.

Al Arahman blijkt uiteindelijk niet een van de bekladde moskeeën te zijn, maar
dat maakt de actie niet minder verwerpelijk.

De racisten achter deze misdaad hebben deze actie in naam van hun zieke
ideologie gepleegd. Ze zijn bang voor moslims en uiten hun angst op een
dergelijke manier.

Hoe zit het met de hardwerkende huis-tuin-en-keuken-burger die de actie afkeurt,
maar het gebedshuis wel als een mysterieuze plek beschouwt waar misschien
allerlei plannen worden gemaakt om de islam wereldkundig te maken. Ik vraag mij
af of deze nette burger weet wat er zich in de moskee afspeelt. Ik betwijfel
het.

De moskee heeft meer weg van een sociaal centrum waar voor een klein gedeelte de
islam wordt beleden in de vorm van het gebed en preken. Maar voor een nog groter
deel worden er activiteiten voor de gemeenschap georganiseerd en is het een
ontmoetingsplek. Honderden mensen zijn elke dag in de weer om het huis van God
draaiende te houden. Twee vrijwilligers van thamziza Al Arahman zijn zelfs
geridderd en niet voor de vele gebeden die zij hebben verricht, maar voor hun
jarenlange, vrijwillige inspanningen voor de gemeenschap.

Van de vele mensen die ik in de thamziza heb ontmoet tijdens mijn talloze
bezoeken, heb ik gemerkt dat een groot deel niet echt religieus is - zij gaan
naar de moskee wegens haar sociale functie. En daarbij bedoel ik niet die enkele
haatzaaiende moskeeën met hun BN-imams, die onrustig worden als ze een week niet
in het nieuws zijn geweest. Nee, ik spreek hier over de moslim die naar de
moskee gaat om vrienden te ontmoeten, uitgenodigd te worden voor een dis en naar
het weer in Marokko informeert. Het praktiseren van de islam lijkt vaak een
bijzaak.

Zelf ga ik tegenwoordig nog zelden naar de moskee, maar dat is een theologische
discussie waar ik u niet mee zal lastigvallen. Toch zal onze huisimam mij altijd
begroeten, vragen hoe het met mij en de familie gaat en vertellen dat de deur
van zijn moskee altijd openstaat voor het gebed, een kom soep en een dadel.

Deze laffe daad van de white power-dwepers maakt mij nerveus - dus laat staan de
mensen die dagelijks naar de moskee gaan. Ik hoop daarom dat de gemeente Haarlem
en haar politiekorps hun uiterste best zullen doen om de daders op te sporen en
te berechten. De straf moet niet bestaan uit een tijd in de bajes doorbrengen,
maar het verrichten van een stage in een van de bekladde moskeeën om al die
moskeevrijwilligers te helpen bij hun werk.

Maar, nog belangrijker, ook roep ik de gewone burger van dit land op om
ongegronde vooroordelen niet te laten regeren. Wanneer u met een boog om een
moskee loopt, omdat u het gevoel heeft dat het daar niet pluis is, bezoek er dan
eens een. De deur staat open.

LOAD-DATE: July 25, 2007

LANGUAGE: DUTCH; NEDERLANDS

NOTES: Asis Aynan is student filosofie.

PUBLICATION-TYPE: Krant


                         Copyright 2007 NRC Media B.V.
                              All Rights Reserved

                              66 of 146 DOCUMENTS



                                NRC Handelsblad

                                 July 24, 2007

Zonder leek blijft rechtspraak gesloten

SECTION: OPINIE; Blz. 7

LENGTH: 1027 woorden

SAMENVATTING:

Lekenrechtspraak bestaat niet in Nederland. Volgens de minister van Justitie
moet dat ook zo blijven. Maar Joost Eerdmans vindt dat de burger hierdoor de
rechtspraak wantrouwt. En ook de rechtstaat.

VOLLEDIGE TEKST:

Minister Hirsch Ballin heeft besloten dat Nederland als enig Europees land
verstoken blijft van een vorm van lekenrecht. Hij baseert zich op onderzoek van
de Tilburgse hoogleraar Theo de Roos en concludeert dat een stelsel van
lekenrechtspraak te duur is en niet zorgt voor meer vertrouwen in de
rechtspleging. Verder zou invoering een breuk betekenen met de Nederlandse
rechttraditie. Dat laatste pleit in mijn ogen juist vóór invoering van
lekenrecht, omdat die traditie gekenmerkt wordt door geslotenheid,
zelfgenoegzaamheid en wantrouwen ten opzichte van het oordeel van burgers over
de rechtspraak.

Het rapport van De Roos wijst lekenrecht ten principale niet af. Hoewel De Roos
negatief oordeelt omtrent de wenselijkheid om lekenrechtspraak in Nederland in
te voeren, concludeert hij dat er op zich geen principiële argumenten zijn tégen
de invoering ervan. Dat is ook niet heel raar, want lekenrechtspraak laat zich
goed inpassen in ons huidig wettelijk stelsel. De Grondwet opent hiertoe in
artikel 116 expliciet de mogelijkheid. De Roos voelt nog het meest voor het
Duitse lekensysteem, omdat dit systeem niet ver van de Nederlandse cultuur en
historie is verwijderd.

Uiteraard kleven aan elke majeure verandering van ons rechtstelsel praktische
bezwaren. Maar moeten deze doorslaggevend zijn? Ik denk van niet. Duur is
lekenrechtspraak in elk geval niet. Natuurlijk dienen er voor de burgers die
zich melden als kandidaat-lekenrechter, fatsoenlijke werving- en
selectieprocedures en dito opleidingen te komen. En dat kost geld. Maar daar
staat tegenover dat lekenrechtspraak ook capaciteitsvoordelen met zich
meebrengt, zoals in Duitsland wordt bewezen waar meer dan 12.000 burgers
dagelijks als lekenrechters actief zijn. Twee van de drie professionele rechters
die daar deel uitmaken van de meervoudige strafkamer, zijn vervangen door
lekenrechters.

Inderdaad zou dit Duitse systeem van ehrenamtliche Richters, waarbij twee
lekenrechters een professionele strafrechter bijstaan, ook mijn voorkeur hebben.
Iedere Duitser tussen de 25 en 70 jaar komt in aanmerking voor een functie van
lekenrechter. Enkele groepen mensen zijn evenwel uitgezonderd: diegenen met een
juridische achtergrond (zoals advocaten en notarissen) of met criminele
antecedenten. Ook mensen die vanwege een zorgplicht moeilijk gemist kunnen
worden, kunnen zich verschonen.

Een lekenrechter wordt in Duitsland benoemd voor de duur van vier jaar. Als
voorbereiding op hun taak worden deze lekenrechters in begrijpelijke taal op de
hoogte gesteld van de werkwijze van het recht. Er bestaat daar ook een
tijdschrift voor lekenrechters. Door het toelaten van burgers tot de
rechterlijke macht worden de professionele rechters gedwongen hun uitspraken uit
te leggen in 'gewone mensentaal'. De leken fungeren daarbij als maatschappelijk
klankbord voor de juridisch geschoolde beroepsrechter. Onderzoek heeft
aangetoond, dat Duitse vonnissen van Schöffengerichte in alle opzichten beter
gemotiveerd zijn dan vergelijkbare Nederlandse vonnissen.

Een belangrijk punt in de discussie over lekenrecht is het vertrouwen van
burgers in de rechtspraak. De minister wijst erop dat de daling van dit
vertrouwen de laatste jaren tot stilstand is gekomen en nu op een adequaat peil
van 61 procent is blijven steken. Dat het de minister goed doet dat slechts zo'n
kleine meerderheid van de bevolking vertrouwen in onze rechtspraak heeft, baart
mij zorgen. Kennelijk is hij tevreden met een 'kloof' van 40 procent. Maar ik
herinner mij ook de Justitie Issue Monitor uit 2005 waaruit bleek dat maar 27
procent van de Nederlanders van oordeel is dat de rechterlijke macht voldoende
aansluit bij de samenleving. Bij veel burgers, zo ontdekte men, leidt het gebrek
aan vertrouwen in de rechtspraak zelfs tot een gebrek aan vertrouwen in de
rechtsstaat als geheel.

Mij lijkt dit reden tot permanente zorg. Maar Hirsch Ballin wijst erop dat in
omringende landen, waar lekenrecht wel bestaat, het vertrouwen niet zoveel hoger
is dan in ons land. Het is echter de vraag of we ons daarmee rijk kunnen
rekenen. Nieuwe blunders, zoals in de zaak van de Schiedamse parkmoord, zullen
het vertrouwen van burgers onmiddellijk aanvreten. Daarom is het veel beter te
zorgen voor structureel herstelwerk - in landen als Denemarken en Zweden, die
een lange traditie van lekenrechtspraak kennen, blijft het vertrouwenspercentage
ook over lange tijd hoog.

De kloof tussen die 40 procent van de bevolking en de rechterlijke macht komt
doordat burgers systematisch op afstand worden gehouden van hun rechtstaat.
Onbegrijpelijke vonnissen en summiere verslaglegging aan het publiek gaan
gepaard met arrogantie en zelfingenomenheid die ons professorenrecht kenmerken.
Men zaait onwetendheid maar oogst wantrouwen.

Kenmerkend is de vergelijking door juristen met het ziekenhuis: je laat leken
toch ook geen operaties uitvoeren? Mijn antwoord daarop luidt: ons rechtsysteem
is geen operatietafel maar een democratisch instituut van en voor alle burgers.
Meedenken en meekijken door buitenstaanders moet juist worden gestimuleerd om
tunnelvisies en drogredeneringen te voorkomen.

Dat Justitie geen verdere pogingen wil doen om lekenrecht in te voeren, laat
onverlet dat het Openbaar Ministerie wel met moedige initiatieven is gekomen tot
nadere aansluiting bij de burgers. Zo wordt momenteel aan de hand van
publieksenquêtes verkend hoe de gewone man denkt over de huidige
strafvorderingsrichtlijnen. En er vinden in burgerpanels discussies plaats over
de wenselijke hoogte van straffen.

Het lekenrecht heeft zijn plaats ook gevonden op tv. Dit voorjaar zagen we bij
de VARA het tv-programma '16 miljoen rechters' dat inmiddels in de vorm van 'Hof
van Joosten' in een ander jasje is voortgezet.

Maar ondanks deze ontwikkelingen en ondanks alle goed voorbeelden in het
omringende buitenland zal de Nederlandse burger het moeten blijven doen met een
gesloten rechtspraak waar zijn bemoeienis niet op prijs wordt gesteld.

LOAD-DATE: July 24, 2007

LANGUAGE: DUTCH; NEDERLANDS

NOTES: Joost Eerdmans is oud-Tweede Kamerlid voor de LPF.

GRAPHIC: 2407OPIlekenrechtspraak2, Tekening Bas van der Schot

PUBLICATION-TYPE: Krant


                         Copyright 2007 NRC Media B.V.
                              All Rights Reserved

                              67 of 146 DOCUMENTS



                                NRC Handelsblad

                                 July 20, 2007

De lijder

BYLINE: Auke Kok

SECTION: SPORT; Blz. 8

LENGTH: 451 woorden


Het scheelde niet veel of hij had een geweldige indruk gemaakt. Voor hetzelfde
geld had zijn talent hem onvergetelijk laten scoren, juweeltjes van assists doen
produceren die hem een plekje in de Footballers Hall of Fame hadden bezorgd. Hoe
diep ik ook graaf in mijn geheugen, er komt niets tevoorschijn. En vreemd genoeg
is dat precies wat ik koester. Denkend aan Paul Bosvelt zie ik een onvermoeibare
loper op het middenveld, trappend, tackelend, ruimte afdekkend, corrigerend. Hij
deed ontzettend veel goed. Soms blonk hij zelfs uit, en toch dacht je nooit,
jongens, wat super. Bosvelt, kun je zeggen, draafde er net tussenin. Er net
tussenin was zijn eigen specifieke niveau. Op het gebied er net tussenin kende
hij zijn gelijke niet.

Hij zwoegde zich omhoog van de eerste divisie naar de eredivisie. Daar sloofde
hij zich een weg naar het Walhalla der Ploeteraars, De Kuip in Rotterdam, en
werd een held. Voetballers als hij weten zich verzekerd van de sympathie van het
gewone volk. Schoffelend en nooit verzakend dragen zij het team. De flegmatieke
goaltjesdief is niets zonder de kurk van het elftal. De kurk, wat zeg ik, het
vlot, de ponton, de Johan Neeskens, de Jan Wouters, het vliegdekschip van waaraf
het veilig opstijgen is.

Geprikkeld door hun eigen mentale kracht gaan zulke jongens naarmate de jaren
verstrijken steeds beter voetballen. Zo ook Paultje Bosvelt: de middenvelder met
na twee minuten spelen al zorgwekkend veel zweet op zijn gezicht. Bosvelt die
het verrassend vaak tot de laatste minuut volhield, die zelfs weinig geblesseerd
was. Alleen werd Bosvelt dus net niet zo goed als Neeskens of Wouters. Hij had
net niet de spectaculaire snoekduiken van Neeskens, net niet de vernuftige
stiftjes van Wouters. 24 interlands en toch net niet de status van de
waterdrager over wie we het tien jaar na nu nog zullen hebben.

Na achttien jaren betaald voetbal is hij ermee gestopt, en weet je wat ik straks
zal missen? Paul Bosvelt die na een bijna geslaagde aanval met een scheve kop
vol plakhaar terugloopt naar zijn plekje op het middenveld. Geen hoofd waar de
groeven zo lekker diep in wegzakten als het hoofd van Bosvelt, de leider die kon
lijden. Tot het hart van de 37-jarige martelaar zei dat zo wel genoeg was
geleden. Zijn laatste uitslag, namens Heerenveen: 4-0 verlies.

Bosvelt twijfelt nog wat hij gaat doen. Begrijpelijk. Coach? Nee - een coach die
tijdens het rondjes lopen voorop gaat met ingevallen wangen is ongeloofwaardig.
Makelaar? Technisch directeur? Ondenkbaar. Laat hij zich omscholen tot
marathonloper. Iedere loop telt vele verliezers en maar één winnaar. Dat belooft
wat. Een uitgemergelde Bosvelt die twee kilometer voor de meet moet lossen, daar
blijf je voor thuis.

LOAD-DATE: July 20, 2007

LANGUAGE: DUTCH; NEDERLANDS

PUBLICATION-TYPE: Krant


                         Copyright 2007 NRC Media B.V.
                              All Rights Reserved

                              68 of 146 DOCUMENTS



                                NRC Handelsblad

                                 July 18, 2007

Boete voor 'loser' roepen naar agent

SECTION: BINNENLAND; Blz. 3

LENGTH: 256 woorden

DATELINE: Rotterdam, 18 juli.


Een agent 'loser' noemen is beledigend, en kan 220 euro kosten. Dat blijkt uit
een uitspraak van de politierechter in Leeuwarden van vorige week vrijdag, die
nu pas openbaar is gemaakt. Een dag eerder hadden twee gerechtshoven al bepaald
dat het opsteken van een middelvinger naar een agent beledigend is, evenals de
uitroep 'fuck you'.

De in Leeuwarden veroordeelde man was op 3 mei in Heerenveen door een hoofdagent
aangesproken wegens verboden alcoholgebruik op straat. De man noemde de agent
daarop diverse keren een loser, onder meer in een reeks van scheldwoorden als
burgerpesters, sukkels, stakkers en idioten. De rechter noemt dit opzettelijk
beledigend: "Het kan niet anders of verdachte heeft het woord gekozen om de
politieambtenaar te diskwalificeren."

De rechter hecht geen waarde aan het verweer van de advocaat van de man, W.
Anker, dat het woord 'loser' geen belediging is in strafrechtelijke zin, omdat
het niet iemands eergevoel zou aantasten. De rechter stelt dat het wel een
belediging is "indien het wordt gebruikt als scheldwoord en dus met het opzet om
te beledigen". Van Dale geeft als betekenis van 'loser': "iemand die zich
maatschappelijk niet of nauwelijks kan handhaven".

In de uitspraak merkt de rechter ook op "dat politieagenten een dikkere huid
moeten hebben dan gewone burgers en dat zij getraind zijn in het omgaan met
(verbaal) geweld, maar dat dit niet wil zeggen dat burgers om die reden minder
terughoudend zouden hoeven zijn in het beledigen van politieagenten, dan in het
beledigen van gewone burgers".

LOAD-DATE: July 18, 2007

LANGUAGE: DUTCH; NEDERLANDS

PUBLICATION-TYPE: Krant


                         Copyright 2007 NRC Media B.V.
                              All Rights Reserved

                              69 of 146 DOCUMENTS



                                NRC Handelsblad

                                 July 18, 2007

Kabinet is tegen lekenrechtspraak

SECTION: BINNENLAND; Blz. 2

LENGTH: 284 woorden

DATELINE: Den Haag, 18 juli.


Het kabinet wil geen gewone burgers als leken aan de rechtspraak laten
deelnemen. Gisteren schreef minister Hirsch Ballin (Justitie, CDA) dat het
stelsel van rechtspreken daarvoor fundamenteel moet worden veranderd. Dat zou
een te grote breuk betekenen met de rechtstraditie.

Het kabinet volgt een advies van de Tilburgse hoogleraar strafrecht Theo de Roos
van vorig jaar. Deze vond de verandering te ingrijpend en de baten betrekkelijk.
Er zou ook geen sprake zijn van een dringende noodzaak. Het vertrouwen in de
rechtspraak in Nederland is niet kleiner dan dat in Duitsland, waar wel
lekenrechters bestaan. Wel vond De Roos dat het participeren van gewone burgers
aan rechtspraak uit democratisch aansprekend is.

Uit onderzoek in landen met lekenrechters of juryrechtspraak was duidelijk dat
deze goed functioneren. Principiële of grondwettelijke bezwaren zijn er niet.

Hirsch Ballin schrijft de Kamer dat het vertrouwen in de rechtspraak in
Nederland volgens een rapport van het Sociaal Cultureel Planbureau van gisteren
stabiel is. Incidenten hebben alleen een tijdelijk negatief effect op de mening
van het publiek.

De burger zou wel beter geïnformeerd willen worden over de motivering van
vonnissen en het 'hoe en waarom' van het strafproces. Lekenrechtspraak betekent
volgens het kabinet dat zittingen radicaal anders zullen moeten verlopen,
procedures langer worden en de kosten stijgen. Hirsch Ballin kondigt aan dat
rechters in de toekomst hun vonnissen wel beter zullen motiveren. Hij
onderschrijft de suggestie van de Nijmeegse hoogleraar Tak die vindt dat
strafrechters hun selectie van bewijsmateriaal en de weging van factoren voor
straftoemeting helder moeten toelichten.

hoofdartikel: pagina 7

LOAD-DATE: July 18, 2007

LANGUAGE: DUTCH; NEDERLANDS

PUBLICATION-TYPE: Krant


                         Copyright 2007 NRC Media B.V.
                              All Rights Reserved

                              70 of 146 DOCUMENTS



                                NRC Handelsblad

                                 July 14, 2007

'Sociale Zaken probeert het paradijs te benaderen';
Minister Donner van Sociale Zaken en Werk-gelegenheid over ontslagrecht, wet
'walvis' en de zondeval

BYLINE: Claudia Kammer; Guus Valk

SECTION: ZATERDAGS BIJVOEGSEL; Blz. 31

LENGTH: 2670 woorden

SAMENVATTING:

Minister Piet Hein Donner ligt onder vuur. Bonden noemen hem regentesk. "We
leven niet meer onder een kaasstolp, zoals in de vorige eeuw."

VOLLEDIGE TEKST:

Piet Hein Donner kijkt vanachter zijn bureau op zijn werkkamer uit op een
schilderij van Jozef Israëls. Hij heeft het meegenomen uit zijn werkkamer op het
ministerie van Justitie, waar hij vijf jaar minister was. Het is een
voorstelling van de zondeval: Eva geeft de appel aan Adam. Donner realiseert
zich dat de mens fouten maakt en geneigd is tot alle kwaad, als hij naar het
schilderij kijkt. Dat inzicht kwam hem als minister van Justitie vaak van pas.
Ook bij Sociale Zaken herinnert het schilderij hem daaraan. "Door de zondeval is
het paradijs voor ons gesloten. Sociale Zaken probeert het paradijs weer
enigszins te benaderen."

U werkt vanuit het besef dat de mens geneigd is tot alle kwaad.

Zijn ogen glimmen. "Daarvoor hoef je niet vanuit een besef te leven. Daarvoor
hoef je je ogen maar te openen en dagelijks de krant te lezen."

Met die eigenschap was u op Justitie wellicht beter op uw plek.

"Nee. Het gevolg van de zondeval is, volgens Genesis, dat we nu verder in het
zweet ons aanschijns ons dagelijks brood moeten verdienen. Derhalve:
werkgelegenheid. In die zin is ook het terrein van Sociale Zaken en
Werkgelegenheid begonnen met de zondeval. Overigens: zelf vind ik altijd dat
mensen die ervan uitgaan dat alle mensen ten kwade geneigd zijn maar tot het
goede in staat, een optimistische levenshouding hebben. Het valt redelijk vaak
mee."

De vraag was: was u niet liever nog een keer minister van Justitie geworden?

"Het terrein waarmee ik me nu bezighoud, is ook belangrijk. Het draait om de
vraag hoe mensen elkaar tot zorg zijn gegeven en hoe je kunt voorkomen dat
mensen volledig wegvallen in onzekerheid."

CDA'er Piet Hein Donner (58) was van 2002 tot 2006 minister van Justitie. Hij
trad af na een kritisch rapport over de Schipholbrand, waarbij elf doden vielen.
Ernst Hirsch Ballin verving hem als minister en bleef dat in het vierde
kabinet-Balkenende (CDA, PvdA, ChristenUnie). Donner werd minister van Sociale
Zaken en Werkgelegenheid.

Een christen-democraat ontfermt zich over Sociale Zaken, zoals de afgelopen eeuw
zo vaak. Donner verwijst naar een portret van de antirevolutionair Abraham
Kuyper dat op de gang hangt, de partijgenoot van zijn grootvader, minister Jan
Donner. Kuyper deed als minister van Binnenlandse Zaken ruim een eeuw geleden
hetzelfde werk als Donner nu. "Bij hem zijn talloze sociale wetten begonnen."

Vindt u het belangrijk dat Sociale Zaken door een christen-democraat wordt
gedaan?

"Als u het zo vraagt, dreigt het antwoord: liever niet door een
sociaal-democraat. Maar beluister dat er niet in. Ik denk wel dat dit terrein
een wezenlijk aspect is van de hele christen-democratische filosofie. Het is na
de jaren vijftig ook in hoge mate opgebouwd door christen-democratische
ministers."

Wat is er zo christen-democratisch aan?

"De hele filosofie dat je als samenleving medeverantwoordelijkheid draagt voor
elkaar. En dat je mensen in staat stelt om zichzelf en elkaar te helpen. Dat is
een markant verschil met de sociaal-democraten. Die willen het allemaal voor de
mensen regelen, via de staat."

Donner mag dan de rol voor de staat niet te groot willen maken, deze weken
krijgt hij van de vakbeweging juist het verwijt dat hij regentesk is. Een week
na de participatietop, waar hij afspraken maakte met de vakbeweging, de
werkgevers en de gemeenten om meer mensen aan het werk te krijgen, kondigde hij
aan dat hij het ontslagrecht wil gaan versoepelen.

Schande, zeggen de bonden. En dat nog wel voor een lid van het kabinet dat zegt
te luisteren naar de burger en maatschappelijke organisaties.

Voorgangers van Donner praatten liever helemaal niet over het ontslagrecht. Het
ligt politiek te gevoelig. Maar Donner vindt dat er iets moet gebeuren. Hij
slaagde erin een compromisvoorstel te verkopen aan de coalitiepartijen. "Het
ontslagrecht dat we nu hebben, biedt geen echte bescherming tegen ontslag. En de
baan voor het leven bestaat niet meer. De arbeidsmarkt moet dynamiek
ontwikkelen. Alleen dan komt de economie op een structureel hoger niveau."

De bonden hebben al acties aangekondigd. U gaat nog heel wat over u heen
krijgen.

"Als je niets over je heen wilt halen, moet je geen minister worden."

De vakbeweging en de linkse oppositiepartijen verwijten u kil en regentesk
beleid.

"Natuurlijk zitten die reacties erbij. Maar ik lees ook in de krant dat mensen
zeggen: hè hè, ze doen eindelijk iets. De discussie zit vast. Al jarenlang. Die
wil ik vlottrekken. Ik heb geconstateerd dat de sociale partners het niet snel
met elkaar en met het kabinet eens zullen worden over een goede regeling. Nou,
dan is het aan het kabinet om een regeling te bedenken en neem ik alle te
verwachten reacties voor lief."

Ze zeggen ook dat u de middengroepen en de ouderen treft, maar de gouden
handdrukken van topmanagers niet aanpakt.

"Dat is een verkeerde voorstelling van zaken. Voor de middeninkomens en ouderen
gelden ruimere normen dan voor inkomens boven 75.000 euro. En de afspraken over
gouden handdrukken die bedrijven met topmanagers maken, vallen niet onder het
ontslagrecht. Maar ik hoop en verwacht dat mijn plan normerend zal werken, als
een soort gedragscode."

Uw timing van het plan was wat cru. U had net met de vakbonden aan tafel gezeten
bij de participatietop. Een week later komt u met een voorstel dat hun niet
zint.

"Het is werkelijk niet waar dat we al een beslissing klaar hadden liggen. We
hebben die beslissing pas daarna genomen. Maar er was wel degelijk reden om te
handelen. We constateerden op de participatietop dat de zaak vastzat."

Werkgevers zijn natuurlijk blij met uw plan maar hoe legt u het uit aan de
gewone burger? Die hoort dat hij gemakkelijker ontslagen kan worden en ook nog
een lagere ontslagvergoeding krijgt.

"De gewone burger wordt in de regel niet ontslagen. De meeste mensen hebben dus
ook niet met zaken als ontslagvergoedingen te maken."

Daar zijn ze wel bang voor.

"De gewone burger, als u daar graag over spreekt, wisselt gemiddeld eens in de
zeven jaar van baan. Als die wordt ontslagen, hoeft hij niet bang te zijn dat
zijn ontslagvergoeding wordt beperkt. Die krijgt gewoon anderhalf tot twee
jaarsalarissen mee. Voor de gewone burger verandert er dus niks. Het gaat
bovendien om een schadevergoeding. Voor je levensonderhoud ben je daar niet
afhankelijk van. Je krijgt toch ook al een werkloosheidsuitkering?"

U heeft gezegd dat de baan voor het leven niet meer bestaat. Dat is een harde
uitspraak.

Hij spreidt zijn handen. "Ja, maar dat zit fundamenteel in de maatschappij. Daar
verander ik niets aan. Er worden per jaar 200.000 mensen ontslagen, jaarlijks
wisselen een miljoen mensen van baan."

Straks hoeven werkgevers niet meer langs de rechter om iemand te ontslaan. Dat
maakt ontslag toch gemakkelijker?

"Primair worden mensen ontslagen omdat er geen werk is. Als er behoefte aan
arbeid is, blijven ze in dienst. Bovendien vormt de ontslagvergoeding een veel
betere bescherming dan toetsing door de rechter. Als werkgevers een wettelijke
ontslagvergoeding moeten betalen, denken ze eerst heel goed na voor ze iemand
ontslaan."

Maar u gaat verder. U heeft gezegd dat mensen het ook niet moeten willen: hun
hele leven hetzelfde doen.

"Het gekke is, in iedere baan die ik zelf heb gehad, dacht ik ook: dit wil ik de
rest van mijn leven doen. Maar als ik op mijn vijfenzestigste precies hetzelfde
werk deed als op mijn vijfentwintigste, zou ik me toch afvragen: is het leven
niet in hoge mate langs mij heen gegaan? De werkelijkheid is natuurlijk dat het
heel onwaarschijnlijk is dat mensen hetzelfde werk dat ze nu doen over vijf of
tien jaar nog doen. Dat is fundamenteel anders dan vroeger. Zelfs als je bij
hetzelfde bedrijf blijft, verandert je werk."

Behalve voor de dominee.

"Zelfs voor de dominee geldt: als die vijfentwintig jaar hetzelfde verhaal
afsteekt, is de kerk op het einde leeg."

Maar u bent de politicus die zegt dat de overheid zekerheid moet bieden. Dan
moet u toch ook zeggen: als u niet mee wilt doen aan al deze veranderingen, dan
staan wij pal voor u?

"In eerlijkheid, ik weet niet of de politiek op dat punt erg veel te kiezen
heeft. Dit zijn veranderingen die komen door de technologische ontwikkeling en
door de globalisering. We leven niet meer onder een kaasstolp, zoals in de
vorige eeuw."

De ontslagplannen van Donner zorgen voor spanningen met de coalitiepartners PvdA
en ChristenUnie. PvdA-leider Wouter Bos verdedigde ze als minister van
Financiën. Maar in de Tweede Kamer stelde zijn partij zich terughoudend op. Ook
de fractie van de ChristenUnie liet vorige week weten zich "op geen enkele wijze
gebonden te voelen aan het plan".

Hoe heeft u de PvdA en de ChristenUnie weten over te halen om met uw plannen in
te stemmen?

Glimlachend: "Wat er in de boezem van het kabinet wordt besproken, is geheim.
Dat weet u ook."

De PvdA is een partij die met spanningen kampt over het ontslagrecht. Bent u
niet bang dat er een barst komt in de coalitie?

"Dat moet u aan PvdA'ers vragen, die hebben daar beter zicht op.

"Wat ik wel kan zeggen, is dat de plannen over veel meer gaan dan alleen het
ontslagrecht. Dat trekt nu sterk de aandacht, maar het is maar een onderdeel van
een breed pakket van maatregelen om de arbeidsparticipatie te verhogen. En dat
is ook een klassieke doelstelling van de sociaal-democraten."

De PvdA wilde graag de gesubsidieerde arbeid terug. Uw partij was daar nooit
zo'n voorstander van. Waarom bent u toch akkoord gegaan?

"We willen ze niet terug in de vorm zoals we ze kenden: gesubsidieerde banen
waarin mensen bleven hangen. Dat kost te veel geld en biedt mensen geen echt
perspectief. Maar als opstapje naar een reguliere baan vind ik
loonkostensubsidies wel geschikt."

Donner zegt dat hij de versoepeling van het ontslagrecht "geen grote hervorming"
vindt. "De scholingsplicht die wij voorstellen is een veel grotere verandering."
Dit plan houdt in dat werkgevers verplicht worden om hun personeel te scholen.
Werknemers krijgen de verplichting daaraan mee te werken. Doen ze dat niet, dan
kunnen ze later gekort worden op een eventuele ontslagvergoeding.

De ChristenUnie stelt dat dit onuitvoerbaar is. Wie houdt straks bij of een
werknemer scholing heeft gevolgd?

"We gaan niet turven hoe lang iedereen in de schoolbankjes heeft gezeten. In
Duitsland werken ze met een soort rugzakje, een financiële regeling waar
werknemers een beroep op kunnen doen. Maar de uitwerking laat ik over aan de
sociale partners."

Een nieuw hoofdpijndossier dient zich al aan. De afgelopen weken had Donner het
druk met de wet 'walvis'. Een prestigieus project van de vorige
kabinetten-Balkenende, waarbij de Belastingdienst en het uitkeringsinstituut UWV
gegevens met elkaar moesten gaan delen. Het zou werkgevers 200 miljoen euro per
jaar schelen als ze die gegevens niet telkens opnieuw aan de verschillende
instanties hoefden te sturen. Maar het project blijkt een gigantische
mislukking. Een groot deel van de aangeleverde gegevens verdween in een zwart
'softwaregat'. Zo'n 280.000 werkgevers moeten opnieuw gegevens over de
loonbelasting leveren. En een nog onbekend aantal mensen heeft een te hoge
zorg-, huur- of kinderopvangtoeslag gekregen of wacht juist nog op geld. De
Tweede Kamerfractie van het CDA zinspeelt al op een parlementaire enquête.

Er is in 2003 een risico-analyse gemaakt, waarin al gewaarschuwd werd. Waarom is
daar niks mee gedaan?

"Bij dit soort processen is er altijd een fase waarin gewaarschuwd wordt voor
risico's. Als we iedere keer zodra iemand wijst op een risico, alles laten
vallen, gebeurt er niks meer. Het besluit om 'walvis' in te voeren, berustte
mede op de adviezen van de uitvoerende diensten: het UWV, de Belastingdienst en
andere deskundigen die erbij betrokken waren."

De Tweede Kamer heeft u gevraagd of u licht ziet aan het einde van de tunnel. U
wilde toen geen 'ja' zeggen. Dat heeft bij de Kamer het gevoel versterkt dat het
helemaal mis is.

"Ik heb wel gezegd: het wórdt beter. Ik kan alleen niet zeggen wanneer. We zijn
nu bezig het probleem te analyseren. In september komt er een rapport. Zolang we
hiermee bezig zijn, kan ik geen garanties geven wanneer het probleem opgelost
is. Ik wil geen valse verwachtingen wekken."

In mei suggereerde u nog dat het een overzichtelijk probleem was.

"Ik heb vanaf het begin gezegd dat het een serieus probleem is. Dat heb ik nooit
voor de Kamer willen verhullen. Maar in mei bestond nog het beeld dat de
problemen met een aantal maatregelen opgelost konden worden. Toen die getroffen
werden, bleek dat het fundamenteler fout zat."

Er wordt al gepraat over een parlementaire enquête.

"Laten we eerst het probleem maar eens oplossen. Daarna kunnen we altijd nog
kijken hoe het zo gekomen is, en wie of wat daar de oorzaak van is. Over een
parlementaire enquête moet je pas praten als het probleem is opgelost."

Het kabinet-Balkenende IV is het kabinet dat zegt te luisteren naar wat er leeft
in het land. Het heeft honderd dagen geluisterd naar de burger en kwam daarna
met een beleidsprogramma. Donner vindt dat ten onrechte het beeld is ontstaan
dat deze werkwijze 'uniek' was. "Als je op een nieuw werkterrein komt, is het
eerste wat je doet met iedereen gaan praten, om bekend te raken met het terrein.
Dat deed ik als minister van Justitie ook. Ik was toch echt wel minstens drie
maanden bezig om me in te werken en overal werkbezoeken af te leggen."

Maar u bent een politicus die principieel voor de afstand kiest. Stond het u wel
aan, om honderd dagen het land in te trekken?

"Ja, ik vind het niet verkeerd om naar de burgers te luisteren, ik vind dat
winst."

Waarom? U waarschuwde onlangs in een lezing voor populistische elementen in
politieke besluitvorming, zoals meer directe democratie.

"Die lezing ging vooral over besluitvorming. Ik sprak mij daarin uit tegen
vormen van directe democratie, zoals het referendum. Ik heb gezegd: de
vertegenwoordigende democratie is het beste dat je kunt krijgen. Het was fout
geweest als wij bij elk probleem het land in waren gegaan om te vragen: welke
besluiten zullen we nu eens nemen? Maar nu hebben we slechts gevraagd: hoe kijkt
u tegen dit probleem aan?"

U trad aan in 2002, bent met Balkenende en Van der Hoeven de enige van de
huidige bewindslieden die toen al deel uitmaakte van het kabinet. Heeft u het
idee dat het vertrouwen in de overheid sindsdien is toegenomen?

"Aan de ene kant geloof ik dat er op dat punt wel degelijk iets verbeterd is
vergeleken met de periode van Fortuyn. Aan de andere kant genereren media,
Tweede Kamer, toezichthouders en anderen dagelijks een niet aflatende stroom van
kritiek. Tevredenheid over de overheid? Als je het al ergens vindt, is het in
een klein hoekje. Maar soms, ook bij de afgelopen verkiezingen, blijkt het dan
toch wel weer mee te vallen."

U bedoelt: na al die hervormingen van de afgelopen jaren was de burger toch
tevredener dan verwacht.

"Ook als ik gewoon als burger op straat loopt, krijg ik heel vaak hele positieve
reacties van mensen. Of als ik door de stad fiets, hoewel dat de laatste tijd
weinig gebeurt. Mijn band is lek."

Wat zeggen mensen dan tegen u?

"Ga zo door. Of: laat je niet op je kop zitten. Echt. Mensen die je even
aanschieten om te zeggen dat ze wel vertrouwen in je hebben. Wat dat betreft heb
ik niet te klagen."

Is het voor u een roeping, het ministerschap?

Hij schudt zijn hoofd nadrukkelijk. "Nee. Je moet het zo lang mogelijk
tegenhouden en je bent niet goed bij je verstand als je er zelf, eigener
beweging voor kiest. Ik wist vanuit mijn familie wat de implicaties zijn van dit
ambt. Ik heb echt niet steeds het gevoel gehad: dat moet ik nou eens worden.
Maar als je gevraagd wordt, en je hebt geen goede argumenten om te weigeren, dan
moet je het zo goed mogelijk doen."

Donner kwam de laatste tijd een paar keer op feestjes van mensen die zestig
werden. "Dan hoor je mensen vragen: hoe lang ga je nog door?"

Hoe lang gaat u nog door?

"Ik heb geleerd in de politiek dat je niet langer dan een week vooruit moet
kijken, wat betreft je vertrek."

LOAD-DATE: January 23, 2008

LANGUAGE: DUTCH; NEDERLANDS

NOTES: In iedere baan die ik heb gehad, dacht ik ook:; dit wil ik de rest van
mijn leven doen'; 'Wat er in de boezem van het kabinet wordt besproken, is
geheim.; Dat weet u ook'

GRAPHIC: 1407ZBdonner, Minister Piet Hein Donner: "Als je niets over je heen
wilt halen, moet je geen minister worden.", Foto Roel Rozenburg

PUBLICATION-TYPE: Krant


                         Copyright 2007 NRC Media B.V.
                              All Rights Reserved

                              71 of 146 DOCUMENTS



                                NRC Handelsblad

                                 July 12, 2007

Stop het gezeur over topsalarissen;
Extra belasten werkt niet. Je zaait graaitax maar oogst braindrain

SECTION: OPINIE; Blz. 7

LENGTH: 1218 woorden

SAMENVATTING:

Zeuren over andermans salaris lijkt een volkssport geworden. Een spel waar
Nederland niet gezonder van wordt. Laten we inspiratie putten uit een
'zakkenvullersnatie' als Singapore, bepleit Jort Kelder.

VOLLEDIGE TEKST:

Kinderachtig is het niet, die tachtig miljoen die babyvoedselfabrikant Jan
Bennink overhoudt aan de verkoop van Numico. "Onethisch en pervers", sprak
VVD-woordvoerder Frans Weekers flink. Zonder de feiten te kennen, want Bennink
geldt als de redder van Numico die de aandeelhouders, onder wie hijzelf, een
briljante deal bezorgt. De VVD vindt dat kennelijk pervers. Merkwaardig. Al zou
het de bazen sieren als ze het overige personeel laten meedelen in de bonanza.
Helaas, eerlijk delen is niet de meest in het oog springende kwaliteit van de
Hollandse managementcultuur.

Sinds er openbaarheid van publieke inkomens is, heerst in de lage landen
permanente opwinding over de beloningen aan de top. Toch is strijden tegen hoge
inkomens even zinloos als onverstandig. Als de aandeelhouders zo stom zijn
miljoenen voor mediocre managers te betalen: laat ze. Extra belasten werkt niet,
althans averechts. Je zaait een graaitax maar oogst een braindrain. Vermogens
zijn fluïde, de krijtstreeppakken rennen de grens over en verhuizen hun
hoofdkantoren mee. De enige verliezers zullen de schlemielige achterblijvers
zijn die onderling nóg minder te verdelen hebben.

Critici van grootverdieners kunnen zich beter richten op wat de 'gewone man' wel
helpt. Zoals: dagelijks een uur later de file in naar huis dieselen, een jaartje
later met pensioen gaan en vooral zorgen voor de productiviteitstijging waaruit
het feestje betaald kan worden. Stel dan looneisen, dat zal de Benninks leren!
Maar als Nederland mee wil blijven doen in de eredivisie van de wereldeconomie
moet het gezeur over topsalarissen stoppen.

Helaas lijken navelstaren en nivelleren het antwoord van de politiek. Het
gemopper begon onder Wim Kok. Sinds de man supercommissaris is horen we hem niet
meer over 'exorbitante zelfverrijking', maar de morele fakkel is overgedragen
aan Jan Peter Balkenende. Daar danken we nu zelfs de 'Balkenende-norm' aan:
iedereen die meer verdient dan een minister - 171 duizend euro bruto - riskeert
publiek beschimpt te worden volgens de methode 'naming and shaming'. Leuk voor
de vox pop, maar denken we als land werkelijk beter af te zijn met zo'n
maoïstische regel?

Merkwaardig genoeg vindt niemand het raar dat Ruud van Nistelrooij de noppen pas
onderbindt na een miljoenentransfer, dat Marco Borsato zingt over rood maar het
nooit staat en dat topmodel Doutzen Kroes d'r designtasje vult met een vet
contract van een zalfjesfabrikant. Sporters, kunstenaars en entrepreneurs zijn
de helden van deze tijd en mogen verdienen wat ze willen. Hun talent wordt
beloond, en terecht.

Dat zou moeten gelden voor iedereen die excelleert. Juist voor ambtenaren en
politici, van wie wij nu verwachten dat ze als halve asceten afstand doen van
alle materiële genoegens en hun leven offeren voor de publieke zaak. Een naïef
en gevaarlijk negentiende-eeuws standpunt, toen besturen een onbezoldigde
bijbaan voor de elite was.

Belastingbetalers hebben maar één belang: dat het geld goed besteed wordt.
Daarvoor heb je de beste bestuurders nodig. Liever een overheidsmanager die een
miljoen verdient en honderd miljoen voor de schatkist bespaart, dan een
bureaucraat die een ton toucheert en een miljard verspeelt.

Er zijn landen waar ze wel begrijpen dat talent iets mag kosten. Neem Singapore.
Twee generaties geleden nog een ontwikkelingsland, maar twee jaar geleden spoot
de stadstaat ons land voorbij in koopkracht. Wij $23.094, zij $24.571. Een
formidabele prestatie die de 4,4 miljoen inwoners danken aan hard werken en
vooral goed bestuur.

In Singapore wordt niet decennia vergaderd over snelwegen, startbanen of
hoofdkantoren, maar konden de heipalen meteen de grond in nadat de regering had
besloten dat het land de economische hub van Zuidoost-Azië moest worden. Met een
vijfde plaats op de lijst van minst-corrupte landen, is Singapore het
Zwitserland van het Oosten.

Spannend is anders, en je moet er ook geen propjes op straat gooien, een stickie
opsteken of boze dingen over de president roepen. Houden ze niet van. Evenmin
als van de hand ophouden. Harry Lee, de autoritaire stichter van het moderne
Singapore, ontvouwde zijn visie op sociale uitkeringen zo: "Als je mensen
betaalt om arm te zijn, kun je van één ding zeker zijn: je creëert een hoop arme
menen."

Wij Hollanders zijn niet gesteld op die onhebbelijke strengheid, maar toch kan
Singapore een inspirator zijn. De stadstaat is een meritocratie: alleen de
besten mogen voor de gemeenschap werken. Dat ruikt naar nepotisme, zeker, maar
werkt de verbanning van Ad Melkert naar Washington en Max van den Berg naar
Groningen zoveel anders? En is ons rood-gereformeerde kabinet niet samengesteld
op basis van non-kwalitatieve criteria als sekse (vrouwen krijgen voorrang),
partijlidmaatschap (minder dan 2 procent van de bevolking is lid) en woonlocatie
(of is het toeval dat meerdere bewindslieden om de hoek bij de premier in
Vinexgetto Capelle a/d IJssel wonen?).

Waar ons land bijna een miljoen banen in de ambtenarij telt, koos Singapore voor
een lean & mean-benadering. Voordeel: daardoor genieten de 64.000 ambtenaren
superieure salarissen. Het salaris van de top volgt een mandje van acht beroepen
in zes sectoren, van advocaten tot bankiers en van accountants tot managers.
Gemiddeld verdienen die zo'n 1,5 miljoen euro, een beloning die de ambtelijke
top op tweederde volgt. De Balkenende-norm van Singapore bedraagt daardoor bijna
acht euroton. Honderden talentvolle ambtenaren daaronder toucheren nog steeds
tonnen, En Balkenendes ambtgenoot, Lee Hsien Loong, verdient het tienvoudige van
onze premier: 3.091.200 Singapore dollar, ofwel 1,5 miljoen euro.

Leidt dat nu tot beter bestuur? Het lijkt erop. Het succes van Singapore kent
vele vaders, zoals een planmatige economie en prestatiegericht onderwijs dat
softe studies ontmoedigt en technische en andere voor de economie nuttige
opleidingen subsidieert. Maar misschien beschikt de doorsnee ambtenaar ook wel
over een esprit de corps die hem tot een kundige kracht voor de belastingbetaler
maakt. Groeit de economie harder dan tien procent, zoals nu, dan ontvangen
ambtenaren een douceurtje tot acht maandsalarissen. Met zulke douceurtjes
vergeet zelfs de meest verstokte bureaucraat het kastje en de muur en gaat aan
het werk.

Minister-president Lee verklaarde de hoge beloningen voor zijn elitekorps
onlangs zo: "Wij betalen deze salarissen om de meest capabele mensen als rechter
of minister te krijgen. Dat is de basis van een uitstekend functionerend
overheidsapparaat." Doordenkertje voor de Haagse nivelleerders, die zichzelf in
slaap sussen met het idee dat je alleen uit idealisme voor de staat werkt. Wie
pinda's betaalt, krijgt apen om het werk te doen.

Er is, ten slotte, enige hoop. Minister Guusje ter Horst stelt dezer dagen voor
een begin te maken met betere beloningen, te beginnen met tien procent erbij
voor haarzelf en haar collega's. Dat zou dertig procent zijn, maar om de
jaloerse achterban te behagen werd gekozen voor een waterig compromis. Enfin,
het is een begin. Zullen wij belastingbetalers ooit de bestuurskwaliteit krijgen
waar we recht op hebben?

LOAD-DATE: July 12, 2007

LANGUAGE: DUTCH; NEDERLANDS

NOTES: Jort Kelder is journalist, tv-presentator en ex-hoofdredacteur van
Quote.; Krijgen we ooit de bestuurskwaliteit waar we recht op hebben?

PUBLICATION-TYPE: Krant


                         Copyright 2007 NRC Media B.V.
                              All Rights Reserved

                              72 of 146 DOCUMENTS



                                NRC Handelsblad

                                  July 9, 2007

Zwerver in de politiek

BYLINE: Piet de Rooy

SECTION: ACHTERPAGINA; Blz. 18

LENGTH: 764 woorden

SAMENVATTING:

Het belang van Piet Hein, Karel Doorman en Michiel de Ruyter voor Nederland is
evident. In deze zesde 'anti-canon' aandacht voor de belangrijke maar onbekende
vaderlander Cornelis van Gelder.

VOLLEDIGE TEKST:

In november 1931 stak de bejaarde Cornelis van Gelder bij het Leidse Bosje in
Amsterdam de straat over en werd aangereden door een auto. Een paar dagen later
overleed hij in het Binnengasthuis op 75-jarige leeftijd. Nelis, geboren in
1856, had geen gemakkelijk leven achter de rug. Nadat hij tot twee keer toe
weduwnaar was geworden, kon hij de zorg voor vijf kinderen niet meer aan en
verkoos een zwervend leven als acrobaat op kermissen. Met het klimmen der jaren
was hij stijver geworden en kromp zijn wereld in tot Amsterdam. Daar zwierf hij
door het centrum. Het viel moeilijk uit te maken waarmee hij wat geld bij elkaar
scharrelde om zijn drank te kunnen betalen - spiritus, want dat was goedkoper
dan jenever. Laten we zeggen dat zijn activiteiten het midden hielden tussen
bedelen en straattheater.

Tot zijn repertoire behoorde het uitstoten van de luide kreet 'hap', wat
waarschijnlijk bedoeld was als een indiaanse strijdkreet, gepaard aan wat
bewegingen die als krijgsdans konden worden geïnterpreteerd. In zijn laatste
jaren ging hij rond met een sigarenkistje waarop wat elastiekjes waren
gespannen; daarop klopte hij min of meer ritmisch met zijn hand. Hij behoorde
tot de categorie 'straattypen', die Justus van Maurik rond de eeuwwisseling zo
romantisch beschreef. Naarmate de stad verburgerlijkte was het immers prettig om
een aantal echte bohémiens te koesteren en Nelis behoorde daar onmiskenbaar toe.
Hij was alom bekend in de stad, journalisten berichtten soms over de lotgevallen
van deze 'koning der zwervers'; een lelijke val in 1919 had zelfs tot een hele
reportage, met foto's, in het mondaine weekblad Het Leven geleid.

Het was onvermijdelijk dat iemand op de gedachte kwam Nelis te gebruiken om
publiciteit te verkrijgen. Om de aandacht te wekken voor de gelijknamige revue
van Louis Davids in 1916, was hij 'Had je me maar' gaan zingzeggen - iets wat
hij nogal volhield, zodat het zijn bijnaam werd, doorgaans familiair afgekort
tot 'Hadje'. Twee jaar later zette de populaire revue-koning Henri ter Hall hem
als sandwichman in om reclame te maken voor zijn Neutrale Partij. Dit partijtje
kwam op voor de gewone man en dacht dat vooral te moeten doen door 'de
polletiek' voor te stellen als een onaangename intrige van ijdele kletsmeiers
('Neutraal is Leven / Politiek is Dood').

De revolutionaire gebeurtenissen aan het einde van de Eerste Wereldoorlog hadden
wel de democratie gebracht, althans algemeen stemrecht, maar daarmee was nog
lang niet iedereen democraat geworden. Vooral de stemplicht was voor sommigen
een steen des aanstoots. Zo liep bijvoorbeeld de kunstenaar Erich Wichman in
1917 rond met een bord "Stem niet, lees Goethe".

Dit protest werd op een wat hoger plan getild door een groep anarchistische
bootwerkers (de 'Veelbelovers') en een aantal dadaïstische kunstenaars (onder
wie Wichman). Zij richtten een 'Anti-stemdwangpartij' op - die de geuzennaam
Rapaillepartij zou kiezen - en stelden Hadjememaar formeel kandidaat voor de
gemeenteraad van Amsterdam. Het programma bestond uit opmerkelijk nauwkeurige
eisen als 'de jajem 5 cent, bier ook 5 cent, brood 13 cent, vleesch 24 cent, vet
12 cent per pond en vrij vissen in het Vondelpark'. Het journaille berichtte
hierover met nauwelijks ingehouden plezier. Hulpvaardige journalisten zorgden er
zelfs voor dat Hadjememaar zich op tijd als kandidaat inschreef: zijn geheugen
was niet zijn sterkste punt meer en de drank was hem vaak de baas. Maar toen 'de
groep-Van Gelder' in 1921 met ruim 14.000 stemmen twee zetels had behaald had de
grap wel weer lang genoeg geduurd. Nelis werd door de politie van de straat
geplukt en in een ontwenningskliniek opgeborgen; daar deed hij formeel afstand
van zijn zetel. Later verdiende hij wat met de verkoop van prentbriefkaarten
waarop hij als kandidaat stond afgebeeld. Er werd zelfs nog een quasileuk
filmpje van hem gemaakt als raadslid.

Nelis liet het allemaal over zich heen gaan en keerde terug naar het leven van
een bekende dakloze. Van zijn 'groep' zou alleen de bootwerker Bertus Zuurbier
nog enige tijd de raadszittingen opluisteren, vooral vanwege het presentiegeld.
Maar nog lang zou Hadjememaar dienen als het prototype van de
onverantwoordelijke populist.

Daarmee was hij een onvermijdelijk bijverschijnsel van de invoering van het
algemeen kiesrecht - en in die zin behoort Nelis van Gelder tot de canon van
Nederland.

LOAD-DATE: July 9, 2007

LANGUAGE: DUTCH; NEDERLANDS

GRAPHIC: APfrankdam-zonder, Illustratie Frank Dam

PUBLICATION-TYPE: Krant


                         Copyright 2007 NRC Media B.V.
                              All Rights Reserved

                              73 of 146 DOCUMENTS



                                NRC Handelsblad

                                  July 7, 2007

HIER WAAK IK;
MEER DAN 35.000 PARTICULIERE BEVEILIGERS WAKEN OVER UW EN ONZE EIGENDOMMEN

BYLINE: DOOR HUGO ARLMAN FOTOGRAFIE MERLIN DALEMAN

SECTION: MAGAZINE; Blz. 16

LENGTH: 5643 woorden

SAMENVATTING:

Nederland telt 55.000 agenten en 35.000 particuliere beveiligers. De
beveiligingsindustrie is de afgelopen jaren spectaculair gegroeid. Ze houden
toezicht in winkels, op parkeerterreinen en bedrijvenparken.

Ze bewaken ministeries, maar ook Schiphol en zelfs politiebureaus. Ze
surveilleren in probleemwijken.

Maar ze lossen ook steeds vaker interne bedrijfsproblemen op: ze ontmaskeren
fraudeurs en spionnen. Aangifte wordt niet gedaan, bedrijven doen de misdrijven
liever intern af uit vrees voor imagoschade. Welkom in de wereld van de private
justice.

VOLLEDIGE TEKST:

'Goedemorgen, ik heb een afspraak met meneer Meijboom.'

'Mag ik uw paspoort of rijbewijs even zien', zegt de bewaker van
beveiligingsbedrijf Trigion.

'Dat heb ik niet bij me.'

Hij kijkt me vastbesloten aan: 'Zonder paspoort kan ik u niet toelaten.'

Het is tien over half acht 's ochtends. Ik ben speciaal voor deze afspraak vroeg
uit Amsterdam vertrokken en het is zonde mijn gesprek met de Rotterdamse
politiekorpschef Aad Meijboom te laten schieten. Dat vindt deze zelf gelukkig
ook, want dankzij interventie van zijn secretariaat mag ik zonder legitimatie
naar boven.

De toegang tot het Rotterdamse hoofdbureau van politie is in handen van een
particulier beveiligingsbedrijf. Hetzelfde geldt, bijvoorbeeld, voor de meeste
ministeries in Den Haag.

Wie zijn auto parkeert in plaatsen als Heerenveen, Almere, Oud-Beijerland,

Alphen aan den Rijn of in een aantal Amsterdamse wijken, wordt gecontroleerd op
parkeervergunning of kaartje door medewerkers van VolkerWessels-dochter Parkeer
Combinatie Holland (pch). Dat bedrijf voert het gemeentelijk parkeerbeleid uit
met eigen

medewerkers in de rol van Buitengewoon Opsporings Ambtenaar (boa). Die boa's
mogen - anders dan gewone beveiligers, die niet meer bevoegdheden hebben dan
gewone burgers - ook een parkeerbon uitschrijven. Andere boa's werken als
jachtopziener, boswachter, milieuambtenaar of sociaal rechercheur, voorzien van
specifieke opsporingsbevoegdheden of van 'geweldsmiddelen' als handboeien en
wapenstok. Die bevoegdheden worden door het ministerie van Justitie toegekend.

Parkeerboetes uitschrijven, het verkeer regelen bij grote bouwwerken of
evenementen, wanbetalers in de tram handboeien omdoen of boswandelaars in
overtreding staande houden is steeds vaker uitbesteed aan particuliere
bedrijven, ook in het publieke domein.

Bedrijfseigenaren in de Amsterdamse kantorenbuurten en industrieterreinen als
Zeeburg, Westpoort/Teleport en Zuid-Oost kunnen 's avonds en in de weekends met
een rustig gevoel thuis zitten. 'Surveillanten controleren of de deuren en
hekken van het bedrijf goed afgesloten zijn. Verdachte personen die zich in de
buurt van de bedrijven ophouden worden in de gaten gehouden.

Is er een alarmmelding, dan nemen de surveillanten onmiddellijk poolshoogte.
Binnen zeven minuten zijn ze ter plaatse.' (Website Stichting Collectieve
Beveiliging Amsterdam) De surveillanten zijn in dienst van beveiligingsbedrijven
als Trigion en Group4Securicor, en zijn ingehuurd door de stichting.

Handhaving van de veiligheid, het vrijwaren van directe schade aan lijf en goed,
komt meer en meer in handen van particuliere bedrijven. Het aantal werknemers in
dienst van particuliere beveiligingsbedrijven is sinds 1980 gestegen van 10.000
naar ruim 30.000. Dat blijkt uit onderzoek van Ronald van

Steden, promovendus bestuurskunde aan de VU in Amsterdam. Ter vergelijking: het
aantal politieagenten is bijna 55.000. De omzet in de beveiliging wordt geschat
op 1,16 miljard euro. Daarbovenop werken nog enkele duizenden mensen bij
beveiligingsdiensten binnen bedrijven. Ook de particuliere recherche-,
onderzoeks- en informatie- bureaus (de detective-bureaus om het heel simpel te
zeggen) zitten nog niet in bovengenoemde cijfers. Een onderzoek van de
Politieacademie uit 2004 schat dat er tussen de 500 en 1.000 van dat soort
bureaus zijn - twintig jaar geleden waren het er nog maar een vijftigtal.
Operationeel directeur Jos Meekel van Hoffmann Bedrijfsrecherche in Almere, een
van de groten in die wereld, schat het aantal 'privéonderzoekers' op ongeveer
600.

En dan zijn er nog enkele tientallen mensen die in de crème de la crème van de
particuliere opsporing werken, in de forensic accoun- tancy, bijvoorbeeld bij
Ernst & Young, Deloitte of PriceWaterhouseCoopers.

Explosie

Waar komt die explosie van bewakers en onderzoekers vandaan? Is de criminaliteit
zo toegenomen dat de overheid het niet meer alleen kan bolwerken? Of voelen we
ons, ongeacht de werkelijkheid, onveiliger dan vroeger?

Het aantal door de politie geregistreerde misdrijven is tussen 1960 en 2004
vertienvoudigd, van globaal 130.000 tot 1,3 miljoen. Het aantal geregistreerde
geweldsmisdrijven is in diezelfde periode met een factor acht toegenomen, van
14.500 naar 115.000 (cijfers: cbs). De sterkste toename van de criminaliteit
vond overigens plaats in de jaren zestig en zeventig. De groei in de
particuliere beveiligingsindustrie tussen 1980 en nu dateert met andere woorden
van daarna. Misschien hebben al die beveiligers daar wel een matigende invloed
op uitgeoefend.

Maar de criminaliteit is sinds 1960 niet alleen toegenomen, hij is ook van
karakter veranderd. De weggevallen sociale controle in openbaar vervoer en
winkels heeft tal van gelegenheden gecreëerd voor vandalisme, vernielingen,
zwartrijden, winkeldiefstallen en wat dies meer zij. We zijn ook met zijn allen
veel rijker geworden - tussen 1960 en 2000 met ongeveer een factor zeven - er is
gewoon meer om kapot te maken of te stelen. De traditionele zuilen zijn uit
elkaar gevallen, de samenleving is geïndividualiseerd en veel heterogener
geworden door de komst van mensen uit andere culturen. Bovendien is Nederland
een 'risicomaatschappij' geworden: ingewikkelder in organisatorisch en
technologisch opzicht, afhankelijker dan ooit van energie,
communicatieverbindingen en computers, en daardoor veel kwetsbaarder. Tegelijk
is een belangrijk deel van menselijk wangedrag (fraude, diefstal) terechtgekomen
bij bedrijven en grotere organisaties. Ook daar heeft de tijdgeest de ouderwetse
corporate society aangetast, met alle gevolgen van dien.

De Nederlandse grenzen zijn vrijwel opgeheven. Waar ooit trotse marechaussee- en
douanekantoren met onverbiddelijke slagbomen waakten over de veiligheid van de
natie, resten nu nog slechts kale plekken. Alleen in de zeehavens van Rotterdam
en Amsterdam wordt nog gelet op de binnenkomende en uitgaande stromen vracht en
bezoekers. En op vliegvelden als Schiphol natuurlijk. Schiphol is een
zwaarbewaakte vesting. Een veelzeggend voorbeeld van hoe veiligheid in Nederland
georganiseerd is.

Toegangspoort

Om dat van dichtbij te zien meld ik me, ditmaal mét geldig paspoort, bij de
toegangspoort van klm Cargo, een omvangrijk terrein met verdiepingenhoge loodsen
waar grote vrachtwagens hun lading lossen. Als bezoeker ben ik in de computer
aangemeld en mag ik met Visitors pasje, waarop na een dag vanzelf de tekst
Expired Vervallen zichtbaar wordt, mijn weg zoeken naar het kantoor van klm
Securities Services. Functionarissen van deze klm-dienst, die bijna honderd
medewerkers telt, zijn belast met de veiligheid van klm-vliegtuigen, passagiers,
vracht en de integriteit van 35.000 man klm-personeel.

Bij de toegang tot 'Het Platform', waar de vliegtuigen staan en de start- en
landingsbanen liggen, volgen voor mij én mijn begeleidende klm Security
functionarissen een nieuwe screening, nieuwe inschrijving in het
computersysteem, nieuwe pasjes, nauwkeurige controle van de auto en koffertjes,
plus fouillering waarbij elk achtergebleven dubbeltje te voorschijn komt. Een
security check die uitgevoerd wordt door medewerkers van icts, een particulier
beveiligingsbedrijf, dat in opdracht van en onder regie van Schiphols
veiligheidsdienst 1.100 mensen ter plekke heeft werken. Wie vijf keer per dag
het platform op moet, wordt vijf keer per dag op deze manier gecheckt.

Op het platform draaien we rondjes tussen geparkeerde en aan pieren hangende
vliegtuigen, kerosine- en cateringauto's, rijen karretjes met lading, treintjes
met kleine, gesloten containers met bagage, lage geel-oranje bussen die
passagiers naar de kleinere vliegtuigen brengen. Mijn gidsen wijzen me er op dat
elk mens, elk karretje lading en elke koffer binnen dit gebied clean is of zou
moeten zijn en permanent in de gaten wordt gehouden. Dat elk geparkeerd
vliegtuig zonder bemanning om de zoveel minuten gecontroleerd wordt, en elke
buschauffeur, bewaker, schoonmaakster, technicus of gezagvoerder iedereen moet
vragen naar zijn zichtbare badge, het ultieme bewijs dat je 'schoon' bent.
'Schoon' wil, zeker sinds 9/11, zeggen 'explosievenvrij'. Zo heeft letterlijk
iedereen een rol in de handhaving van de veiligheid.

Toezichthouder op deze piramide van bewakers is de Koninklijke Marechaussee.
Formeel valt zij onder het ministerie van Defensie, maar waar het grensbewaking,
vreemdelingen en veiligheid van de burgerluchtvaart betreft, voert zij het
justitiebeleid uit. De Marechaussee - die zelf bijna 1.800 man op Schiphol heeft
gestationeerd - controleert namens Justitie de bewaking op Schiphol, die wordt
uitgevoerd door de eigen veiligheidsdienst van de luchthaven. De
luchtvaartmaatschappijen zijn zelf verantwoordelijk voor de beveiliging van hun
vluchten, maar kopen die vaak in. klm Security waakt over de eigen maatschappij,
vliegtuigen en vracht. Daartussendoor opereren dan ook nog geüniformeerde en
bewapende douaniers, in dienst van het ministerie van Financiën, op zoek naar
contrabande, illegale import of export, beschermde diersoorten en verdovende
middelen.

Alle partijen hebben veel van het feitelijke beveiligings- en controlewerk
geoutsourced naar particuliere bedrijven als Securitas, icts, Trigion of
Group4Securicor. Vanaf de mensen die fouilleren bij de passagierscontrole tot en
met de honden die in de Cargo-hal, getraind op tien, twaalf geuren, naar in de
lading verstopte explosieven snuffelen. Volgens Gerlach Cerfontaine,
president-directeur van Schiphol, waren de kosten van de beveiliging - ingegeven
door Nederlands beleid, Europese richtlijnen en Amerikaanse eisen - in 2006 200
miljoen euro, werkten er 4.000 man van particuliere veiligheidsdiensten en kost
de veiligheid de passagier 12 euro per ticket.

Desondanks was er een paar jaar geleden sprake van een groot aantal incidenten -
drugssmokkel en de geruchtmakende diamantroof van februari 2005. Het hoofd van
klm Security Services, Ben Swagerman, geeft dan ook toe dat de vesting zwakke
plekken kent. 'Ik denk', zegt hij, 'dat de situatie vooral sinds de diamantroof
sterk verbeterd is. Die diamantroof heeft tot een fors aantal maatregelen in de
beveiliging geleid. Er is ook veel meer overleg tussen de publieke en private
partijen die er mee te maken hebben. Van buiten naar binnen zit het goed dicht.
Maar je hebt het over een 'stad' waar 40.000 mensen werken en over criminelen
die altijd zullen proberen daaruit enkelen over de streep te trekken.'

In de beveiliging van dit soort strategische locaties, ondermeer via het
Nationaal Adviescentrum Vitale Infrastructuur, speelt de overheid een hoofdrol.
Maar zij is op nog een andere manier een motor achter de sterke groei van de
beveiligingsindustrie. De 'terugtredende overheid' staat niet meer te trappelen
om nieuwe taken naar zich toe te trekken. Daarnaast komt het haar goed uit om
ambtelijk gesalarieerd personeel te vervangen door goedkopere en flexibeler
inzetbare medewerkers van particuliere beveiligingsbedrijven. Zo zijn bewakers
van vreemdelingen nogal eens in dienst van particuliere bedrijven, hoewel de
Dienst Justitiële Inrichtingen (dji) volgens eigen opgave maar 1.350 ingehuurde
medewerkers heeft op een totaal van 17.000 dji-werknemers. Maar als de Tweede
Kamer plotseling alle bolletjesslikkers op Schiphol wil gaan aanhouden en
opsluiten, heeft dji niet meteen goed opgeleide ambtelijke gevangenbewakers
beschikbaar. Dan wordt dankbaar gebruik gemaakt van de private bedrijven.

Top drie

Richard Franken is commercieel directeur van Trigion Beveiliging, dat samen met
Group4Securicor en Securitas de top drie in de beveiligingsbedrijven vormt. De
groei van de particuliere beveiliging wordt volgens hem vooral veroorzaakt
doordat de overheid zich terugtrekt en de politie andere prioriteiten stelt. 'Ze
concentreren zich op verkeer en zware criminaliteit. Woninginbraken en bedrijven
krijgen minder aandacht. De particuliere beveiligers hebben daarop ingespeeld.
En dan lopen we in Nederland nog achter op het buitenland.' Over het voordeel
van een particuliere beveiliger boven een politieagent zegt Franken:
'Beveiligers zijn veel goedkoper dan de politie en hebben een toegespitste
kwaliteit. Dat verhaal is niet moeilijk om te verkopen. De graad van
specialisatie bij ons is hoog, als de politie handig zou inkopen, zouden we
onder voorwaarden en onder regie van de politie een grotere rol kunnen hebben.'

Franken keert zich tegen de vooroordelen die er over particuliere beveiligers
bestaan: 'Er is veel koudwatervrees, commercie is vies en men is bang voor
wapengebruik door particuliere bewakers. Maar er is geen enkel
beveiligingsbedrijf dat de ambitie heeft om met wapens te gaan werken. Wij
kunnen heel goed uit de voeten met observeren, signaleren, rapporteren,
alarmeren. Behalve in winkels houden we ook niet aan, en we gebruiken geen
geweld.'

De beveiligers worden wettelijk ingekaderd door de Wet Particuliere
Beveiligingsorganisaties en Recherchebureaus en o.a. de Privacy-gedragscode van
de recherche-bureaus. De controle daarop berust bij de politie, die daar
overigens nauwelijks aan toekomt. Droog wordt in de Evaluatie van de Wet door
het ministerie van Justitie uit 2004 geconstateerd dat 'toezicht op de naleving
en de handhaving van de regels geen prioriteit heeft bij politie en justitie'.
Er zijn overigens weinig meldingen van wangedrag uit de beveiligingsbranche en
ook de onafhankelijke klachtencommissie van de branchevereniging krijgt maar
enkele klachten per jaar binnen.

Schaalvergroting

'De groei van de private sector', vertelt de Rotterdamse hoofdcommissaris Aad
Meijboom als ik uiteindelijk bij hem aan tafel zit, 'ontstaat door veranderde
opvattingen over veiligheid als exclusief terrein voor politie en overheid. De
maatschappij is steeds complexer geworden, daarin kan veiligheid niet meer door
één partij worden geleverd. De grenzen vervagen, de Rotterdamse haven heeft met
vn-regelgeving te maken. Als er in Madrid een aanslag gepleegd wordt, ben ik
meteen aan het werk. Dat is schaalvergroting.

'Als reactie daarop willen mensen zich meer dan ook veilig voelen. In hun
woonomgeving willen ze er alles aan doen om de boze buitenwereld buiten te
sluiten. Vroeger ging je naar je buren toe om te vragen of het geluid wat
zachter kon, nu heerst het consumentisme: Aan de buren vragen?, zeggen ze dan.
Aan mijn lijf geen polonaise, los het maar op, overheid of politie! Maar zo kan
het helemaal niet meer.'

'Ook burgers moeten samenwerken voor die veiligheid', zegt Meijboom. 'Wij
proberen dat bij elkaar te brengen: politie, woningbouwvereniging, burgerzaken,
stadstoezicht, het wijkcomité. Als er cohesie is in een wijk, zoals in
Schiemond, gaat dat beter dan in buurten met een grote doorloop waar je nog moet
uitleggen dat je geen ijskasten van vierhoog naar beneden kan gooien.'

De commissaris voelt weinig voor een discussie over het private tegenover het
publieke domein. 'De werkelijkheid ziet er niet zo zwart-wit uit, die is veel
genuanceerder. Je spreekt met elkaar af wie wat doet. De politie heeft in het
publiek domein altijd de operationele regie. We gebruiken toezichtsmodellen voor
het openbaar vervoer (ret). De ret is verantwoordelijk voor 80 procent van de
veiligheid in hun voorzieningen, wij doen de laatste 20 procent. Daardoor wordt
ook die 80 procent effectief. En af en toe treden we op met gezamenlijke teams,
dan stofzuigeren we door zo'n lijn heen. Het is belangrijker zo'n samenwerking
vorm te geven dan het onderscheid te maken tussen privaat en publiek. Je kunt
het toch niet unisolo!'

Eigen Haard

Buurt Management Nederland is een bedrijfje in Amsterdam dat is opgericht door
o.a. Woningcorporaties Eigen Haard en Rochdale, Boer & Croon, anwb en Trigion
Beveiliging. Het bedrijf probeert geheel in lijn met de samenwerkingsmodellen
van commissaris Meijboom in een paar wijken 'buurtmanagement' op te bouwen. 'De
achtergrond daarvan', zegt directeur Jaap van der Aa, oud-wethouder van
Amsterdam, 'is dat je de burger erbij moet betrekken, wil je de tendens keren
dat veiligheid en leefbaarheid in toenemende mate aan de overheid worden
overgelaten. De burger moet meldingen, ideeën, initiatieven en klachten kwijt
kunnen en contacten kunnen leggen. De buurtcommunity is uiteindelijk de kern.
Wij hebben dat dan zo georganiseerd dat de buurtmanager op die signalen
reageert, zelf zaken signaleert, contacten heeft met de politie, met reiniging,
met de corporaties. En altijd laat weten wat er mee gaat gebeuren, ook als het
niets is. Er is 24 uur per dag 7 dagen per week een telefoonnummer waardoor je
binnen 20 minuten iemand aan de deur hebt voor het kleinere ongemak zoals
geluidsoverlast of burenruzies. Aan die meldingen wordt ook later nog een
vervolg gegeven, een bezoek van de buurtmanager, zonodig een brief van de
corporatie. Het is allemaal geen opbouwwerk, maar versterkt wel de cohesie, met
het accent op de veiligheid.'

Buurtmanager Anton Brugman heeft in Amsterdam Bijlmer de flatgebouwen
Kikkenstein en Kruitberg onder zijn hoede. Als een kloppend hart ligt midden
tussen de gebouwen het monument voor de slachtoffers van de Bijlmerramp uit
1992. Brugman kan met trots en betrokkenheid over zijn werk in de buurt
vertellen. Hij zit één dag op locatie in Zuid-Oost, en één dag doet hij
administratie en onderhoud van de buurtwebsite waarop iedere buurtbewoner kan
zien waar hij mee bezig is. Hij loopt over de galerijen, spreekt mensen aan op
rotzooi buiten, en laat rommel weghalen. 'Je moet mensen in hun waarde laten',
zegt hij. 'Je moet uitleggen wat de bedoeling is. Hooguit tien procent wil niet
luisteren, dan moet ik wel met bijvoorbeeld een milieuambtenaar langskomen.'
Volgens Brugman valt het wel mee met de criminaliteit in zijn buurt. 'Met de
politie en de buurtregisseur proberen we wat te doen aan de hangjongeren in de
trappenhuizen, er zijn camera's, er is meer controle, bewakers van
beveiligingsbedrijf Rosa lopen een paar avonden per week rond, mensen letten
zelf meer op.'

Bedrijfsleven

Op wijkniveau vervult het strafrechtelijk systeem zo zijn traditionele functie
van uiterste remedie als het moeizaam groeiende kasplantje van de community
building het niet redt. Sommige veiligheidsdeskundigen kunnen echter met veel
overtuiging uitleggen dat politie en justitie daarnaast nog een groot terrein
laten liggen: criminaliteit in het bedrijfsleven. 'Er zijn', zegt Arjo J.N. de
Jong, partner bij Ernst & Young Security and Integrity Services,
oud-rijkspolitieman en voormalig Security Manager van Heineken, 'vijf miljoen
misdrijven per jaar als je afgaat op de slachtofferenquêtes. Van ruim 1,3
miljoen wordt aangifte gedaan, daarvan worden er 280.000 opgelost.' Hij
vervolgt: 'Als bedrijven niet voor zichzelf zorgen, doet niemand dat. De
politieorganisatie is onvoldoende met de ontwikkelingen meegegroeid. De
Nederlandse politie bestaat niet. Het blijven zesentwintig autonome
hoofdcommissarissen in hun eigen koninkrijkjes. Mede daarom is security
management een vak geworden dat in de bestuurskamers aan de orde komt.' Volgens
cijfers van Van Dijk en De Waard van het ministerie van Justitie is de directe
schade van criminaliteit in het bedrijfsleven ruim drie miljard per jaar en
wordt bijna vier miljard aan preventie uitgegeven.

De Jong wordt bijgevallen door Bob Hoogenboom, hoogleraar in Nijenrode en
gepromoveerd op de samenwerking tussen politie en particuliere beveiligers: 'Er
bestaat, ook bij criminologen, een fixatie op de strafwet. Maar er is geen
sprake van één rechts- handhavingssysteem, er zijn honderd kleine theatertjes
van wetstoepassing. In die domeinen gaat het soms ook over andere soorten
criminaliteit, over Enron, over Ahold, over milieucriminaliteit. Het zijn andere
criminele markten, waarin veel maatschappelijke schade wordt aangericht die
onbekend blijft.' In Hoogenbooms driedeling is de politie er voor de
onderwereld, zijn de bijzondere opsporingsdiensten en toezichtorganen - afm,
Opta, nma, Voedsel & Warenautoriteit, Consumentenautoriteit, Code Tabaksblat en
andere codes plus alle internationale equivalenten - er voor de bovenwereld, en
zijn de particuliere beveiligers er voor de commerciële wereld.

'Eind februari', zo schreef Het Financieele Dagblad in juli 2006, 'deed het
Gerechtshof in Arnhem uitspraak in de strafzaak tegen V., een voormalig
financieel directeur van Aegon Nederland die zijn werkgever had opgelicht. De
raadsheren waren onder de indruk van het optreden van Aegon. Want de verzekeraar
had niet alleen haar eigen directeur ontmaskert, ze deed ook nog aangifte. 'Het
hof is zich ervan bewust', aldus de uitspraak, 'dat Aegon Nederland bv een
aanmerkelijk risico van reputatieschade heeft genomen door ervoor te kiezen
aangifte te doen en de door haar geconstateerde fraude niet slechts intern af te
doen.'

Opvallend aan het arrest van het Hof is vooral dat het geconstateerde fenomeen
zo opvallend was. Hoera, een geval van fraude waarvan aangifte wordt gedaan!
Blijkbaar is de rechterlijke macht zich er terdege van bewust dat er een enorme
hoeveelheid criminaliteit is die over het algemeen buiten politie en justitie
wordt afgedaan. De percentages verschillen per onderzoek, maar zeker driekwart
van de diefstallen, fraudes en oplichtingszaken binnen bedrijven wordt niet
aangegeven bij Justitie. Daar hebben bedrijven tal van redenen voor. Ten eerste
zijn de meeste ondernemingen meer geïnteresseerd in het beperken van de schade
dan in handhaving van de rechtsstaat of de waarheidsvinding. De
verzekeringsmaatschappij die struikelt over oplichting door een klant, haalt
liever de te veel uitbetaalde bedragen terug dan de betrokkene aan te geven.
Bedrijven houden er bovendien helemaal niet van de vuile was op een openbare
rechtzitting voor een ieder te kijk te hangen. Ook al gaat het niet over het
bedrijf zelf, maar bijvoorbeeld over een groepje medewerkers, eventuele
negatieve publiciteit slaat toch terug op de firma zelf. Zo'n hele zaak kost
vooral de leidinggevenden te veel tijd en aandacht en levert alleen 'negatieve
energie' op.

Daar komt bij dat de rechtstatelijke weg, keurig aangifte doen bij de politie,
een groot aantal hobbels en kuilen kent. Hoofdklacht is dat de politie niets met
zo'n aangifte doet. Ze hebben er de tijd niet voor, er is geen mankracht, het
heeft geen prioriteit, en als er al iets gebeurt duurt het allemaal veel te
lang. Ook als de privédetectives een kant-en-klaar rapportje met alle door hen
vastgestelde feiten erbij doen.

Pc's natrekken

De gebruikelijke weg bij vermoedens van intern crimineel gedrag bij bedrijven is
dus anders. Laat de eigen veiligheidsafdeling of een particulier recherchebureau
het onderzoekswerk doen - camera's ophangen, medewerkers volgen, pc's natrekken
- en een rapportje maken. Confronteer de medewerker, al dan niet in samenspraak
met de arbeidsrechtadvocaat, met de gevonden resultaten en bedenk wat voor de
onderneming de beste oplossing is. Afhankelijk van de ernst van de overtreding,
de lengte van het dienstverband en de aard van de functie, besluit men tot
salarisverlaging, terugbetaling, demotie, of diverse manieren van ontslag. Snel,
efficiënt en geruisloos.

Het grootste nadeel hiervan is dat er een heel circuit van ontslagen werknemers
ontstaat, van wie verborgen blijft dat ze zich ooit misdragen hebben. Een
oplossing daarvoor is een 'zwarte lijst', bijvoorbeeld per branche of
bedrijfstak, een soort particulier ingericht 'opsporingsregister'. Bij het
College Bescherming Persoonsgegevens zijn inmiddels ongeveer 250 van dergelijke
registers aangemeld, waarvan driekwart afkomstig uit de financiële wereld. Zo'n
registratie en goedkeuring door het cbp heeft voor de mensen op zo'n lijst in
ieder geval het voordeel dat er een recht tot inzage en correctie van de
vermelde gegevens bestaat. Maar zo ontstaat wel een onoverzichtelijk woud van
'zwarte lijsten'.

In de verzekeringswereld is de samenwerking tussen private justice en
'overheidsjustitie' een fase verder en geheel geïnstitutionaliseerd. In het
eigen registratiesysteem Fraude Registratie en Informatie Systeem (fris) legden
de verzekeringsmaatschappijen in 2006 bij elkaar 3.628 gevallen van fraude vast.
Voor de statistiek krijgt het Openbaar Ministerie in Zwolle/Almere die gegevens
keurig aangeleverd. 'In verband met gebrek aan capaciteit doen ze weinig met de
meldingen', zo vertelt de woordvoerder van het

Verbond van Verzekeraars. Individuele maatschappijen maken zelf uit of ze een
fraudegeval zo ernstig vinden dat een echte aangifte op zijn plaats is. In 2005
gebeurde dat in 32 gevallen.

Goed georganiseerde samenwerking tussen officiële en particuliere
rechtshandhaving doet zich ook voor bij de klm. klm Security Services werkt
intensief samen met allerlei overheidsorganen. De baas van Security Services,
Ben Swagerman, heeft bijvoorbeeld een lange carrière als (hoofd)officier van
justitie achter de rug. Om de integriteit van 35.000 man klm-personeel te
controleren heeft klm Security Services - en dat is ongebruikelijk - toegang tot
justitiële documentatie. Sommige functies worden ook door de aivd gecheckt. Dat
gebeurt ook bij andere grote bedrijven. Maar die screening van het personeel
heeft directe repercussies voor klm's prioriteit nummer één: de veiligheid van
de vluchten. Swagerman: 'De wetgeving van de vs, van de eu en van Nederland
grijpt bij ons diep in. Security is de hoeksteen van het bedrijfsbeleid. Er zijn
stapels regels die vertaald moeten worden in handzame manuals. De basis van de
gewone p&o-regels voor het personeel ligt in de cao, daarnaast zijn er voor
afzonderlijke divisies weer codes of conduct. Dan zijn er nog
seksuele-intimidatieregels, klokkenluidersregelingen en
antitrust-mededingingswetgeving.

'Maar het gaat ook om praktische vragen als: mag je een achtergebleven fles wijn
meenemen uit een vliegtuig? Wat doe je met een werknemer die een boutje
meeneemt? Welke functies staan nog open voor een sollicitant die een
veroordeling wegens alcohol achter de kiezen heeft? We houden bij al die dingen
rekening met factoren als de zwaarte en het belang van de functie, hoe lang
geleden is zo'n misdraging gebeurd. Zaken als diefstal, handel in contrabande
als drugs of wapens, worden afgehandeld in samenwerking met de marechaussee. Dat
soort dingen zijn voor ons vanzelfsprekend onaanvaardbaar, maar er wordt wel
weer een afweging gemaakt tussen intern disciplinair afdoen of strafrechtelijk.
De overheid kan ook niet alles zien. Het om zit niet te wachten op al die kleine
zaakjes. Die heeft ook zijn prioriteiten.'

Verzuimfraude

Hoffmann Bedrijfsrecherche in Almere leeft van de private justice, ze doen veel
onderzoeken binnen bedrijven. Operationeel directeur Meekel: 'Tachtig procent
gaat om bedrijfsfraude: diefstal, verduistering, sabotage, steekpenningen,
fraude met tijd zoals verzuimfraude. Er is een toename in het lekken van
bedrijfsinformatie, zoals klantgegevens, nieuwe productontwikkelingen,
technische informatie.'

Hij schetst het wettelijk kader waarbinnen de recherchebureaus moeten werken:
'Ik heb geen speciale bevoegdheden, ik kan alleen onderzoek doen zoals een
willekeurige particulier dat ook kan. Er is de Wet Particuliere
Beveiligingsorganisaties en Recherchebureaus en die laatste hebben dan nog een
door het cbp goedgekeurde privacycode. Als wij ergens over de schreef gaan, zijn
we onze vergunning kwijt.' Hij wijst op een facet waar de particuliere
recherchewereld én de politie al jaren mee worstelen: de onderlinge
samenwerking. 'De politie is altijd bang dat wij informatie van ze willen. Het
enige dat wij willen is het probleem van de opdrachtgever oplossen, die ons daar
graag voor betaalt!'

Misschien blijft dáárom de samenwerking tussen politie en de private
recherchebureaus steken: in de woorden van de Nijmeegse hoogleraar mr Y. Buruma
in het tv-programma Zembla van juli 2002: 'Particuliere detectives doen het
altijd voor geld, niet voor de waarheid.' Ook een vijf jaar later door de
Stichting Maatschappij, Veiligheid en Politie georganiseerd symposium in Artis
onder de titel Particulier onderzoek en opsporing. Een (on)mogelijke combinatie?
vermocht dat niet op te lossen. Alle sprekers erkenden grif dat particuliere
onderzoekers soms expertise in huis hebben waar de politie niet aan kan tippen;
brandexperts van verzekeringsmaatschappijen doen bijvoorbeeld vaker onderzoek
naar het ontstaan van brand dan het gemiddelde politiekorps. Iedereen erkende
dat, wil particulier onderzoek enige betekenis hebben in het justitiële proces,
het Openbaar Ministerie het moet controleren, zo niet dunnetjes overdoen.
Sommigen pleitten voor een Wetboek van Burgerlijke Strafvordering, ofwel: wat
mogen particuliere rechercheurs wel en niet en waar dienen ze zich aan te
houden. Forensisch accountant Arthur de Groot van Deloitte vertelde tenslotte
nog hoe het komt dat zijn klanten en die van de politie ook inhoudelijk nogal
verschillend zijn. Bij Deloitte gaat het om onderzoeken naar
vermogenscriminaliteit, corruptie, faillissementen, belangenverstrengelingen,
meldingen van klokkenluiders. Die onderzoeken moeten direct beginnen, snel klaar
zijn, hebben een gespecialiseerd karakter en eisen hoge kwaliteit. Bovendien
zijn ze vaak internationaal, waarbij het ongetwijfeld makkelijker is vanuit
Deloitte of PriceWaterhouseCoopers een collega in Duitsland in te schakelen, dan
om een officieel rechtshulpverzoek te laten indienen in Berlijn.

Weinig politie

Privatisering van de veiligheid, hoever kan dat gaan? Kan de veiligheid van de
burgers net zo gemakkelijk geprivatiseerd worden als het loodswezen, de
energievoorziening of het openbaar vervoer? Vaststaat dat Nederland relatief
weinig politieagenten heeft in vergelijking met de meeste andere eu-landen (zie
tabel op pagina 21). Dat is vreemd, omdat Nederland volgens het rapport Burden
of Crime in the EU uit februari j.l. tot de criminele top-5 van Europa behoort.
Ondanks de veelvuldige aandacht van veel kranten en televisierubrieken voor
moord en doodslag en de buitenproportionele hoeveelheid redactionele ruimte die
vooral de Amsterdamse onderwereld krijgt, maken Nederlanders zich in
vergelijking met andere Europeanen niet erg druk over hun veiligheid. Op de
vraag uit Burden of Crime of men bang is voor een inbraak in eigen huis, komt
Nederland op plaats 16 van de 19; op de vraag of men 's avonds bang is op straat
op de 17de plaats.

Toch verwachten alle deskundigen een verdere groei van de private
veiligheidszorg. In 'de afnemende bereidheid risico's te lopen neemt de behoefte
aan veiligheid onder de bevolking, maar ook het bedrijfsleven toe', schrijven
Van Dijk en De Waard van het ministerie van Justitie in 2001. 'De publieke
sector kan slechts ten dele voorzien in veiligheid door de aard van de
criminaliteit, maar ook door tekortschietende kwaliteit van de dienstverlening.'
De gevaren liggen, zo wordt gewaarschuwd, vooral in ongelijkheid in de
bescherming tegen criminaliteit: alleen bedrijven en vermogende particulieren
kunnen zich extra particuliere beveiliging veroorloven. En in het groeien van de
kloof in expertise en innovatie tussen politie en particuliere diensten. De
particuliere beveiligers, noch de politie tonen enige animo om beveiligers te
bewapenen. Mét Groot-Brittannië, Ierland en Denemarken vormt Nederland een
uitzondering in de eu door wapens voor particuliere beveiligers categorisch uit
te sluiten. In alle andere landen mogen, onder allerlei beperkingen,
particuliere beveiligers wel wapens dragen.

Huursoldaten

Wie vooruit wil kijken, ziet in de Verenigde Staten een mogelijk voorland: 354
politiemensen plus 582 particuliere beveiligers per 100.000 inwoners. Een deel
van het gevangeniswezen is er geprivatiseerd en ook oorlogsvoering leunt in
toenemende mate op Private Military Companies als Dyncorp, mpri, Vinnell en
Blackwater. In de eerste Golfoorlog ging het daarbij nog om 1 op 100 soldaten,
in Irak is het 1 op 10. Volgens de Amerikaanse documentaire Shadow Company
vechten er in Irak 20.000 private military contractors (huursoldaten) mee, en
volgens de schrijver Robert Young Pelton is Bush' coalition of the willing
vervangen door een coalition of the billing. Een gewone gi kost $ 25.000 per
jaar, een huurling verdient $ 25.000 per maand. Bij de martelingen en
vernederingen van gevangenen in de Abu Ghraib gevangenis in Bagdad waren ook
particulier ingehuurde ondervragingsexperts betrokken. Na het bekend worden van
het schandaal werden deze, niet onderworpen aan militair recht, schielijk Irak
uitgevlogen.

Ter vergelijking: de Nederlandse strijdkrachten in Afghanistan maken, volgens
het ministerie van Defensie, alleen gebruik van particuliere bedrijven voor
logistiek en transport, en van het in Zwitserland gevestigde Supreme Foodservice
ag, dat ook cateringservices aan ondermeer de navo en de vn verleent. De
ambassade in Kabul wordt wel door een particulier bedrijf bewaakt.

Over de schaduwzijden van de groei van de particuliere veiligheidsindustrie zegt
De Jong van Ernst & Young: 'Je moet de marketing power, de pushing power van die
bedrijven niet onderschatten. Er is na 9/11 een miljardenindustrie ontstaan
rondom 'Homeland Security'. Binnen bepaalde grenzen voegen ze iets toe. Maar de
wereld wordt ook overspoeld met spullen waarvan je je kan afvragen of we het
nodig hebben. Ze zijn van dienstverleners geworden tot schuivers van dozen vol
technische apparatuur. In privacy zijn ze niet geïnteresseerd. Het is een markt
van de angst, van verkoop van schijnveiligheid.'

LOAD-DATE: July 18, 2007

LANGUAGE: DUTCH; NEDERLANDS

NOTES: WAT MAG EEN PARTICULIER BEVEILIGER?; Voor de individuele beveiliger,
bewaker of privé-detective geldt in feite één hoofdregel: ze mogen precies
hetzelfde als wat elke gewone burger mag. En wat mag die dan wel?; . De
beveiliger mag iemand staande houden en naar zijn naam vragen, maar kan niemand
dwingen te blijven staan of antwoord te geven.; . Alleen bij constatering van
een strafbaar feit mag de bewaker de verdachte aanhouden en vasthouden - van
zijn vrijheid beroven - tot de politie is gearriveerd, die overigens meteen op
de hoogte moet worden gesteld.; . Ook de voorwerpen die de op heterdaad betrapte
verdachte bij zich heeft - de gestolen winkelwaar bijvoorbeeld - mogen in beslag
worden genomen.; Ze moeten aan de politie worden overgedragen.; .
Strafrechtelijk onderzoek op lichaam en kleren mag alleen door politie en
justitie worden gedaan. Het zogeheten civielrechtelijk onderzoek op lichaam en
kleren, bijvoorbeeld het fouilleren bij het binnengaan van een voetbalstadion of
popconcert, mag wel door bewakers worden gedaan maar is op basis van
'vrijwilligheid'. Wie weigert mag misschien het stadion niet in maar mag er wel
weer uit.; . Het gebruik van wapens - van handboeien tot en met vuurwapens - is
verboden; alleen het ministerie van Justitie kan aan Buitengewone Opsporings
Ambtenaren de bevoegdheid tot wapengebruik verlenen. Voor de Flora- en
Faunabeheerder, kan dat bestaan uit handboeien, wapenstokken en vuurwapens, voor
de meeste andere soorten BOA's gaat dat niet verder dan handboeien. Het gebruik
van lichamelijk geweld is verboden, behalve proportioneel geweld als de op
heterdaad betrapte verdachte probeert te ontkomen.; Het aantal particuliere
beveiligers is sinds 1980 gestegen van 10.000 naar ruim 35.000.; 'Beveiligers
zijn veel goedkoper dan de politie en hebben een toegespitste kwaliteit.'; 'Met
de politie proberen we wat te doen aan de hangjongeren in de trappenhuizen.';
Zeker driekwart van de diefstallen en oplichtingszaken binnen bedrijven wordt
niet aangegeven.; In Irak is inmiddels één op de tien Amerikaanse soldaten een
dure private military contractor.; Met dank aan Ronald van Steden, Vrije
Universiteit Amsterdam.; Hugo Arlman is journalist.; Merlin Daleman is freelance
fotograaf.

GRAPHIC: [COVERFOTO] Beveiligingsbeambte van Trigion bewaakt lingeriewinkel
Hunkemöller Een beveiligingsbeambte van Trigion surveilleert in een
Hunkem"llerfiliaal in winkelgebied Leyweg in Den Haag. Werknemers van The
Security Company vangen mensen op tijdens optreden van Iggy Pop op Pinkpop 2007.
Links: Bijzondere opsporingsambtenaren (BOA's) patrouilleren in de binnenstad
van Breda. Eén schrijft een parkeerbon uit terwijl de anderen een paar fietsende
jongeren aanspreken. BOA's zijn de stadswachten van Breda, het personeel komt
van Trigion. Rechts: Speurhonden van Securitas werkend voor KLM Security
Services. Zij controleren de vracht van KLM op de Cargo-afdeling op Schiphol.
Een werknemer van Group4Securicor 's avonds op de tram in Rotterdam. Hij draagt
een uniform met het logo van de RET (het Rotterdamse vervoersbedrijf). Links:
Werknemers van Rosa Security surveilleren 's avonds in de Bijlmer. Hier bij de
flat Kruitberg. Rechts: Tijdens een basketbalwedstrijd tussen 's Hertogenbosch
Eiffel Towers en Weert Upstairs staat een beveiligingsbeambte tussen de
repeterende breakdancers. Een medewerker van Trigion controleert op een
basisschool in Rotterdam nadat het alarm afgegaan is. Fouilleren van bezoekers
bij de ingang van Pinkpop 2007 door medewerkers van The Security Company.
[infographic] Publieke en private veiligheid ligt in Nederland onder het
EU-gemiddelde

PUBLICATION-TYPE: Krant


                         Copyright 2007 NRC Media B.V.
                              All Rights Reserved

                              74 of 146 DOCUMENTS



                                NRC Handelsblad

                                  July 7, 2007

TIEN KLEINE KARMELIETEN IN BRAZILIË

BYLINE: DOOR MARCEL HAENEN ; FOTOGRAFIE VINCENT MENTZEL

SECTION: MAGAZINE; Blz. 44

LENGTH: 6263 woorden

SAMENVATTING:

Nog steeds is Brazilië het grootste katholieke land ter wereld. Maar de
Evangelische kerken winnen steeds meer zieltjes.

Vijftig jaar geleden vertrokken tien Nederlandse jongens naar Brazilië om
missionaris te worden.

Vier keerden terug, één overleed, vijf wonen nog in Brazilië.

Zij blikken terug op hun leven in dienst van de Heer.

VOLLEDIGE TEKST:

Het begint al te schemeren als de boot Le Lavoisier op zaterdagmiddag 27 oktober
1956 even na vijf uur 's middags de haven van Antwerpen uitvaart. Tien jongens
van achttien en drie paters die hen begeleiden staan naast elkaar aan de reling.
Ze hebben dikke jassen aan, want er staat een straffe wind. De scheepstoeter
klinkt. Er worden vlaggen gehesen. En uit de luidsprekers van de boot schalt het
refrein van een Duits lied. Auf Wiedersehen. Steeds luider: Auf Wiedersehen.

Drie weken zal de bootreis naar de havenplaats Santos in Brazilië duren. De
familie en vrienden die op kade 23 staan te zwaaien zullen ze de komende tien
jaar niet meer zien. Die tijd hebben de paters karmelieten nodig om deze tieners
in Zuid-Amerika op te leiden tot volwaardig priester en missionaris.

'Als er eerst maar eens een brief komt uit Brazilië', zegt de moeder van Piet
Jansen bij het afscheid tegen haar zoon. Zijn vader neemt Piet voor de afvaart
even apart en drukt zijn zoon op het hart vooral goed op te passen. Jan Dam
krijgt van zijn moeder een tros van drie ballonnen. Zij heeft zelf ook een paar
gele en rode exemplaren waarmee ze zal zwaaien. 'Dan kunnen we elkaar zo lang
mogelijk zien.'

Het zijn de achterblijvers die snikken, merkt Hennie Haamberg. 'Wíj voelden in
de eerste plaats opwinding over het grote avontuur dat ons wachtte. Hoe ziet
Brazilië eruit? Hoe zullen de mensen zijn? Zijn ze gevaarlijk of kun je er
vriendschappen mee sluiten?' 'We waren tien jongens onder elkaar, niemand durfde
echt verdriet te tonen', zegt Jan Dousi. 'Tot over tien jaar', zegt zijn moeder
bij het vaarwel. Die tien jaar zal ze iedere dag huilen om het gemis van haar
zoon.

Antoon Cornelissen spreekt voor de afvaart met zijn zus Nelly over de speciale
camera die hij meekrijgt. 'Je moet van álles een foto trekken', zegt zijn zus.
'Ik heb natuurlijk wel gehuild. Je wist dat je voor heel lang wegging', zegt
Cornelissen. 'Ik heb net zo lang gezwaaid tot ik niemand meer zag.' Als de
ouders en bekenden uit het zicht zijn verdwenen, wordt het tijd voor enige
afleiding. 'Kom op jongens', zegt Frei - pater - Crisóstomo. 'We gaan fijn
zingen op het bovendek.'

Blijde boodschap

'Maria, Moeder en Luister van Carmel bid voor ons', staat er op het
afscheidsprentje dat bij het vertrek wordt uitgedeeld. En dan volgen de namen
van de tien Nederlandse jongens die in opdracht van de Orde van de Karmelieten
in missiegebied Brazilië de wereldkerk zullen gaan verspreiden.

Geert Emming uit Musselkanaal

Henk Goorhuis uit Zenderen

Antoon Cornelissen uit Wanroij

Piet Jansen uit Schinveld

Bertus Arling uit Emmercompascuum

Hennie Haamberg uit Tilligte

Frits Hoedemaker uit Beek

Jan Dousi uit Oss

Theo Waayman uit Haarlemmermeer

Jan Dam uit Brunssum

Tien Nederlanders die de Orde van de Karmelieten in Brazilië op de been moeten
houden. Want de roepingen zijn in Brazilië in het begin van de vorige eeuw dun
gezaaid. De religieuze orde die in 1580 het eerste Braziliaanse klooster opende
in Olinda dreigt in sommige delen van het Zuid-Amerikaanse land zelfs geheel te
verdwijnen. Dan schiet Nederland te hulp. Uit het karmelietenklooster in Boxmeer
vertrekken in november 1904 zes paters die de laatste twee Braziliaanse
collega's in het klooster van Rio de Janeiro zullen bijstaan.

Het is het begin van een intensieve Nederlands-Braziliaanse religieuze
samenwerking. Nederlandse priesterstudenten zullen hun opleiding in Brazilië aan
een speciaal opgericht seminarie in de stad Itu in de staat São Paulo afmaken.
Zo'n honderd van hen worden in Brazilië tot priester gewijd. Het zijn jongens
die vanaf hun twaalfde jaar studeren aan het seminarie van de karmelieten - het
gymnasium Sancti Alberti - in het Twentse Zenderen. Vooral in de jaren vijftig,
de bloeitijd van het seminarie, worden jaarlijks groepen oudere leerlingen naar
Brazilië gestuurd die in dit land hun tienjarige opleiding tot priester af
zullen maken. Ierland en Nederland zijn in die tijd wereldkampioen in het
uitzenden van missionarissen. Op het hoogtepunt van het Nederlandse missiewerk -
in 1963 - zijn er wereldwijd 8.806 Nederlandse missionarissen actief. Het zijn
priesters, broeders en zusters.

'Als ze in Zenderen niet veel heil in je zagen dan moest je maar naar Brazilië.
Je was eigenlijk niet goed genoeg voor Nederland', zegt Jan Dousi. Die
wetenschap vergaren ze pas later. Op het moment van uitzending wanen ze zich
uitverkoren. Dit is de laatste groep studenten die de karmelieten naar Brazilië
zenden.

Wat bewoog tien jonge katholieke knapen om aan de andere kant van de wereld de
Blijde Boodschap te gaan verkondigen? En wat is er van ze geworden? Vijf van hen
wonen nog steeds in Brazilië. Een van de tien is in 1997 in Brazilië overleden
en de overige vier wonen al weer geruime tijd in Nederland.

'Het idee was toch vooral dat je de zwarte mensen ging bekeren. En de indianen',
zegt Piet Jansen. Hij zit op zijn werkkamer in het klooster in het centrum van
Rio de Janeiro. Door het raam achter hem waait de hitte naar binnen. Boven op de
stapel papieren op zijn bureau ligt het tijdschrift Het Karmelietennieuws met de
laatste kloosternieuwtjes uit Nederland. Frei Pedro is de kloosternaam van Pater
Jansen. Zo meteen gaat hij lunchen. Dan is er een speciaal gebed en eet hij met
de overige drie leden van de communiteit een taart op.

Zo wordt gevierd dat het vandaag - woensdag 14 maart - precies 43 jaar geleden
is dat hij in Brazilië tot priester werd gewijd.

Limburger Jan Dam wilde al als jong ventje missionaris worden. 'Je had destijds
op school tijdschriften over de missie. Dan zag je van die plaatjes van
negertjes die de witte man in de pan hadden zitten. Die waren ze aan het braden
terwijl ze om de pot dansten. De blanke had een witte tropenhelm op en de negers
botjes door de neus. Wij zouden de heidenen bekeren.'

Ja, het was allemaal rijkelijk naïef, zeggen ze nu. Maar wat wisten de tien nu
helemaal van de grote buitenwereld? Eigenlijk niets. Hennie Haamberg kwam uit
het Twentse dorpje Tilligte. De Tukker was voor vertrek naar Brazilië eigenlijk
nooit verder geweest dan Denekamp. 'De wereld was nu eenmaal erg groot in die
tijd', herinnert Jansen zich. Hij woonde in de Julianastraat in het
Zuid-Limburgse Schinveld. Naar de grote stad Heerlen, tien kilometer
zuidelijker, ging je twee keer per jaar. Dan bezocht je het warenhuis Schunck om
kleren te kopen. En een reis naar Maastricht, op zo'n twintig kilometer afstand,
was al helemaal bijzonder. 'Als je naar Maastricht ging, gaf je 's ochtends
eerst alle bewoners in de straat een hand om afscheid te nemen', zegt Jansen.
Niemand wist wat Brazilië was. 'Een reis naar een ander werelddeel was toen even
exotisch als nu een tocht naar de maan.'

Dat ze toch enthousiast de hand opstaken toen op een voorjaarsdag in 1956 de uit
Brazilië overgekomen paters Frei Rafael (Gerardus Hazewinkel) en Frei Crisóstomo
(Wilhelmus Ubbink) op het seminarie in Zenderen in de klas kwamen vragen wie er
missionaris wilde worden, was omdat ze avontuurlijk waren.

'Een hele hoop jongens staken de hand op', herinnert Antoon Cornelissen zich.
'Pater Hazewinkel vertelde mooie verhalen over het reizen met een schip en over
het tropische klimaat van Brazilië. Ze vertelden dat de missionarissen naar het
binnenland gingen om de inheemse mensen te bekeren en om kerken, scholen en
ziekenhuizen te bouwen. Dat trok me allemaal wel. Maar eerlijk gezegd, als ze
hadden gevraagd of ik bij de brandweer wilde komen werken dan had ik het
waarschijnlijk ook gedaan.'

Verroest

Al ruim vijftig jaar wonen ze in Brazilië. Na hun achttiende hebben ze
nauwelijks nog Nederlands gesproken. En toch hebben ze nog allemaal het Twentse,
Brabantse of Limburgse accent dat ze spraken toen ze vertrokken. En de
woordenschat is die uit het Nederland van de jaren vijftig.

Antoon Cornelissen gebruikt herhaaldelijk het woord verroest. Zoals wanneer hij
vertelt over 14 november 1956, de eerste dag in Santos. Bij aankomst in de
havenstad vroeg hij, uitgeput en dorstig, in het eerste het beste restaurant om
'wasser, wasser'. Hij wees naar een fles met op water lijkende drank en kreeg
een groot glas alcoholhoudende, van suikerriet gemaakte cachaáa. 'Ik dronk het
spul in één teug op en dat deed verroest veel pijn.' Cornelissen ging knock out.
'Mijn hele keel was verbrand.'

Als Jan Dam het heeft over een mooie vrouw dan gebruikt hij het woord griet. En
wil Jan Dousi een krachtterm gebruiken dan roept hij: Mon de Kletter. En als ze
praten over het uitzonderlijk strenge regime op het seminarie in Zenderen,
zeggen ze allemaal: 'we werden afgeslagen'.

Als je niet netjes vroeg of je naar de wc mocht, kreeg je een klap. 'Zelfs bij
kletsen in de rij werd je stevig afgeslagen. Ik heb gezien hoe een jongen
vijftien minuten lang door de conrector werd geslagen. Bont en blauw was hij',
zegt Dousi. Ook Brabander Cornelissen was in Zenderen regelmatig de klos. 'Pater
Zonneveld sloeg mij een keer af zonder clementie. Ik was van boerenafkomst en
daarom een makkelijke prooi. De riolering was een keer verstopt. Ik was dertien
jaar. Zonneveld zei: Jij weet als boerenzoon wat stront is dus ga jij maar de
riolering losmaken. Je moet net zolang in de riolering kruipen en prikken met
een stok totdat het water weer doorloopt. Dat is goed werk voor een Peelhaas.'

Alle tien studenten die naar Brazilië verhuisden waren van eenvoudige komaf. De
vaders van Piet Jansen en Jan Dam werkten in de mijnen in Zuid-Limburg. Pa Dousi
verdiende zijn brood bij de vleeswarenfabriek van Zwanenberg in Oss. En
Cornelissen en Haamberg zijn boerenzonen uit De Peel en Twente. Ze komen
allemaal uit grote katholieke gezinnen. De familie Haamberg telde zeven jongens
en drie meisjes. Bij Cornelissen hadden ze dertien kinderen. 'Bij alle families
met meer dan zeven kinderen - het heilige getal - moest er eentje naar het
seminarie', zegt Antoon. Hij was net twaalf toen op een dag pater Wijnand van
het karmelietenklooster uit Boxmeer op bezoek kwam en met zijn moeder in de
deftige kamer ging zitten. De keuze was gevallen op Antoon die in die tijd al
misdienaar was bij de Sint Corneliusparochie in Wanroij.

Een belangrijke rol speelde dat het onderwijs aan het seminarie vaak beter was
dan op de mulo of de ambachtschool. En het was eervol. 'Niemand gaat naar het
seminarie zonder Gods wil, zonder Gods roeping', zegt Piet Jansen. 'Het is een
geschenk als je zoiets mag doen. Je kreeg overal applaus. Je was uitverkoren.
Priesters zagen er immers altijd gezond uit. En alles was katholiek in die tijd.
Zelfs de hond van de pastoor was katholiek.'

En dus verhuisden de jongens naar Zenderen. Want er was geen ouder die zich
tegen Gods wil durfde te keren. Dat betekende een vrijwel definitieve breuk met
de familie. Op het seminarie woonden de jongens intern. Ze mochten maar drie
keer per jaar naar huis - met Pasen, in de zomervakantie en met Kerstmis. De
ouders van Dousi zijn nooit bij hem op bezoek geweest. 'Mijn moeder wilde me wel
graag opzoeken maar mijn vader was bang dat ik te veel heimwee zou krijgen als
ze langs zouden komen.'

De uil in de olmen

Na drie weken varen zitten de jongens op de avond van 14 november 1956 zingend
in de bus van São Paulo naar hun nieuwe verblijfplaats, het seminarie in Itu.
'De uil zit in de olmen, bij 't vallen van de nacht. En achter gindse heuvels,
antwoordt de koekoek zacht', klinkt het in canon in de bus. Maar als ze allemaal
luidkeels koekoek, koekoek roepen, geeft pater Hazewinkel snel te kennen dat ze
moeten ophouden met dat lied. De Braziliaanse medereizigers beginnen raar te
kijken naar die jonge buitenlanders die luidkeels cu, cu roepen. Dat betekent
'aars' in het Portugees.

De studie in Itu is een verademing vergeleken bij de schooltijd in Twente.
Tussen de ongeveer honderd Braziliaanse studenten zijn de Nederlandse jongens nu
opeens de beste pupillen. Hun talenkennis is superieur en sommigen zijn zelfs in
een vak als wiskunde beter dan de docent. De sfeer is ook aangenamer, minder
gedisciplineerd. Hier wordt niemand 'afgeslagen'. Ze slapen met zijn allen op
twee grote slaapzalen. In Zenderen mochten ze maar één keer per week onder de
douche, in Brazilië is het toegestaan dagelijks te badderen.

Maar niet iedereen heeft het naar zijn zin. Nog voor het tweede schooljaar in
Brazilië bezwijkt Henk Goorhuis onder de heimwee. Hij was niet gewend aan het
internaatsleven omdat hij in Zenderen vlak bij het seminarie woonde en gewoon
thuis sliep. Na één jaar spreekt hij ook vrijwel nog geen woord Portugees.

Goorhuis wordt geruisloos afgevoerd naar Nederland, in een paar jaar tijd
gevolgd door Arling, Waaiman en Hoedemaker. De laatste geldt als de belhamel van
de groep en is volgens de Orde te veel 'onder de bekoring van de duivel'. Hij
moet tegen zijn zin terug naar Nederland. Om de anderen niet aan te steken,
krijgen de vertrekkers geen kans om afscheid te nemen van de blijvers. Wie
blijft begint na het seminarie aan het noviciaat in het klooster in Mogi das
Cruzes, in de provincie São Paulo. Het eenjarige noviciaat dient om te wennen
aan het kloosterleven. De mannen worden kaalgeschoren en voor het eerst als
karmeliet gekleed. Ze krijgen een bruine pij met leren riem en witte mantel. Ze
kiezen ook een nieuwe naam. Emming wordt Frei Luciano, Jansen krijgt de naam
Canísio, Cornelissen kiest Cornélio, Haamberg wordt Gabriel, Dousi is Renato en
Dam wordt Domingos. 'Veel bidden moest je en stil zijn', herinnert Dam zich. 'En
je kwam bijna nooit op straat. In één jaar ben ik drie keer buiten het klooster
geweest, in groepsverband. Alles stond in het teken van het testen van je
roeping.'

Na het einde van het proefjaar, als ook de oversten in een geheim beraad hebben
ingestemd met toetreding van het nieuwe lid, wordt de tijdelijke gelofte
afgelegd. Dan belooft de frater voor drie jaar gehoorzaamheid, armoede en
zuiverheid. Vervolgens begint de driejarige studie filosofie en volgt de eeuwige
professie. Daarna moet drie jaar theologie worden gestudeerd. En dan is het
grote moment aangebroken. 'Dat is na de geboorte de belangrijkste dag van je
leven', zegt Jan Dousi. De priesterwijding.

Tussen maart 1964 en december 1966 worden de zes overgebleven mannen tot
priester gewijd, doorgaans in de kathedraal van São Paulo. Familie mag daar niet
bij aanwezig zijn. De vader van Dousi vraagt zelfs schriftelijk om de wijding te
mogen bijwonen maar dat wordt afgewezen. 'Om te voorkomen dat karmelieten van
rijkere ouders worden voorgetrokken boven degenen van arme afkomst', zegt Dousi.

De wijdingspreek wordt gehouden door Frei Carlos (Jacques) Mesters. Deze in 1931
in Nederland geboren pater is een van de voornaamste bijbelkenners van de
karmelieten. Hij is nu Assistent Generaal voor Latijns-Amerika, de hoogste
bestuurlijke vertegenwoordiger voor dit continent. De preek van Mesters gaat
zoals gebruikelijk over de tekst uit het Evangelie volgens Johannes 15, 16.
'Jullie hebben niet mij uitgekozen maar ik jullie.'

Jan Dam is als jongste de laatste die tot priester wordt gewijd. Bij hoge
uitzondering krijgt hij toestemming zich in de parochiekerk van Langeberg in
Brunssum te laten wijden. Begin december 1966 vliegt Dam naar Amsterdam. Na ruim
tien jaar staat Frei Domingos op de verjaardag van Sinterklaas weer op
Nederlandse bodem. Het is veertig graden kouder dan in Brazilië. En die man en
die twee vrouwen die hem na zijn ouders zo hartelijk begroeten blijken zijn
broer en twee zussen te zijn. Onherkenbaar veranderd.

Voor de wijding op zaterdag 10 december wordt Dam opgehaald door alle katholieke
verenigingen uit de parochie: het mijnwerkersverbond, het vakverbond, de
katholieke werkende jeugd, de mijnbeambten, fanfare St. Barbara, verkenners,
welpen, kabouters, gidsen, kerkbestuur, zangkoren en de r.k. sportvereniging
Langeberg. In een optocht van vijfhonderd meter wordt de afstand naar de kerk
overbrugd. 'Ik moest overal handjes schudden. Het was een hele poppenkast', zegt
Dam. Voor de hoge gasten is er 's avonds een speciaal feestmaal in Café
Restaurant De Zeekoeien in Brunssum. Kippenvleespasteitje, broodje ham, broodje
lever, vla en koffie.

Dam draagt drie maanden lang vrijwel iedere dag ergens in Zuid-Limburg een mis
op. Bij alle collectes voor het missiewerk in Brazilië wordt een paar duizend
gulden opgehaald. Van de Staatsmijn Hendrik, werkgever van zijn vader, krijgt
hij een typemachine. De brommer met drie versnellingen die de parochie hem
schenkt, moet achterblijven omdat de Braziliaanse douane die toch niet zal laten
passeren. In maart 1967 reist Dam terug. Maar als hij toen had geweten wat hij
in Brazilië zou aantreffen, was hij misschien wel nooit meer naar Zuid-Amerika
teruggegaan.

Frisse lucht

De jaren zestig zijn een onrustige periode in de katholieke kerk. In 1962
beginnen 2.540 bisschoppen in Rome aan het Tweede Vaticaanse Concilie. In de
kerkvergadering, die drie jaar zal duren, wordt op last van Paus Johannes xxiii
gesproken over de modernisering van de kerk. De ramen moeten open, er is frisse
lucht nodig.

De veranderingen voor de Nederlandse priesters in Brazilië zijn groot. 'De
nieuwe liturgie betekende een enorme wijziging voor de dagelijkse gang van
zaken', zegt Frei Gabriel. 'We moesten dichter bij het volk staan. Vroeger werd
de mis gecelebreerd met de rug naar de gelovigen. Het altaar stond ook vast
tegen de muur. Nu kwam het altaar meer midden in de kerk te staan, het gezicht
werd gericht naar het volk en de mis mocht in de eigen volkstaal in plaats van
alleen in het Latijn worden gegeven. We raakten meer betrokken bij het volk en
bij hun leven.'

Vanaf dat moment blijft de pij voornamelijk in de kast hangen, zegt Dousi. 'Je
was meer onder het volk. Maar daar waren we in het geheel niet op voorbereid.
Tot dan toe leefden we volledig gescheiden van de samenleving. Ik had
bijvoorbeeld nog nooit een cheque gezien. Je kreeg zakgeld van het klooster. We
hadden ook nooit contact met vrouwen. Een van de regels die we leerden op het
noviciaat was dat als je een vrouw op straat ziet vallen dan moet je haar laten
liggen. Dat is beter dan het risico lopen dat je in bekoring komt.'

De frisse lucht leidde vooral tot problemen. De jonge veranderingsgezinde paters
kwamen lijnrecht te staan tegenover de oudere collega's die de wijzigingen als
onzinnige nieuwlichterij afwezen. 'Bijna iedere pater raakte in een persoonlijke
crisis', merkte Jan Dousi. 'Wat betekende dat: onder de mensen zijn? Het was een
existentiële crisis. Steeds meer religieuzen kregen een vriendin. Een aantal
paters in mijn klooster was aan het vrijen. Er kwamen zelfs vrouwen het klooster
binnen! Heel veel paters traden van de ene op de andere dag uit.' De
ontwikkelingen gingen razendsnel, merkte Jan Dam toen hij in maart 1967
terugkeerde in Brazilië. 'Het klooster in São Paulo bleek opeens leeg te staan.
Twee etages waren geheel ontruimd. Alle studenten waren weg. Waar eerst veertig
mensen woonden, zaten nu alleen nog maar zes oude paters.'

Militaire junta

De Hollandse karmelieten storten zich vol overgave op het werk in de meestal
reusachtige Braziliaanse parochies waar ze net zijn benoemd. Ze lezen missen,
geven vormingswerk aan jongeren, gaan op ziekenbezoek en op scholen verzorgen ze
catechismuslessen.

En uitgerekend in die tijd waarin het Vaticaan een grotere maatschappelijke
betrokkenheid verlangt van paters en priesters, nemen in Brazilië de militairen
de macht over. De junta regeert van 1964 tot 1985. En de legerautoriteiten
hebben het niet begrepen op die linkse katholieke priesters die met het volk
heulen.

Vooral de jonge religieuzen in Latijns-Amerika raken in die tijd in de ban van
Braziliaanse bevrijdingstheologen als Leonardo Boff en de 'Rode Bisschop' Dom
Hélder Pessoa Câmara en de Peruaan Gustavo Gutiérrez. Zij verkondigen dat de
religieuzen moeten opkomen voor de mensen die zijn buitengesloten, voor de
armen.

Ook onder de jonge Nederlandse karmelieten slaat die boodschap aan. Ze worden
strikt in de gaten gehouden. De paters worden herhaaldelijk beschuldigd van
subversieve activiteiten. Politieagenten of militairen nemen de preken in de
kerk op. Cornelissen heeft zich een keer vier dagen verstopt in de kerktoren
omdat de militairen hem wilden meenemen voor verhoor.

De nieuwe omstandigheden vragen van de priester een ingewikkelde spagaat. 'In
alle kloosters was het toen een rommelkast', zegt Jan Dam. 'Het kloosterleven,
het echte religieuze leven, bestond niet meer. Het samen leven, samen bidden,
het echte contemplatieve leven, dat was allemaal voorbij. De enige gezamenlijke
activiteit bestond uit samen televisie kijken en een potje bier drinken.' Rond
1970 beginnen de paters vrijwel allemaal aan cursussen of aan een studie naast
hun religieuze werk. Emming doet de filmacademie in São Paulo. Dam studeert
pedagogiek in Ribeirão Preto en Dousi begint aan een studie psychologie aan de
universiteit van Belo Horizonte.

Maar buiten de veilige muren van het klooster sluipt er een nieuw gevaar het
leven van de mannen binnen: de vrouw. 'Je kwam vrouwen tegen die je probeerden
over te halen', zegt Frei Pedro. En ja, dan gaat er wel eens iets mis met de
belofte van zuiverheid. 'Ik ben ook maar een mens. Maar het helpt als je vaak
verkast. Ik ben wel eens duizend kilometer verhuisd. Dat is toch een afstand die
een vrouw op zaterdagmiddag niet even overbrugt op de fiets.'

Ook Frei Gabriel worstelde met het celibaat. 'Soms vraag je je af: is het
huwelijk niet beter dan het priesterschap?' Maar Haamberg kiest uiteindelijk
voor het religieuze leven. 'Ik zie wel mooie vrouwen maar dan denk ik: is dat
alles? Hoe lang duurt die schoonheid en wat is haar temperament? De liefde voor
God gaat dieper dan sentimentele en sensuele gevoelens. Maar er is veel genade
en bescherming van God voor nodig om het celibaat te kunnen volhouden.'

Voor Emming, Cornelissen, Dousi en Dam blijkt het celibaat uiteindelijk een
onverdraaglijke dwangbuis. In een brief aan zijn zus in Gelderland, gedateerd op
11 oktober 1972, beschrijft Antoon Cornelissen een onderhoud met de bisschop
over de moeilijkheden binnen de kerk. De bisschop weet het ook niet meer. 'Hij
zit in een hopeloze toestand. Hij kan de priesters niet meer aan en hij kan hen
ook niet meer tegenhouden.' Het leidt bij Cornelissen tot een groot gevoel van
eenzaamheid en angst. 'We lopen als het ware over een vloertapijt dat
onmiddellijk achter ons opgerold wordt omdat er niemand meer volgt. En dat geeft
je een eng gevoel als ik het eerlijk mag zeggen. (...) Je zou kunnen reageren:
voordat het te laat is, spring uit de boot. Vele collega's, wat ouder of wat
jonger, heb ik deze houding zien innemen. Soms huilt in mij, wat Elia zei: Heer,
kijk nou eens... Alleen ík ben overgebleven, en toch ben ik niet beter dan de
anderen. (...)'

Frei Cornélio vraagt zich af waarom hij doorgaat: 'Ben ik een idealist, die
werkelijk weet wat hij wil, of ben ik eerder een slome jongen die gewoon het lef
niet heeft om eerlijk te breken met wat hij al lang had moeten veranderen in
zijn leven?'

Vier maanden later hakt Cornelissen de knoop door. In de kerk van de
Franciscanen, met geleende nette schoenen van Pater Carlos Mesters, geeft hij op
23 februari 1973 het jawoord aan Wanda. Zijn Braziliaanse vrouw is de dirigent
van het kinderkoor in de kerk van zijn parochie in Belo Horizonte. Vier maanden
later krijgt Cornelissen een brief van Paus Paulus vi. Zijn verzoek om uit te
treden wordt ingewilligd.

De anderen volgen snel. Geert Emming trouwt in 1976 met Irma Maria Rossetto. Het
echtpaar krijgt vijf zonen waarvan er twee jong sterven. Emming begint een
praktijk als psycholoog. Hij overlijdt op 20 januari 1997 op 59-jarige leeftijd
in São Paulo.

Jan Dousi trouwt op 7 oktober 1977 met Maria Armi Becker. Zij werkte als
verpleegster bij de polikliniek van het klooster. Ze krijgen drie dochters.

De laatste van de tien karmelieten die trouwt, is Jan Dam. Op 28 februari 1987
wordt hij in de echt verbonden met Maria da Penha Ferreira de Freitas. Hij heeft
haar leren kennen in het ziekenhuis waar hij als kapelaan werkte en zij
verpleegster was. Ze hebben een dochter van negentien.

Kloostertuin

Frei Gabriel (Hennie Haamberg) woont tot op de dag van vandaag in het klooster
in Mogi das Cruzes. Hij is 69. Het is dezelfde plek waar de Nederlandse jongens
veertig jaar geleden aan het noviciaat begonnen. De Tukker werkt beneden in een
kamertje aan zijn hobby: het vertalen van Nederlandstalige religieuze werken in
het Portugees. Zijn door een infectie ontstoken rechterbeen rust op voorschrift
van de dokter op een krukje.

Vanaf 1629 zijn de karmelieten ononderbroken actief geweest in deze 350.000
inwoners tellende stad op zestig kilometer van São Paulo. Maar nu is Haamberg de
enige overgebleven pater samen met Frei Catharinus. Dat is de kloosternaam van
de Fries Tinus Watze van Balen die hier twintig jaar geleden op latere leeftijd
is komen werken.

De gebouwen, overal voorzien van videocamera's om onverlaten af te schrikken,
staan vooral leeg. Het oude klooster is verhuurd en omgebouwd tot middelbare
school. De twee driehonderd jaar oude barokkerken waren ook bijna verdwenen maar
dank zij een actie van Van Balen zijn deze gebouwen alsnog gerestaureerd. Frei
Catharinus bekommert zich ook om de kloostertuin en het museum met prachtige
beelden.

Van Balen is van plan om voor zijn pensioen terug te keren naar Nederland.
Haamberg zal blijven. 'Wat moet ik nog in Nederland? De hele dag koffiedrinken
met de mensen zeker. Bah, neen. Het leven is hier veel vrijer.'

Zoals in heel Brazilië zijn ook in Mogi das Cruzes de afgelopen jaren veel
Evangelische kerken geopend. De laatste vijftien jaar is het aantal Brazilianen
dat zich evangelisch noemt, verdubbeld naar twintig procent. De verwachting is
dat de leden van evangelische pinkster- en charismatische groepen in het land
rond het jaar 2020 in de meerderheid zijn. Een enorme verandering in Brazilië
dat nu met zo'n 125 miljoen katholieken nog het grootste katholieke land van de
wereld is.

'Die evangelische bewegingen maken veel kapot in onze kerk. Ze doen het
voorkomen alsof geloof magie is. Mensen gaan denken dat God alles voor ze oplost
als ze maar veel bidden en goed betalen. Ze wachten op wonderen. Zo worden de
mensen dom gehouden', zegt Haamberg.

Ook al zijn er de afgelopen jaren tal van schandalen geweest rondom evangelische
dominees, dat lijkt de aanhangers niet te deren. Haamberg vertelt vol verbazing
hoe in januari van dit jaar in Miami de oprichters zijn gearresteerd van de
'Igreja Apostólica Renascer em Cristo' die wereldwijd twaalfhonderd tempels
telt. Het echtpaar Estevam Hernandes Filho en Sonia Haddad Moraes hadden 56.000,
deels in een bijbel verstopte, niet opgegeven dollars op zak. Het vermoeden
bestaat dat ze het geld aan het witwassen waren. Maar zelfs in de gevangenis
wisten de twee - die door hun gelovigen apostel Estevam en bisschop Sonia worden
genoemd - via een satellietverbinding geld in te zamelen voor hun juridische
verdediging.

Er is helaas niet veel te doen aan de opmars van die beweging die perceeltjes in
de hemel verkoopt, zegt Haamberg. 'Maar gelukkig doet de katholieke kerk veel
goed sociaal werk. De regering luistert naar ons. En dat we minder aanhangers
hebben, doet er uiteindelijk niet veel toe. We zijn meer dan alleen
zieltjestrekkers. Het gaat om de kwaliteit van het leven waar we ons voor
inzetten. Toen Christus stierf, waren er ook maar weinig mensen bij hem.'

Die door het Tweede Vaticaanse Concilie beoogde betere relatie met het gewone
volk is volgens de karmelieten inderdaad tot stand gebracht: de kerk is
geëngageerder dan ooit. Haamberg: 'Dom Hélder zei het al: als ik aan de arme
mensen brood geef, noemen ze me een heilige. Maar als ik tegen ze zeg: vecht
voor je recht dan noemen ze me een communist. Dat is onbegrijpelijk. Dank zij de
katholieke kerk verzet een deel van het volk zich nu tegen onrechtvaardige
behandeling en tegen onderdrukking. Onze huidige president Luiz Inácio Lula da
Silva is als vakbondsleider ook gevormd door de katholieke kerk.'

Haamberg vertelt hoe de katholieke kerk tegenwoordig ook acties voert ter
bescherming van het milieu. De vastenactie ging dit jaar over de gebrekkige
controle van de overheid op de exploitatie van het Amazonegebied. 'Het plan was
samen te werken met de Pinksterbewegingen, maar die hebben geen sociale kijk op
de wereld.'

In de kerk van de karmelieten in Belo Horizonte is de afgelopen kerstdagen in
plaats van de traditionele kerststal een heel decor gebouwd waarmee
geprotesteerd werd tegen de plannen om de loop van de rivier San Francisco in
het noordoosten van Brazilië te verleggen. Het verzet tegen dit project wordt
aangevoerd door bisschop Don Luís Flávio Cappio. Hij ging zelfs in hongerstaking
omdat volgens hem alleen rijke grootgrondbezitters baat hebben bij een omleiding
van de rivier. 'De katholieke bisschoppen zijn een belangrijke woordvoerder van
wat er onder het volk leeft.'

Religieuze marskramer

Ook Frei Pedro (69 jaar) blijft het pad trouw dat hij als twaalfjarige insloeg.
Jansen kan mooi vertellen over de ervaringen die hij opdeed toen hij als een
soort religieuze marskramer op de meest afgelegen plekken van Brazilië de mis
celebreerde. Frei Pedro was bij missen voor zwervers onder viaducten in het
centrum van São Paulo. Hij was in de diepste oerwouden van de staat Acre waar
rubbertappers urenlang met de kano onderweg waren om in een jungleplaats als
Tarauacá een mis van de jonge missionaris uit Schinveld te kunnen bijwonen.

'Daar zag ik hoe de verlossing gebeurt in het leven van die mensen. Ze ontmoeten
God in het dagelijkse bestaan en hebben daar helemaal geen kerk voor nodig',
zegt Jansen. Sindsdien heeft hij het niet meer zo begrepen op de kerk als
religieus apparaat. Dat is een hiërarchische organisatie die de mensen wil
vertellen hoe ze moeten geloven. 'De kerk zweert bij een sacrale rol en bij de
massa. Maar we moeten ophouden te geloven in de show van de kerk', zegt Jansen.

Er zijn in Brazilië heel wat katholieke geestelijken die er anders over denken.
Ze imiteren de meer swingende evangelische collega's in de hoop meer klandizie
te trekken. De meest succesvolle Braziliaanse katholieke voorman is op dit
moment de veertigjarige priester Marcelo Rossi uit São Paulo. Rossi is een
voormalige gymnastiekleraar die zich na enkele persoonlijke tragedies tot
priester omschoolde. Als zingende pastoor vult hij voetbalstadions met vele
tienduizenden gelovigen. Rossi heeft dagelijks een eigen televisie of
radioprogramma en van zijn in totaal zeven gemaakte cd's met religieuze liederen
zijn miljoenen exemplaren verkocht. Zijn laatste plaat Minha Bencão (mijn zegen)
ging in 2006 ruim 900.000 keer over de toonbank en was de best verkochte plaat
in Brazilië. Het is de karmelieten een gruwel.

Vooral de sociale betrokkenheid van de uitgetreden paters valt op. Ze gaan aan
de slag als buurtwerker, actievoerder of hulpverlener. Geert Emming uit
Musselkanaal trekt na zijn studie aan de filmacademie met de beroemde
Braziliaanse voorvechters van indianenbelangen en antropologen - de drie broers
Villas Boas - het oerwoud in. In 1973 filmt Emming als eerste de tot dan toe nog
nauwelijks waargenomen Kranhacãcores-indianen. Later opent hij een eigen
praktijk als psycholoog.

Antoon Cornelissen verdient na zijn uittreden de kost als chauffeur. Met geld
van zijn broer Jef koopt hij een Volkswagenbusje waarmee hij vervoer van
schoolkinderen organiseert. Later schaft hij geluidsapparatuur aan en verzorgt
hij de muzikale begeleiding op grote volksfeesten of bij processies in de staat
Minas Gerais. Op de kilometerteller staat 150.000 kilometer, maar Cornelissen
pruttelt rustig door met zijn Volkswagen. We rijden door het leeglopende
binnenland. 'Al het volk trekt naar de grote steden omdat het geld van de
regering Lula daar grotendeels wordt uitgegeven', moppert Cornelissen.

Hij heeft nog een tijdje met het idee gespeeld in de politiek te gaan. Het zou
een logisch vervolg zijn geweest op zijn werk als president van de vereniging
van buurtbewoners. Maar de alomtegenwoordige corruptie stuitte hem tegen de
borst. De katholieke kerk mag dan de kant van het volk hebben gekozen, de
Braziliaanse politici dienen volgens hem nog steeds alleen hun eigenbelang. 'Het
volk wordt dom gehouden en voortdurend bedrogen en bedonderd.'

En het allerergste is volgens Cornelissen dat de corruptie uitgerekend onder het
huidige linkse bewind van de voormalige schoenpoetser Lula zeker zo groot is als
vroeger. 'Ik word gek van de corruptie. Af en toe vliegt er een klein
vliegtuigje vlak over ons huis. Dat is dan weer een of andere politicus die op
weg is naar zijn buitenhuis. En dan denk ik: potverdomme, wat zou het goed zijn
als dat toestel neerstort! Want dat vliegtuigje en die villa heb je omdat je van
ons geld hebt gestolen. En ondertussen laat je de arme mensen sterven van de
honger.'

God dienen doet Cornelissen tegenwoordig in de door hem zelf gebouwde kapel
naast de eveneens zelf aangelegde villa met zwembad. Hij woont schitterend op
een zes jaar geleden gekocht 3,5 hectare groot landgoed in de heuvels bij het
achthonderd zielen tellende dorpje São José dos Salgados. Sitio De Klomp, staat
er boven de poort waar twee houten klompen hangen.

Cornelissen, in zijn witte t-shirt met de tekst Peace and Love, laat zien hoe de
kippen in het hok bij hem op schoot komen zitten om gevoederd te worden. En hij
draait keihard platen zoals Ach vaderlief, toe drink niet meer, Manuela en Och
was ik maar bij moeder thuis gebleven. De man die 35 jaar geleden aan zijn
familie schreef dat alle 'arme, simpele mensen' die hij vanuit het kloosterraam
op straat ziet lopen 'allemaal veel gelukkiger zijn dan ik', is nu intens
tevreden.

'De mensen leven hier in het dorp echt samen. Als er iemand sterft, loopt het
hele dorp achter de kist. Er is hier maar één godsdienst, één school, één
voetbalclub. Als het één persoon goed gaat, gaat het ze allemaal goed. Als het
slecht gaat ook. Mensen delen hier alles met elkaar.'

Jan Dam woont ook al zo mooi. Vanuit zijn twee verdiepingen tellende appartement
in Niterói heeft hij een prachtig uitzicht op de dertien kilometer lange brug
die over de Baai van Guanabara naar Rio de Janeiro leidt. Hij ziet de
Suikerbroodrots en het 38 meter hoge christusbeeld op de berg Corcovado.

'Ik controleer de hele bups', zegt Dam.

De twintig jaar geleden uitgetreden Frei Domingos werkt als boekhouder voor de
leprastichting en Stichting Ibiss. Hij ging werken voor stichtingen die zich
inzetten voor straatkinderen in de sloppenwijken van Rio de Janeiro. Van de
karmelieten kreeg hij geen enkele steun. 'De orde laat je vallen als een
baksteen als je besluit op te stappen', zegt Dam. Het heeft hem een tijdje heel
verbitterd gemaakt. 'Kort na het uittreden kon ik geen kerk meer zien. Er is een
tijd geweest dat ik de straat overstak om maar niet langs een kerk te hoeven
lopen', zegt Dam.

Nu zit hij weer goed in zijn vel. 'Ik heb er nog moeite mee om een priester op
de preekstoel te zien. Maar het geloof zit in je en dat blijft zo. Nu is alles
weer in evenwicht. Ik kan immers in God geloven zonder de kerk als instituut al
te serieus te hoeven nemen.'

De nieuwe leermeester van de Ossenaar Jan Dousi heet Sigmund Freud. Een door
Jans zus Do gemaakte aquarel van de Oostenrijke psychiater hangt in de
praktijkruimte van Dousi aan de muur. Freud heeft een plekje boven de platte
sofa, naast de grote bruine leren zetel in de kamer waar psychiater Dousi de
laatste dertig jaar zijn boterham heeft verdiend. In het pand in de voorstad van
Belo Horizonte, Nova Lima, heeft Dousi sinds tien jaar ook een cultureel centrum
ingericht. Het is vernoemd naar zijn vader Jan.

'Ik ben nu eigenlijk meer priester dan vroeger', zegt Dousi. 'Mijn roeping maak
ik opnieuw waar. Ik kan als psychiater veel meer voor de arme mensen betekenen
en ze bewust maken van hun eigen identiteit.' Dousi, die in de jaren negentig
werd gekozen tot president van de landelijke Braziliaanse federatie van
psychiaters, verricht onder andere baanbrekend werk onder gevangenen. Hij geeft
in de overbevolkte Huizen van Bewaring groepstherapie aan gedetineerden en hun
familie. 'Alle geweld begint immers in het gezin en het is goed om dat eerst
eens bespreekbaar te maken', zegt Dousi. 'Met dat werk doe ik veel meer goed dan
dat ik ergens een mis zou lezen.'

Dousi is ook actief in de club van oud-karmelieten in Brazilië. Een keer per
jaar gaan de uitgetreden paters met echtgenotes een weekeindje op pad.
'Bijeenkomsten vol oud gezwam', noemt Dousi dat. Zijn geloof in God is door alle
gebeurtenissen niet aangetast. Maar de kerkgang is wel afgenomen.

'De meeste pastoors weten tijdens de mis immers niets te vertellen', zegt Dousi.
Hij maakt alleen nog een uitzondering voor de kerkdiensten van de 74-jarige Frei
Cláudio. Dat is de kloosternaam van Jildert van Balen uit het Friese Wytgaard -
broer van pater Tinus Watze - met wie hij acht jaar in het klooster van Belo
Horizonte heeft gewoond.

'Hee kloot', zegt Dousi ter begroeting als hij bij Van Balen langs gaat. De
Friese pater woont al veertig jaar in het klooster. 'Hee klootzak', dolt Van
Balen dan. En dan lachen de twee mannen honderduit. 'Cláudio weet tijdens de mis
altijd te boeien', zegt Dousi. 'Dan zegt hij tegen de gelovigen: jullie hoeven
echt niet iedere zondag naar de kerk te komen. Dat heeft toch geen enkele zin.
Het is veel belangrijker om goed te leven.'

LOAD-DATE: July 18, 2007

LANGUAGE: DUTCH; NEDERLANDS

NOTES: Marcel Haenen is correspondent Latijns-Amerika voor NRC Handelsblad in
Argentinië.; Vincent Mentzel is fotograaf van NRC Handelsblad.; [streamers] 'De
blanke had een witte tropenhelm op en de negers botjes door de neus.'; 'Je kreeg
overal applaus, je was uitverkoren. Priesters zagen er altijd gezond uit.'; 'Een
aantal paters in mijn klooster was aan het vrijen. Er kwamen zelfs vrouwen het
klooster binnen.'; 'Wat moet ik in Nederland? De hele dag koffiedrinken met de
mensen zeker. Bah, nee.'; 'De kerk zweert bij een sacrale rol en bij de massa.
Maar we moeten niet meer geloven in de show van de kerk.'

GRAPHIC: Christusbeeld in Rio de Janeiro. Rechts: De tien karmelieten na
aankomst in Brazilië, 1956. Linksboven: Jan Dousi, uitgetreden karmeliet in zijn
vroegere klooster in Belo Horizonte. Linksmidden: Jan Dousi voor zijn kerk in
Belo Horizonte. Linksonder: Frei Gabriël Haamberg met een medewerker voor het
altaar van de kerk van Mogi das Cruzes. Rechtsboven: Het reisverslag dat Jan
Dousi in 1956 bijhield. Rechtsboven: Het seminarie Sancti Alberti in Zenderen
waar de tien karmelieten opgeleid zijn. Linksboven: Afscheid van de tien
karmelieten in de haven van Rotterdam, 27 oktober 1956. Linksonder: Pater
Johannes Dam toen hij nog karmeliet was. Rechtsboven: De kerk en het
karmelietenklooster van Frei Pedro Jansen in Rio de Janeiro. Rechtsmidden:
Johannes Dam, uitgetreden karmeliet met zijn vrouw en dochter. In zijn handen de
beker die hij van zijn ouders kreeg toen hij naar Brazilië vertrok. Rechtsonder:
Frei Pedro Jansen voor het altaar in de karmelietenkerk in Rio de Janeiro.
Boven: Antoon Cornelissen, uitgetreden karmeliet, in het kippenhok van zijn
boerderij in Divinopolis, Brazilië. Onder: Voor Cornelissen was het celibaat te
zwaar. Hij trouwde in 1973 met een Braziliaanse. Boven: Karmelieten leggen een
kaartje in hun klooster in Rio de Janeiro. Onder: Antoon Cornelissen op een
boerderij, in zijn priestertijd. Boven: De overhemden van de paters van de kerk
van Mogi das Cruzes zijn zojuist gestreken. Onder: Brochure uit de jaren '50
over het werk van de karmelieten. Frei Gabriël Haamberg in de kapel Santo Angelo
uit 1738.

PUBLICATION-TYPE: Krant


                         Copyright 2007 NRC Media B.V.
                              All Rights Reserved

                              75 of 146 DOCUMENTS



                                NRC Handelsblad

                                  July 6, 2007

Wees niet zo middelmatig;
Drie aanbevelingen tegen onze 'zesjescultuur'

BYLINE: Christiaan Weijts

SECTION: OPINIE; Blz. 07

LENGTH: 837 woorden

SAMENVATTING:

Uitblinken is in Nederland blijkbaar uit den boze, en dat geldt niet alleen voor
intellectuele prestaties.

Christiaan Weijts zet

de tegenaanval in.

VOLLEDIGE TEKST:

Twee onderzoeken bewezen deze maand wat we al wisten en, als we verstandig
waren, vreesden. Onze beste studenten presteren op een mondiale schaal bezien
maar matig, concludeert het Centraal Planbureau in een onderzoek.

En volgens de vorige week verschenen 'WO-monitor' heerst er onder Nederlandse
studenten een 'zesjescultuur'. Een grootschalig Europees onderzoek,
gecoördineerd door het Researchcentrum voor Onderwijs en Arbeidsmarkt van de
Universiteit Maastricht, wees dat uit.

Uitblinken is blijkbaar uit den boze, en dat geldt niet alleen voor onze
intellectuele prestaties. Middelmatigheid zit in de Nederlandse cultuur. Op alle
fronten zijn het Jan Modaal, Jan Salie en het Jantje van Leiden die als lichtend
voorbeeld gelden.

Het grootste compliment dat je een succesvolle Nederlander kunt geven is dat hij
'zo'n gewone jongen is gebleven.' Een Italiaan met enige reputatie zou je voor
zo'n uitspraak bijna voor de rechter dagen wegens smaad.

Onze maaiveldcultuur uit zich ook in kleine, maar veelzeggende details. In de
recente Pim Fortuyn-terugblikken trof mij één verhaal dat ik nog niet kende. Pim
gaf een te slappe loempia terug aan een snackbarbediende. "Zoiets accepteer je
toch niet!", riep hij tegen zijn partijgenoten, die wat in verlegenheid waren
gebracht.

Onbegrijpelijk, die verlegenheid. In vrijwel ieder ander land is het volstrekt
normaal dat iemand die een matig product aflevert, door zijn klanten wordt
gecorrigeerd. Elke Italiaanse kok die zijn zelfgemaakte pasta verprutst is de
zelfmoord nabij.

De Nederlander zwijgt beleefd, en mokt hooguit tegen de eigen partner. Wel
klagen we steen en been over de Duitser die terechte kritiek heeft op onze
ondermaatse service.

Niet alleen missen wij het collectieve en onderling als vanzelfsprekend ervaren
streven naar perfectie. Er geldt zelfs een uitgesproken ontmoedigingscultuur
tegenover iedereen die iets groots tot stand wil brengen.

A.F.Th. van der Heijden beschrijft ergens hoe hij onder een aantal schrijvende
vakbroeders over een nieuw project vertelde: een romancyclus van vele dikke
delen. Schamper hoongelach viel hem ten deel. Het is triest: ambitie is
verdacht. Wie hoge cijfers haalt of nastreeft is de risee van het schoolplein of
de jaarclub.

De oorzaak van ons doe-maar-gewoon-dan-doe-je-al-gek-genoeg-dogma is allicht
historisch geworteld. In een wereld van polderen en streven naar consensus zijn
uitblinkers immers hinderlijk. Compromissen koersen op het gemiddelde en het
gematigde. Het extreme en het exces zijn onwenselijk. Door ze uit de polder te
bannen, gooien we ook de deur dicht voor het excellente.

Rouwig daarover is niemand. Want het is toch goed zoals het is, of niet soms?
Niemands kaken krijgen schaamrood bij het lezen van berichten over onze
zesjescultuur. Nationale trots is een sentiment dat, als het niet om voetbal
gaat, ofwel gevaarlijk is, ofwel lachwekkend.

En is onze VOC niet groot geworden door de eigen trots en eer juist overboord te
gooien? Terwijl andere Europese kolonialisten bonje trapten omdat ze zo nodig
hun eigen geloof en levenswijze wilden opleggen, zorgde onze terughoudende
houding voor handel, winst en multiculturalisme. Onder het mom van gastvrijheid
was elke werkkracht welkom.

Tolerantie, gedogen, de boel bij elkaar houden, polderen, consensus: in al hun
schijnbare nobelheid zijn het de voedingsstoffen voor het maaiveld van
middelmatigheid dat ons land is.

Ontegenzeggelijk hebben deze eigenschappen ons in het verleden economisch gewin
opgeleverd, maar de tijden zijn veranderd. In een geglobaliseerde wereld moeten
we onze rol aanpassen. De handelaar die iedereen te vriend houdt, verliest zijn
kalme uitzonderingspositie in de havendelta, en zal steeds actiever moeten gaan
meespelen op een podium vol mede-Europeanen die er wél eer in stellen te
excelleren.

De tegenaanval die we moeten inzetten, is drieledig:

1. Verander maaiveldstructuren in ateliers voor de talentvollen. Laat
hogescholen en vooral universiteiten veeleisender worden. Laat ze, net als in
Amerika, dat qua academisch niveau lichtjaren boven ons staat, met elkaar in
wedijver treden, strenger selecteren.

2. Verkwansel je eigen ambities niet en laat je niet vellen door het Hollandse
hoogtevreesvirus. Toen mijn grootvader, vioolleraar en dirigent, een uitnodiging
kreeg om in een van 's lands meest prestigieuze orkesten te komen spelen,
weigerde hij. "Ze wilden me als tweede viool. Je dacht toch niet dat ik ergens
twééde viool ging staan krassen?"

3. Durf je omgeving te wijzen op imperfectie, en stop met het belonen van
matigheid en middelmaat. Begin daar vandaag nog mee, zou ik daar
zelfhulpboekerig aan toe willen voegen. Wanneer maar genoeg mensen dit in het
dagelijks leven blijven doen, kan de lamlendigheid plaatsmaken voor enthousiasme
en wordt excelleren weer de eer die het is.

We moeten, onmiddellijk, onze slappe loempia's terugsturen.

LOAD-DATE: July 7, 2007

LANGUAGE: DUTCH; NEDERLANDS

NOTES: Christiaan Weijts is columnist van nrc.next en auteur van 'Art. 285b'.

PUBLICATION-TYPE: Krant


                         Copyright 2007 NRC Media B.V.
                              All Rights Reserved

                              76 of 146 DOCUMENTS



                                NRC Handelsblad

                                  July 5, 2007

Kleine belegger zorgeloos over beursgekte China 'De beurs is in een kritieke
fase beland';
china

BYLINE: Bettine Vriesekoop

SECTION: ECONOMIE; Blz. 14

LENGTH: 1424 woorden

DATELINE: Shanghai, 5 juli.

SAMENVATTING:

Komt er een beurskrach in China? Niet de eerste de beste voorspelt dat. Maar een
verband met de echte economie bestaat nauwelijks. Als er een krach komt, dan een
sociale.

VOLLEDIGE TEKST:

Het effectenhuis Guo Taijun in Shanghai lijkt eerder een gezellig clubhuis dan
een ruimte waar met serieuze bedragen wordt gehandeld. De bezoekers zijn meest
gepensioneerde Chinezen uit alle lagen van de bevolking die het volgen van de
beurskoersen op het elektronische scherm in de hal even belangrijk lijken te
vinden als een kaartje leggen of een spelletje Chinees schaken.

Toch is effectenhandel voor de gewone man vaak zijn enige kans om een beetje
geld te verdienen. Er zijn op dit moment in China meer dan 100 miljoen mensen
die beleggen op de beurs en elke dag worden er meer dan 36.000 nieuwe rekeningen
geopend - al zetten sommigen vraagtekens bij deze hoge aantallen.

Voor Zhang Xiaoyan (56) is de beurs de invulling van zijn dagelijkse leven. Elke
dag fietst hij naar het effectenhuis om er met zijn vrienden te praten en
beursinformatie te verzamelen.

Zhang handelde vroeger in medische apparatuur, maar is sinds een jaar
gepensioneerd. Hij belegt in aandelen omdat het niet lonend is nog een tweede
huis te kopen en dat te verhuren. Over tien jaar zal de vraag naar huizen
volgens Zhang sterk dalen door de vergrijzing als gevolg van de éénkindpolitiek.
Op advies van familieleden heeft Zhang een jaar of drie geleden aandelen gekocht
van een staatsbedrijf in elektronica. In drie jaar tijd heeft hij maar liefst
15.000 euro winst geboekt.

De bank geeft zo'n 3 procent rente, dus dat rendement zou hij nooit hebben
behaald wanneer hij het geld op een spaarrekening had laten staan.

"Tien jaar geleden moedigde de overheid mensen aan aandelen te kopen om
staatsbedrijven uit de problemen te helpen, maar niemand zag er brood in.
Diegenen die het wel hebben gedaan, hebben vrij gemakkelijk een aardig kapitaal
opgebouwd", zegt Zhang.

Van de bijna-crash die begin februari de beurzen in Shanghai en Shenzhen trof,
trekken kleine beleggers zich niets aan. Zhang wijst op het scherm waarop de
koersen verspringen en zegt: "Vorig jaar verdubbelde de beurs en ook dit jaar is
er forse winst geboekt. Waar maken we ons zorgen om?"

Dat doen de autoriteiten wel. En ook deskundigen maken zich zorgen over een
krach, omdat de aandelenkoersen op geen enkele manier de onderliggende waarde
representeren.

Zo sprak Li Ka-shing, China's rijkste man en tycoon uit Hongkong, zijn zorg uit
over de vurige beleggingsdrang van de gewone man. Ook Alan Greenspan, voormalig
Amerikaanse centrale bankier, en Zhou Xiaochuan, gouverneur van de Chinese
centrale bank, waarschuwen voor het gevaar van een zeepbel die elk moment kan
barsten. Vandaag tuimelde de beurs van Shanghai met 5,3 procent, die van het
kleinere Shenzhen met bijna 6 procent.

Toch zijn er ook veel analisten die juist niet bang zijn dat een grote koersval
op de beurs dramatische gevolgen zal hebben voor de Chinese economie of zelfs
voor de internationale economie.

Volgens beleggingsexpert Shan Bitian uit Shanghai begrijpen buitenlanders de
Chinese markt onvoldoende. Shan belegt in banken en productiebedrijven. Ook
heeft hij aandelen gekocht van het elektriciteitsbedrijf Su Ning. Shan werkte
vroeger bij het gerenommeerde beleggingskantoor Guo Sen in Shanghai. In 2005
stopte hij met zijn baan en sindsdien volgt hij de beurskoersen thuis. Van
speculeren heeft hij zijn werk gemaakt. Hij heeft zijn investeringen inmiddels
verdriedubbeld. Shan maakt zich geen zorgen over de beurs.

De meeste bedrijven krijgen hun kapitaal van de bank, niet van aandelen, legt
hij uit. "Een val of stijging van de beurs is niet representatief voor de
Chinese economie en zal de koopkracht dus niet direct beïnvloeden." Bovendien is
de Chinese markt niet geheel open voor buitenlandse investeerders. Er is nog
genoeg ruimte in de markt. De internationale markt begrijpt dat nu iets beter
dan in februari toen een daling van de beurs (9 procent in Shanghai) een
domino-effect in de rest van de wereld teweegbracht, zegt Shan.

Dat neemt niet weg dat veel Chinezen op een snelle manier rijk willen worden en
bij gebrek aan alternatieve investeringsvormen op grote schaal aandelen kopen en
daarbij steeds vaker de mist ingaan. Ze wagen graag een gokje en omdat ze zien
dat hun buurman ook geld verdient op de beurs negeren ze de risico's en halen ze
hun geld van de bank om het vervolgens op de beurs te proberen.

Jonathan Anderson, topeconoom bij de bank UBS in Hongkong, en andere analisten
spreken over een zorgelijke trend die zich de afgelopen maanden heeft
ontwikkeld. Volgens Anderson lenen steeds meer Chinezen geld om te investeren op
de beurs waardoor 'gemakkelijk geld' in de beurs - en de huizenmarkt - gepompt
wordt.

Om het uiteenspatten van de zeepbel te voorkomen, hebben de autoriteiten een
aantal maatregelen genomen om de markt af te koelen. Zo is de rente verhoogd tot
3 procent om sparen weer aantrekkelijk te maken en wordt het commerciële banken
toegestaan mondjesmaat tet investeren in buitenlandse aandelen. Om het aanbod te
vergroten zullen meer aandelen in al beursgenoteerde staatsbedrijven worden
verkocht. Kleine en middelgrote bedrijven zullen worden aangemoedigd naar de
beurs te gaan - PricewaterhouseCoopers voorspelde vandaag dat China dit jaar de
wereldleider in beursgangen zal worden. Ten slotte maakte de Chinese overheid de
handel in aandelen fors duurder door eind mei de belasting op aandelentransactie
te verdrievoudigen.

Volgens Yin Jianfeng, financieel deskundige aan de Chinese Academie voor sociale
studies, zijn deze maatregelen hard nodig. Hij wijst erop dat volgens een
berekening van de Chinese centrale bank mensen in de eerste vier maanden van het
jaar bijna 7 miljard euro van hun spaarrekening haalden om te investeren in
aandelen. "Het is nog maar de vraag of mensen hun geld nu weer op een
spaarrekening zetten maar er moet in ieder geval worden gewaarschuwd. De beurs
is in een kritieke fase beland. Er moeten nu maatregelen worden genomen want als
men nog langer wacht zullen heel veel mensen worden gedupeerd en kan er sociale
onrust ontstaan", zegt Yin.

Volgens effectenhandelaar Shan Bitian zullen de maatregelen niet veel effect
sorteren en is er evenmin reden tot paniek. Hij wijst erop dat Shanghai, van de
twee de belangrijkste beurs in China, dit jaar al met zo'n 45 procent steeg
(vorig jaar met 130 procent). Toch is het volgens Shan een goede zaak dat de
overheid vooral onwetende kortetermijninvesteerders probeert af te remmen. Maar
dat is volgens Shan niet genoeg. Volgens hem is het zaak dat de Chinese beurzen
volwassener en transparanter worden. De Chinese autoriteiten moeten volgens Shan
meer openheid van zaken geven over de beurs.

Mensen moeten kunnen anticiperen op maatregelen, zegt hij. Daarnaast moeten
banken mensen adviseren in gespreid beleggen en moeten topbestuurders van
bedrijven worden gecontroleerd. "Wanneer zij informatie doorspelen aan vrienden
of familie moeten ze wettelijk worden gestraft", zegt Shan.

Of de beurs zal instorten?

Chinezen die zonder kennis aandelen kopen zullen geld blijven verliezen, zegt
hij. Chinezen zijn gokkers van aard maar dat is niet de reden waarom Chinezen
investeren. Er zijn nog altijd weinig alternatieven. Bovendien apen Chinezen
elkaar na. Als je buurman naar de beurs gaat en die blijkt succes te hebben dan
doe je dat zelf ook. Maar Chinezen weten zich ook goed te beschermen. In de
toekomst zullen daarom mensen steeds meer investeren in beleggingsfondsen. "Er
zal minder in paniek worden verkocht", zegt Shan.

Liftjuffrouw Zhang Anfei kocht acht jaar geleden op advies van vrienden aandelen
van banken maar liet zich nooit informeren. Ze is niet in paniek geraakt toen
dit jaar de beurzen een paar keer lelijk inzakten. Wel werd ze enigszins
gedupeerd door de aankondiging van de verhoogde transactiebelasting. Daarom
denkt ze dat het tijd is haar aandelen te verkopen. Ze staat bij een scherm
waarop de koersen te zien zijn. Met haar pasje kan ze ter plekke aandelen kopen
en verkopen. "Mijn voordeel heeft zijn limiet bereikt. Het is tijd mijn winst te
incasseren", zegt Zhang.

Ze heeft nu 8.000 euro winst geboekt. Omdat ze slechts 300 euro per maand
verdient is dat veel geld voor haar. Ze is niet kwaad dat de overheid de
belastingverhoging laat aankondigde. Het risico dat je loopt in de
aandelenhandel hoort er volgens haar een beetje bij. Daarom heeft ze ook nog een
klein familiespaarpotje achter de hand. "Dat geld breng ik nooit naar de beurs.
Dat is mijn zekerheid", zegt Zhang.

LOAD-DATE: July 5, 2007

LANGUAGE: DUTCH; NEDERLANDS

GRAPHIC: 0507ECO2shanghai, Beleggers checken de aandelenkoersen in een
effectenhuis in Shanghai. Op dit moment zouden er in China meer dan 100 miljoen
mensen zijn die investeren op de beurs. Deskundigen maken zich zorgen over een
krach, omdat de aandelenkoersen op geen enkele manier de onderliggende waarde
representeren., Foto AP
050707ECO_CHinabeurs

PUBLICATION-TYPE: Krant


                         Copyright 2007 NRC Media B.V.
                              All Rights Reserved

                              77 of 146 DOCUMENTS



                                NRC Handelsblad

                                  July 4, 2007

Bos komt zonder veel moeite door begrotingsdebat

SECTION: ECONOMIE; Blz. 17

LENGTH: 364 woorden

DATELINE: Den Haag, 4 juli.


Minister Bos (Financiën, PvdA) kreeg het gisteren geen moment moeilijk in het
debat over de Voorjaarsnota, de geactualiseerde stand van de overheidsfinanciën.

Het begrotingssaldo, vorig jaar een klein overschot, vertoont dit jaar volgens
het Centraal Planbureau een tekort van 0,8 procent. Het verschil met vorig jaar
is 5 miljard euro. "Ook ik ben daarover bezorgd", zei Bos, maar verwijten van de
Kamerleden Weekers (VVD) en Pechtold (D66) dat het kabinet dit jaar maar wat
aanmoddert met de begroting noemde hij "larie".

Volgens het CDA ligt de verslechtering van het begrotingssaldo aan het weer van
de afgelopen winter, volgens GroenLinks aan de laatste 'feestbegroting' van
Zalm. Volgens de SP is er niets aan de hand, de VVD en D66 spreken van
'potverteren' en volgens de PvdA loopt alles op rolletjes.

De grootste tegenvaller aan de inkomstenkant bestaat uit lagere aardgasbaten
voor de schatkist door de zachte winter en lagere olieprijzen op de wereldmarkt.
"Betreurenswaardig, maar onvermijdelijk", zei Kamerlid De Nerée (CDA). Wat
Vendrik (GroenLinks) tot de uitroep bracht: "Het tekort is volgens het CDA de
schuld van het weer! Peter Timofeeff heeft het gedaan!"

Moeiteloos overtuigde Bos vervolgens de Kamerleden dat hij niet anders handelt
dan zijn voorgangers deden. Tegenvallers bij de inkomsten worden opgevangen in
het begrotingssaldo, uitgavenoverschrijdingen bij de zorg, de grotere dan
geraamde tegenvallers van het afgelopen jaar en de schuldsanering van de
Antillen worden de komende jaren in de begroting "structureel en niet met
incidentele geintjes" weggewerkt. Het kabinet houdt vast aan het voornemen om in
2011 een overschot van 1 procent op de overheidsfinanciën te bereiken.

Vooruitblikkend naar volgend jaar maakten de oppositiepartijen zich druk over de
stijging van de collectieve lastendruk met een vol procentpunt (5,5 miljard) in
2008. Weekers (VVD) riep op om de "vergeten groep van hardwerkende Nederlanders"
te ontzien en Irrgang (SP) noemde het onaanvaardbaar als de lage en
middeninkomens er volgend jaar op achteruitgaan.

Bos wilde geen koopkrachtgaranties geven, maar zei wel dat het kabinet zal
letten op de positie van lagere en middeninkomens.

LOAD-DATE: July 4, 2007

LANGUAGE: DUTCH; NEDERLANDS

PUBLICATION-TYPE: Krant


                         Copyright 2007 NRC Media B.V.
                              All Rights Reserved

                              78 of 146 DOCUMENTS



                                NRC Handelsblad

                                  July 3, 2007

'Kabinet leeft een jaartje op de pof'

BYLINE: Roel Janssen

SECTION: ECONOMIE; Blz. 15

LENGTH: 496 woorden

DATELINE: Den Haag, 3 juli.

SAMENVATTING:

Minister Bos en de Kamer bespreken vandaag de stand van de rijksfinanciën. De
oppositie: "Het valt niet uit te leggen dat de koopkracht volgend jaar daalt."

VOLLEDIGE TEKST:

De Nederlandse economie dendert vrolijk door en het kabinet trapt pas volgend
jaar op de rem door de bestedingen te verkrappen, maar de vraag is of dat
voldoende is om ontsporing te voorkomen.

Vanmiddag bespreekt de Kamer de Voorjaarsnota van minister Bos (Financiën,
PvdA), waarin de actuele stand van de overheidsfinanciën wordt weergegeven.
Zwaar zal Bos het niet krijgen, want de Kamer zal hem niet kwalijk nemen dat de
aardgasbaten door de zachte winter lager zijn uitgevallen dan voorzien en dat de
zorguitgaven een miljard hoger zijn.

Het saldo van de overheidsfinanciën, na een overschot van 0,7 procent in 2006
voor dit jaar geraamd op een tekort van 0,8 procent, zal volgens het Centraal
Planbureau (CPB) volgend jaar weer omslaan in een overschot van 0,4 procent.
Daarmee heeft het kabinet de financiële tegenvallers van het vorige kabinet
(volgens de PvdA en SP de "lijken uit de kast van Zalm") volgend jaar
weggewerkt.

Dit jaar werkt Bos nog met de begroting van het vorige kabinet. De plannen uit
het regeerakkoord zullen worden verwerkt in de Miljoenennota 2008. Daarom is het
volgens Bos "weinig zinvol" om de uitgavenramingen te toetsen aan de lopende
begroting en zullen de 'uitgavenkaders' voor deze kabinetsperiode pas op
Prinsjesdag bekend worden gemaakt. Volgens de financiële woordvoerder van
oppositiepartij VVD, Frans Weekers, betekent het ontbreken van een uitgavenkader
dat het kabinet in 2007 maar wat kan aanrommelen. Hierdoor is de minister van
Financiën "niet aanspreekbaar op de overschrijdingen van de uitgaven. De
ministers kunnen op de pof leven in 2007", zegt Weekers.

Gezaghebbende financieel-economische instituties zoals het IMF en de OESO hebben
al gewaarschuwd dat de Nederlandse economie met een groei van tegen de 3 procent
in 2007 en 2008 oververhit dreigt te raken. Daarom zou het kabinet terughoudend
moeten zijn met extra overheidsuitgaven, want die wakkeren de groei en de vraag
naar arbeid op een toch al krappe arbeidsmarkt alleen maar aan.

Het kabinet wil volgend jaar de uitgaven juist vergroten. Dat is een vorm van
'procyclisch' (de conjunctuur versterkend) beleid waartegen het IMF en de OESO
waarschuwen. Het Centraal Planbureau heeft een milder oordeel. Door hogere
belastingen hebben huishoudens volgend jaar minder te besteden, wat een drukkend
effect heeft op de particuliere consumptie.

Zowel de SP als de VVD loopt te hoop tegen deze lastenverzwaringen in 2008. "Het
valt niet uit te leggen dat de koopkracht volgend jaar daalt", zegt Kamerlid
Ewout Irrgang (SP). "De lage en middeninkomens moeten bij de lastenverzwaring
worden ontzien." Ook de VVD verzet zich tegen het koopkrachtverlies in 2008. "De
'vergeten meerderheid' van hardwerkende Nederlanders mag niet opdraaien voor de
extra uitgaven van het kabinet", zegt Kamerlid Weekers.

LOAD-DATE: July 3, 2007

LANGUAGE: DUTCH; NEDERLANDS

PUBLICATION-TYPE: Krant


                         Copyright 2007 NRC Media B.V.
                              All Rights Reserved

                              79 of 146 DOCUMENTS



                                NRC Handelsblad

                                  July 2, 2007

Hongkong heeft nog niet verloren;
Shanghai is in opkomst, maar ex-kolonie blijft financieel centrum van Azië

BYLINE: Steve Schifferes

SECTION: ECONOMIE; Blz. 11

LENGTH: 964 woorden

DATELINE: Shanghai, 2 juli.

SAMENVATTING:

Hongkong vierde gisteren dat het tien jaar onderdeel is van China. Rivaal
Shanghai is de laatste jaren in opkomst als financieel centrum van China, maar
heeft de voormalige Britse kroonkolonie nog niet ingehaald.

VOLLEDIGE TEKST:

Shanghai, 2 juli. - De businessclass op de vluchten van Hongkong naar Peking en
Shanghai zijn iedere maandagmorgen en vrijdagavond volgeboekt. Tien jaar geleden
was dat nog andersom, toen pendelaars vanuit China Hongkong binnenstroomden.

De ommekeer in het forensenverkeer van en naar Hongkong is tekenend voor het
toenemende belang van het Chinese vasteland in vergelijking met de voormalige
Britse kroonkolonie. De levendige winkelstraten van Shanghai trekken inmiddels
bezoekers uit Hongkong en de rest van de wereld. Maar de inwoners van Shanghai -
wier inkomen per hoofd van de bevolking het hoogste van China is, maar nog
altijd lager dan dat van de inwoners van Hongkong - zijn nog steeds jaloers op
hun rijkere neven.

Volgens professor Saskia Sassen, globaliseringsdeskundige aan de London School
of Economics, is Shanghai nog altijd geen wereldstad zoals Hongkong. Maar is
Shanghai Hongkong niet intussen aan het inhalen als financieel centrum van Azië?

In de jaren tachtig was Hongkong nog de cruciale doorvoerhaven tussen het
Chinese vasteland en de buitenwereld. In China geassembleerde goederen werden
uitgevoerd via Hongkong, terwijl de stad ook financiële en zakelijke diensten
leverde aan Chinese bedrijven die in het Westen zaken deden.

Toen de Chinese regering besloot de economie open te stellen voor buitenlandse
investeringen, werd Shenzhen als eerste 'speciale economische zone' aangewezen
wegens zijn nabijheid bij Hongkong. Veel bedrijven uit Hongkong, vooral in de
textielsector, verhuisden, waardoor expertise en kapitaal naar het vasteland
werden gebracht.

De specialisatie van Hongkong op het terrein van de financiële en zakelijke
dienstverlening nam toe naarmate meer industriebanen naar het vasteland
verdwenen. Chinese bedrijven maakten gebruik van de beurs in Hongkong als ze
geld wilden ophalen bij beleggers.

Hongkong kwam kort na de machtsoverdracht in 1997 in moeilijkheden tijdens de
Aziatische financiële crisis. Slechts dankzij een omvangrijke
overheidsinterventie kon een financiële ineenstorting worden voorkomen.

Maar in de jaren negentig was duidelijk geworden dat de Chinese economische
beleidsmakers neigden naar de ontwikkeling van andere economische regio's, met
name Shanghai en Peking, als centra voor buitenlandse investeringen.

Een groep leiders onder wie Zhu Róngji - de premier die vroeger burgemeester van
Shanghai was - heeft een stadsuitbreiding op de oostelijke rivieroever
goedgekeurd om een nieuw financieel district te kunnen bouwen. Dit gebied,
Pudong, werd al snel het toonaangevende centrum voor buitenlandse investeringen,
waar multinationals samenkwamen en grote banken hun hoofdkwartieren vestigden.

De dynamische economische groei van Shanghai, gevoed door de export, heeft ook
de fysieke structuur van de stad veranderd, evenals die van de hele
Shanghai-delta. In het jongste vijfjarenplan van de regering zijn deze twee
regio's, en dus niet de Parelrivierdelta rond Hongkong, aangewezen als
bevoorrechte plekken voor nieuwe, hoogtechnologische ontwikkelingsprojecten.

China is vastbesloten de financiële dienstensector op het vasteland te
ontwikkelen. In 1990 riep het land een nieuwe aandelenbeurs in Shanghai in het
leven, als concurrent voor Hongkong. Deze beurs, die vooral is bedoeld voor
binnenlandse beleggers, is nu het middelpunt van een ongekende hausse.

China heeft zijn eigen banksector een impuls gegeven en het toezicht verzwaard,
zeker nadat er banken in de problemen waren gekomen door slechte leningen aan
staatsbedrijven. Het land stelt ook zijn financiële sector geleidelijk open voor
internationale bedrijven, terwijl buitenlandse banken nu yuan-rekeningen mogen
openen voor Chinese klanten.

Maar de Chinese banksector houdt zich nog steeds grotendeels bezig met het
verstrekken van leningen aan bedrijven en niet aan individuen. En de financiële
dienstverlening aan gewone burgers is nog altijd onderontwikkeld, met
bijvoorbeeld slechts 60 miljoen creditcards op een bevolking van 1,3 miljard
mensen. China's binnenlandse markt voor financiële diensten zal echter naar
verwachting in rap tempo groeien en trekt investeringen aan van bedrijven uit de
hele wereld.

Volgens professor Sassen van de London School of Economics beschikt Hongkong nog
steeds over voordelen waaraan Shanghai niet kan tippen, in termen van financiële
finesse. Volgens haar zijn de financiële markten in Hongkong beter ingespeeld op
de mondiale kapitaalmarkten. Ze vergelijkt Hongkong met New York en Shanghai met
Chicago: een grote stad die een industrieel achterland bedient, met
gespecialiseerde financiële en handelsdiensten, gericht op de lokale markt.

Het is opvallend dat veel internationale banken hun Aziatische hoofdkantoren in
Hongkong hebben gehandhaafd, net nu ze hun Chinese activiteiten naar Shanghai
hebben verhuisd. En als China besluit de liberalisering van zijn munt te
versnellen, zou het wel eens kunnen dat Hongkong een zelfs nog belangrijker rol
gaat spelen in de valutahandel.

Volgens Hongkongs minister van Financiën Henry Tang zal de stad zijn kracht als
financieel centrum behouden, dankzij de banden met de rest van Azië en het
Chinese vasteland, en de hechte verankering van de rechtsstaat.

Tegelijkertijd kan de groeispurt van Shanghai wel eens op politieke problemen
stuiten. Het nieuwe Chinese leiderschap heeft de noodzaak van evenwichtige groei
benadrukt, met minder inkomensverschillen en meer prioriteit voor het
platteland. Het zou dus wel eens kunnen dat Shanghai en Hongkong geen rivalen
worden, maar elkaar aanvullende delen van het Chinese economische wonder.

LOAD-DATE: July 2, 2007

LANGUAGE: DUTCH; NEDERLANDS

NOTES: © bbc.co.uk/news. Vertaling Menno Grootveld; Hongkong streeft naar meer
democratie en openheid; Rotterdam, 2 juli. - Met officiële toespraken, een
feestelijke parade door de straten en een demonstratie van activisten die voor
democratie zijn, heeft Hongkong gisteren de tiende verjaardag gevierd van de
overdracht van de voormalige Britse kroonkolonie in Chinese handen.; Zowel de
Chinese president Hu Jintao, die voor het eerst in functie naar Hongkong was
afgereisd, als de hoogste bestuurder van de metropool, Donald Tsang, zei dat de
formule van 'één land, twee systemen' het afgelopen decennium goed heeft
gewerkt. De formule houdt in dat Hongkong zijn eigen politieke systeem behoudt
en niet rechtstreeks wordt onderworpen aan het gezag van de communistische
partij in Peking. Gisteren herhaalde Tsang te willen streven naar meer
democratie en openheid in Hongkong. Eerder verzetten democraten zich tegen
voorstellen van hem in die richting, omdat ze in hun ogen lang niet ver genoeg
gaan. Tsang bijvoorbeeld werd afgelopen maart door een speciale commissie van
800 vertegenwoordigers van beroepsgroepen en andere uitverkorenen herkozen tot
een tweede termijn als hoogste bestuurder - en niet door de hele bevolking.;
Gisteren werd hij officieel beëdigd in aanwezigheid van de Chinese president en
partijleider Hu. Later op de dag gingen de activisten voor democratie de straat
op. De prominente Hongkongse kardinaal Joseph Zen liep daarbij voorop.

GRAPHIC: 0207ECO1hongkong, Inwoners van Hongkong kijken naar het vuurwerk dat
gisteren werd afgestoken op de tiende verjaardag van de overdracht van de Britse
ex-kolonie aan China., Foto Reuters
020707ECO-HongShanghai

PUBLICATION-TYPE: Krant


                         Copyright 2007 NRC Media B.V.
                              All Rights Reserved

                              80 of 146 DOCUMENTS



                                NRC Handelsblad

                                 June 30, 2007

De stelling van Deirdre Curtin: we moeten af van het idee dat de slechteriken in
Brussel wonen

SECTION: OPINIE & DEBAT; Blz. 19

LENGTH: 2300 woorden

SAMENVATTING:

Lijkt het nieuwe concept- Hervormingsverdrag waartoe vorig weekend in Brussel
werd besloten, weer op een grondwet of juist niet? En waarvan dan: een
superstaat, een federatie of een internationale organisatie? Expert Deirdre
Curtin geeft Folkert Jensma haar mening, met de tekst op tafel.

VOLLEDIGE TEKST:

Stemde u destijds voor of tegen het Grondwettelijk Verdrag?

"Uiteindelijk stemde ik voor, met een aantal bedenkingen."

Is het Hervormingsverdrag een verbetering?

"Het is zeker geen verbetering wat structuur of helderheid betreft. Het
Grondwettelijk Verdrag deed een poging om de Unie zo uit te leggen dat de
burgers de politieke structuur konden begrijpen, net als die van hun eigen
staat. Dat idee krijg je niet uit dit Hervormingsverdrag. Hier worden twee
bestaande verdragen technisch geamendeerd op exact dezelfde manier zoals we dat
de laatste jaren gewend waren. Het Grondwettelijke verdrag deed tenminste een
poging om iets begrijpelijks neer te zetten, politiek en juridisch."

Dus dit is géén stap vooruit.

"Het Grondwettelijk Verdrag was ook niet perfect. Het was te lang, te
ingewikkeld en het probeerde te veel tegelijk te doen. De politieke instellingen
hoefden zich te weinig te verantwoorden. Ik was kritisch over de toenemende
macht voor de Europese Raad en de Raad van ministers. Het verdrag gaf een aantal
hints van een grondwet met een vlag en veel symboliek. Maar het was helemaal
geen echte grondwet zoals die van de VS of van andere lidstaten."

Hoezo? Er werden plechtige dingen gezegd over burgerschap en grondrechten.

"Het had een grondwettelijk vernis. We hadden allang een vorm van Europees
burgerschap en grondrechten. We hadden allang het primaat van Europees recht.
Het verdrag probeerde dat te formaliseren, zichtbaar te maken. Nu hebben alleen
deskundigen toegang."

De politiek belangrijkste vraag luidt nu: is het Hervormingsverdrag wéér een
grondwet - en dus referendabel?

"Ik geloof van niet. Het is een amenderend verdrag, net als het Verdrag van
Maastricht, of van Amsterdam of Nice. Het Grondwettelijk Verdrag was ook geen
echte grondwet, althans niet wat men daar algemeen onder verstaat. Toch kun je
al langere tijd van een constitutioneel systeem spreken. Door de manier waarop
met name het Europese Hof van Justitie de verdragen heeft geïnterpreteerd: vaak
in het belang van de individuele burger. Dat is iets anders dan het op
democratische wijze aannemen van een grondwet. Daarvoor zou je minstens een
Europees referendum moeten organiseren."

Wat zien we hier gebeuren: is de EU een nieuwe staat? En zijn deze verdragen
groeisprongen?

"Ik zie de EU niet als een staat in oprichting. Er werd wel dezelfde retoriek
gebruikt - een president, een minister van Buitenlandse Zaken, een buitenlandse
dienst, een agentschap voor defensie een diplomatieke dienst. Het brengt mensen
in verwarring. Dat is jammer.''

Retoriek? Ook als ze dergelijke taal in een verdrag opnemen?

"Ja. Je moet dieper graven om de aard en de substantie van de macht die in de EU
wordt uitgeoefend te begrijpen. De macht is nog altijd geconcentreerd rondom een
aantal instellingen. Ze wordt bepaald door het evenwicht tussen die instellingen
en hun relatie met de lidstaten, althans met hun politieke en bestuurlijke
systemen. Dat verandert niet door een verdrag. We komen niet veel verder door
over de EU in klassieke termen van een natiestaat te denken. De EU heeft
wetgevende en uitvoerende bevoegdheden. Maar er zijn ook andere internationale
lichamen met wetgevende macht. Denk maar aan de Veiligheidsraad bij de VN.
Niemand zegt dat ze daar bezig zijn een superstaat in te richten."

Op wat rechtse Republikeinen na dan. Maar de VN 'pakken' geen macht van de
lidstaten 'af'.

"Akkoord. Maar ze houden zich met reële kwesties bezig. Neem terreur. Dat
bevriezen van bankrekeningen heeft praktische consequenties voor individuele
burgers. Het probleem van de EU is de sprong van een economische naar een
politieke unie.

"Vroeger was het beperkt. Het ging over de interne markt. Over een economisch
voordeel, dat vrij goed voorstelbaar was. Dat is veranderd met het Verdrag van
Maastricht. Dat was een definiërend moment: justitie, binnenlandse zaken,
gemeenschappelijke veiligheid en defensie zijn erbij gekomen.

"Toen is er verteld dat dat 'louter intergouvernementeel' zou zijn: alle
lidstaten zouden kunnen vetoën en zo. Maar in de praktijk is een veel hechtere
samenwerking op bestuurlijk niveau tot stand gekomen."

Dus die overal voelbare onrust over de opmars van de EU is niet onterecht.

"Het is een politiek en institutioneel continu groeiproces geworden. Zodra je
macht geeft aan instellingen, beginnen ze die te gebruiken. Stapje voor stapje
hebben zich allerlei veranderingen voorgedaan, juist op het niveau onder het
Grondwettelijk Verdrag. In de informele sfeer, maar ook in de formele. Onder de
Raad van ministers zit bijvoorbeeld een secretariaat-generaal dat langzaam meer
macht heeft gekregen, vooral bij defensie, justitie en binnenlandse zaken. Dat
zou ooit beperkt blijven tot samenwerking tussen individuele lidstaten. Onder
dat secretariaat heb je weer allerlei comités, vaak op hoog niveau, met
ambtenaren uit de lidstaten die samen allerlei maatregelen nemen. Daar zetten de
ministers dan ongezien een stempel op. Dat bestuur ligt voor een groot deel
buiten de politieke invloedssfeer.

"Als je zegt dat de EU een staat in oprichting is, suggereer je dat er bestaande
staten worden vervangen. Dat is niet zo. Je kunt de EU ook niet meer beschrijven
als een internationale organisatie. Dat suggereert een strikte scheiding tussen
het Europese en het nationale niveau. En die scheiding is er ook niet meer. Wat
we zien is veel ingewikkelder en gelaagder.

Wanneer is de scheiding tussen de lidstaten en de EU verdwenen? Na Maastricht?

"Misschien al eerder, in de economie, als gevolg van de jurisprudentie van het
Europese Hof. Het is zeer geleidelijk gegaan. Niet uit kwade opzet, maar als
uitvloeisel van de soort internationale organisatie die de EU van oorsprong was.
Die had de bedoeling tot economische integratie te komen. Dat werd vrij coherent
nagestreefd. Het Verdrag van Maastricht haalde die samenhang er uit. We hebben
het nu over een politiek systeem. Ik zie de EU als een zich ontwikkelend
politiek systeem van bijzondere aard. Met een lage dosis politiek zoals we die
nationaal gewend zijn."

Dat maakt het nog moeilijker om de Europese Unie te overzien.

"Eén van de grote problemen is het gebrek aan structurele transparantie.
Waarheen beweegt de EU zich, waar zijn de grenzen? Dat komt ook doordat de EU
zich met zoveel verschillende beleidsterreinen bezighoudt. Het is erg moeilijk
om de EU als geheel te begrijpen.

"Er is bovendien een neiging om de blik te richten op het wetgevende niveau. Dat
doen deze verdragen ook. Maar het belang van wat daar beneden gebeurt, in de
niet-wetgevende, uitvoerende sfeer, wordt door weinigen op waarde geschat. De EU
evolueert in de richting van een besturend, beherend systeem ('governance') dat
deels is gecentraliseerd. Dat kun je zien aan al die agentschappen die er zijn
opgericht. We hebben er nu rond de 30! Dat is enorm. Men zegt dat ze weinig
macht hebben, maar dat is ook aan het veranderen. Kijk naar die agentschappen
afzonderlijk. Sommige kunnen bindende besluiten nemen, anderen hebben
uitvoerende bevoegdheden."

Dus 'Brussel' is bezig aan een opmars?

"Mijn punt is dat het niet alleen gaat om centralisatie. Er is een enorme
invloed van de nationale overheden en hun uitvoerende machten. Dan moet je
denken aan ambtenaren, deskundigen of wetenschappers. Zeker waar dat gebeurt
onder het gezag van de Raad van ministers, zoals bij justitie en veiligheid, is
er nauwelijks verantwoording of controle over hun handelen. Lidstaten hebben
niet in de gaten wat hun deskundigen of ambtenaren op Europees niveau uitvoeren.
Het Europese Parlement controleert de Commissie de laatste jaren steeds beter.
Maar over de Raad van ministers en de agentschappen moet het debat nog beginnen.
We weten echt niet genoeg over de Raad en al die netwerken eronder."

Europa wordt geregeerd door technocraten, door niemand gecontroleerd?

"Niet geregeerd, maar wel tot op grote hoogte bestuurd en beheerd. Er is een
fenomenale groei van netwerken van nationale ambtelijke diensten. Vooral bij
justitie en binnenlandse zaken. Maar ook in hardcore interne-markt- kwesties.
Die netwerken nemen beslissingen: die worden gewoon ingevoerd, zonder dat ze
ooit maar in de buurt van een politiek forum zijn geweest. Europees noch
nationaal.

"Dat is bijzonder verontrustend bij justitie en binnenlandse zaken, waar dit
fenomeen bijna voelbaar is. Daar zijn de politie- en justitiediensten van de
lidstaten bevoegd gemaakt om informatie uit te wisselen, databanken op te
richten etc. En dat gaat door. Veel van deze verbanden hebben geen basis in enig
verdrag en zijn ook niet gereguleerd."

Maar justitie en binnenlandse zaken zijn in het nieuwe verdrag wel geïntegreerd
in de Europese systematiek.

"Daar kun je als burger tevreden over zijn. Er zal nu dus meer controle zijn
door het Hof. Het Europese Parlement krijgt wat 'codecisiemacht' en kan meer
controle uitoefenen. Dit verdrag brengt enige orde. Je haalt zaken uit de
invloedssfeer van de Raad van ministers, uit de bureaucratie eronder. Het gaat
nu meer naar de Commissie en de wetgevende partners in de lidstaten. Parlementen
zullen er meer over kunnen zeggen. Het Hof krijgt een eigen bevoegdheid. Zo moet
het."

Is het Hervormingsverdrag te begrijpen?

"Als burger zou ik perplex zijn en verward. Een gewone burger kan niet herkennen
wat er veranderd is. Er is een ernstig probleem met structurele helderheid. Het
originele Grondwettelijk Verdrag was doorzichtiger. Het is als burger vrijwel
onmogelijk dit te evalueren. Dit verdrag is geen oplossing voor de komende 50
jaar, zoals Giscard d'Estaing hoopte, en ook niet voor de komende vijf jaar. Dit
zijn deels inhaalverdragen. Het Europese bestuurssysteem gaat verder. Er
ontstaan gaten en deze verdragen proberen de praktijk achteraf te
rationaliseren."

Dit lijkt me de laatste keer dat de EU zo'n poging doet om zichzelf te juridisch
te herstructureren.

"Met 27 lidstaten is het zeer moeilijk voldoende consensus te bereiken. Intussen
gaan de bestaande praktijken gewoon door. Dat proces van
'constitutionalisering', van het juridisch en politiek ordenen van het
fundament, zal onopvallend verder gaan. Door het Europese Hof, maar ook door
andere institutionele spelers. Er zullen meer afspraken komen tussen de
wetgevende instellingen. Daarvan zijn er trouwens al een heleboel. De Commissie,
de Raad en het Parlement worden het eens over meer controle, meer democratie.
Onlangs is nog afgesproken dat het Parlement meer te zeggen krijgt over
beslissingen in de zogeheten 'comitologie'-commissies, tijdelijke commissies van
experts. Ze kunnen ze soms zelfs verwerpen. Er gebeurt heel veel positiefs in de
institutionele praktijk. Stap voor stap. Misschien is dat de manier waarop het
zal gaan. Het systeem heeft tijd nodig om zich aan te passen als er weer zo´n
spurt is geweest. Bij terrorisme bijvoorbeeld."

Dan worden al die technocratische processen achteraf constitutioneel
'witgewassen' door de Europese instellingen?

"In sommige opzichten. Kijk naar de budgettaire rol die het Europese Parlement
speelt bij de agentschappen. Dat staat nergens in de verdragen. Er staat sowieso
vrijwel niks over agentschappen in die verdragen. Die zijn uit de praktijk
ontstaan. Het Parlement heeft hier z'n eigen macht geïnterpreteerd. Het oefent
druk uit. Het zoekt het debat, vraagt om rekening en verantwoording. Wat we zien
is een evolutie van verantwoordingsplatforms zoals het Parlement en het Hof, die
proberen dat expanderende administratieve apparaat in de gaten te houden."

Is Brussel terecht de boeman?

"Het is niet zozeer 'Brussel', maar een apparaat met vele lagen dat voor een
zeer groot deel bestaat uit deelnemers uit de lidstaten die op Europees niveau
coördineren. We moeten juist af van het idee dat de 'slechteriken' in Brussel
wonen."

Hoe kun je zo'n autonoom groeiend politiek systeem nu het best controleren?

"Het is misschien vreemd dat we na vijftig jaar integratie maar net beginnen te
begrijpen wat hier aan het gebeuren is. We hebben feitelijk net zo'n gelaagde
verantwoordingspraktijk nodig. Nationale parlementen moeten assertiever worden.
Er moet meer debat en tegenspraak zijn op landelijk niveau. Meer betrokkenheid
van nationale politieke partijen. Het systeem is nu vrijwel geheel
gedepolitiseerd. In zekere zin worden we bestuurd door experts, of het nu
EU-functionarissen zijn of topmensen uit lidstaten. Er is nu nauwelijks Europese
politiek. Europarlementariërs worden gekozen op een nationaal programma. Dat
moeten we onze politieke partijen verwijten. Er is nog steeds geen Europees
politiek debat. Nationale partijen hebben die focus niet. We moeten Europa niet
overlaten aan de bestuurders, rechters, advocaten, experts!"

Daar vragen we al jaren om. Het probleem gaat niet weg.

"We moeten de EU niet als het probleem zien. Dergelijke verschijnselen doen zich
ook in niet-EU-landen voor. Daar wordt de rol van parlementen ook uitgehold. Op
internationaal niveau zie je ook nieuwe bestuursgewoonten ontstaan, vaak in nog
veel slechtere vorm. Als we de EU niet zouden hebben, dan hadden we alleen maar
van die drijvende netwerken van nationale deskundigen die in geen enkele
institutionele structuur pasten. Wij hebben tenminste nog een EU met
geraffineerde structuren: voor juridische verantwoording, voor parlementaire en
financiële controle. Dat is juist de kracht en bijzonderheid van de EU. We
moeten ophouden de schuld aan Brussel te geven en ervoor zorgen dat nationale
politiek, en met name de parlementen veel actiever hun regeringen en ambtenaren
ter verantwoording roepen voor wat zij Europees afspreken."

LOAD-DATE: July 2, 2007

LANGUAGE: DUTCH; NEDERLANDS

PUBLICATION-TYPE: Krant


                         Copyright 2007 NRC Media B.V.
                              All Rights Reserved

                              81 of 146 DOCUMENTS



                                NRC Handelsblad

                                 June 30, 2007

Toutlemonde, Joe Sixpack en Joe Normal

BYLINE: Mark Kranenburg

SECTION: ECONOMIE; Blz. 24

LENGTH: 525 woorden

SAMENVATTING:

Middenklasse, middeninkomens, middengroepen. In het Westen, in Amerika voorop,
krimpen ze, in Azië, op Japan na, dijen ze uit. Wie zijn ze? Onze buitenlandse
correspondenten portretteren ze voor u per land. Vandaag de eerste aflevering
van een zomerserie over de middenklasse.

VOLLEDIGE TEKST:

Ze heten monsieur Toutlemonde, Joe Sixpack, Joe Normal, Otto Normalverbraucher
of, zoals in Nederland, Jan Modaal. Namen die staan voor de gemiddelde
landgenoot, de middeninkomens, de middenklasse. De grootste gemene deler van de
samenleving die daarmee vaak ook de ruggegraat van diezelfde samenleving vormt.

Marketingtechnisch zijn ze interessant. Pak een willekeurige folder met
verzekeringsaanbiedingen uit het rek en duidelijk is hoe de doelgroep eruitziet.
Vader, moeder en twee jonge kinderen. Zo belangrijk als de groep is voor de
marketeers, zo belangrijk is deze voor de politiek. De middengroepen vormen de
electorale massa. Zonder de middengroepen geen politieke macht. Vandaar de
bijzondere belangstelling voor deze categorie bij nagenoeg alle politieke
partijen. Mogelijk geworden doordat de ideologische scheidslijnen zijn vervaagd,
waardoor elke partij zich volkspartij kan noemen en zich kan wenden tot de
middengroepen.

De Duits-Amerikaanse politicoloog Otto Kirchheimer beschreef de toenemende
betekenis van de middengroepen reeds in de jaren zestig toen hij het begrip
catch all party introduceerde. Daarmee doelde hij op het verschijnsel dat de
traditionele massapartijen uit het begin van de vorige eeuw zich na de Tweede
Wereldoorlog steeds verder zijn gaan ontwikkelen tot vanuit het midden
opererende bewegingen. Sindsdien mondt elke verkiezingstrijd uit in een slag om
het midden.

Maar wie is nu die Jan Modaal die Jan met de Pet in het spraakgebruik heeft
vervangen. Het weekblad Haagse Post deed in 1975 een poging met een portret van
Piet Bodemeier, machinesmeerder bij Hoogovens. Hij stond met zijn gezin
bestaande uit vrouw en twee kinderen en zijn inkomen net onder de
ziekenfondsgrens model voor de modale werknemer. Het was een relaas van iemand
die op alle manieren de eindjes aan elkaar moest zien te knopen. Bodemeier werd
een begrip in het politieke debat in Den Haag. "Wij komen op voor de Piet
Bodemeiers in de samenleving", klonk het in de Tweede Kamer.

Het middeninkomen van dertig jaar geleden is qua welvaartspeil al lang niet meer
het middeninkomen van nu. Hoogleraar economie van de publieke sector aan de
Universiteit van Groningen Flip de Kam, destijds betrokken bij het
'Bodemeierproject', zegt: "De spreekwoordelijke man met de brommer op de pont
van kwart over zeven zit nu in een leaseauto."

De middeninkomens zijn juist wegens de breedte van de groep moeilijk in een
concreet cijfer te vatten. Volgens De Kam kunnen in Nederland de inkomens van
tussen de 30.000 en 80.000 euro tot de middeninkomens worden gerekend. Maar het
gaat niet alleen om de economische categorie. Als middeninkomens veranderen in
middengroepen gaan ook sociaal-culturele aspecten een rol spelen. Waar en hoe
wonen ze, wat eten ze, wat vinden ze, wat willen ze? Kortom, de middengroep is
de ultieme focusgroep. Overal ter wereld.

LOAD-DATE: July 2, 2007

LANGUAGE: DUTCH; NEDERLANDS

PUBLICATION-TYPE: Krant


                         Copyright 2007 NRC Media B.V.
                              All Rights Reserved

                              82 of 146 DOCUMENTS



                                NRC Handelsblad

                                 June 29, 2007

Kremlinologie in Hilversum;
Hofland Column

BYLINE: H.J.A. Hofland

SECTION: CULTUREEL SUPPLEMENT; Blz. 23

LENGTH: 693 woorden


In de Koude Oorlog had je de kremlinologie, een esoterische wetenschap die de
ingewijdenen in staat stelde te voorspellen wie de volgende machtigste man van
de Sovjet-Unie zou worden. Jaarlijks hoogtepunt voor de kremlinologen was de
1-meiparade op het Rode Plein, als het hele bestuur van de Communistische Partij
op het bordes stond. Middenin de eerste secretaris. Dan bestudeerden deze
geleerden de volgorde links en rechts. De eerste links van de machtigste maakte
de grootste kans om zijn opvolger te worden, maar degene die daarnaast stond zou
op de macht van de opvolger weer een zekere invloed hebben, waarvan de grootte
mede bepaald werd door de eerste aan de rechterkant. Op de tweede mei stonden op
de opiniepagina's dan ongelofelijk ingewikkelde redeneringen die door hele
volksstammen werden verslonden. Met de opheffing van de Sovjet-Unie is de
kremlinologie verdwenen.

Ik had er ook niet meer aan gedacht tot deze week bekend werd dat mediatycoon
John de Mol zijn Tien aan Fons van Westerloo van RTL heeft verkocht. Het
radionieuws begon ermee. Het was de opening van de ochtendbladen. Ook de
slijpsteen van woensdag had op de voorpagina bovenaan een tweekolomskop. In Nova
die avond Clairy Polak met de tycoon zelf. De dag daarop in alle kranten
diepgaande beschouwingen. Het ging over de grote plannen van weleer, twee jaar
geleden. Beroemdheden, Bekende Nederlanders, voetbalsterren, komieken werden in
slagorde geschaard. Adverteerders moesten in de rij staan. Kijkcijfers werden
astronomisch. De rest van televisiemakend Nederland, publiek en commercieel, zou
door Tien verpletterend worden verslagen. Dat was de verwachting.

Het ging anders. Tien had voetbalminnend Nederland van zich vervreemd, targets
werden niet gehaald. En nu, de hele zaak verkocht aan de volgende eerste
secretaris van de kijkcijfers, Fons van Westerloo van RTL.

Ik beken: is snap er niets van. Ik kijk naar het nieuws van RTL 4 en de NOS. RTL
heeft betere correspondenten: Eric Mouthaan, Jeroen Akkermans, Connie Mus. De
NOS heeft nog altijd die idiote intro waarop we zien hoe onze planeet door
kosmische bliksems wordt getroffen. Dat moet blijkbaar want anders denkt de
hoofdredacteur dat je het nieuws niet goed begrijpt. Ik heb me erbij neergelegd.
Volgens mij zou hij beter zijn Brusselse correspondent Paul Sneijder op dieet
kunnen zetten. Het oog wil ook wat. Maar hoe dan ook, Van Westerloo heeft de
macht gegrepen.

De Mol heeft zijn opkomst te danken aan een geniale formule: het aanwakkeren van
vijandschap, haat, door te speculeren op hebzucht, verlangen naar roem, daarvan
een dagelijks schouwspel te maken waardoor de kijker tot voyeur wordt. Dit is de
grondslag van Big Brother. Een wereldsucces; de sleutel tot miljoenen. Het kon
beter. Dat werd De gouden kooi. Het meest recente hoogtepunt, las ik, is
veroorzaakt door een van de bewoners die aan tafel begon te braken en daarna dit
braaksel weer opslobberde. Daarover kwamen berichten in de krant. Welke invloed
het op de kijkcijfers heeft gehad is niet bekend. Intussen was in het Kremlin
van De Mol alweer een nieuwe zet in voorbereiding: de Masturbatie Marathon.
Leuke content!

Twee keer per maand kom ik in het Mediapark, het gebouwencomplex bij het station
Hilversum Noord. Aan het begin staan de glaspaleizen van De Mol. Dan komen
andere geweldige gebouwen van niet minder belangrijke publieke en commerciële
ondernemingen, automatische slagbomen, en hier en daar een waterpartijtje. Trap
af, trap op, een draaideur die bij onraad op slot gaat, alles hyperbeveiligd.
Terecht want de gekken zijn onder ons. In deze gesloten nederzetting wordt dag
in dag uit ons volksvermaak geproduceerd. Terwijl ik daar liep heb ik weleens
aan Aldous Huxley's Brave New World gedacht, en aan George Orwells 1984, hoe het
gewone volk braaf en meegaand wordt gehouden met wat we nu content noemen.

Hier gebeurt dat natuurlijk niet met politieke bedoelingen.

Het enige bezwaar is dat je niets te zeggen hebt over wat er op je scherm
verschijnt. Net als vroeger in het arbeidersparadijs ben je in het
kijkersparadijs aangewezen op de verklaringen achteraf van de deskundigen.
Vandaar dat ik aan de kremlinologie dacht.

LOAD-DATE: June 29, 2007

LANGUAGE: DUTCH; NEDERLANDS

PUBLICATION-TYPE: Krant


                         Copyright 2007 NRC Media B.V.
                              All Rights Reserved

                              83 of 146 DOCUMENTS



                                NRC Handelsblad

                                 June 28, 2007

De misrekening van een tycoon 'Er is niets te verbergen, er is geen complot';
Fraudeproces tegen Lord Black breekt nog niet zijn weerstand;
Lord black

BYLINE: Frank Kuin

SECTION: ECONOMIE; Blz. 16

LENGTH: 1168 woorden

DATELINE: Chicago, 28 juni.

SAMENVATTING:

Het fraudeproces in Chicago tegen de Canadees-Britse mediamagnaat Lord Black
nadert zijn ontknoping. Aanklagers en verdedigers zijn klaar. Het wachten is op
de uitspraak van de twaalfkoppige jury.

VOLLEDIGE TEKST:

Zonder veel zichtbare emotie zit Conrad Black in een stampvolle rechtszaal in de
Amerikaanse stad Chicago. Het moment van de waarheid nadert in het lange proces
tegen de Canadees-Britse mediamagnaat: is hij een dief die het enorme
mediaconcern dat hij bestuurde heeft beroofd van tientallen miljoenen dollars,
zoals de Amerikaanse overheid zegt? Of is hij het slachtoffer van een
heksenjacht in naam van modieus bedrijfsbeheer, zoals hij zelf vindt?

Een jury staat op het punt antwoord te geven. De vraag heeft Black (62)
achtervolgd sinds hij in 2003 werd afgezet als topman van Hollinger
International. Dat concern groeide onder zijn leiding uit tot het derde
krantenimperium ter wereld met titels als de Daily Telegraph in Londen, de
Chicago Sun-Times, de Jerusalem Post en de National Post in Canada. Black wordt
ervan beschuldigd het miljardenbedrijf te hebben uitgebuit of het zijn
persoonlijk eigendom was, ook nadat het aan de beurs werd genoteerd.

Black, berucht om zijn schaamteloze genot van zijn fortuin, moest opstappen na
een revolte van aandeelhouders. Zij verweten hem en andere toplieden van
Hollinger dat ze tientallen miljoenen dollars aan bonussen opstreken bij de
verkoop van een groot aantal kranten van het concern. Black verwierp hun
kritiek. Hij wist zelf hoe een krantenimperium moest worden bestuurd; lastige
vragen duldde hij daarbij niet. Puristen van modern bedrijfsbeheer waren
"fascisten", vond hij.

Dat was een fantastische misrekening, zeggen analisten. In de VS bestaat er
sinds de fraudezaken bij Enron en Worldcom geen genade voor zichzelf verrijkende
topmanagers. En dus zit Black, een forse man met een argwanende blik, ruim drie
maanden in de beklaagdenbank. Een jury van twaalf leden is gevraagd een oordeel
te vellen over de zakenpraktijken van de aristocratische mediamagnaat die in
Canada soms spottend wordt bestempeld als 'zakenman van de eeuw - de negentiende
eeuw'.

Aanklaagster Julie Ruder laat geen spaan heel van Blacks manier van
bedrijfsbestuur. "Zijn houding tegenover aandeelhouders is er een van
misleiding", betoogt zij tijdens een gedreven slotrede, ondersteund door
passages uit correspondentie waarin Black schrijft dat hij kritische
aandeelhouders "een schop onder hun kont" zou willen geven. "Hij neemt hun geld
aan en gebruikt het voor zijn eigen doeleinden", zegt Ruder. "Hij liegt tegen
aandeelhouders, hoewel hij wordt geacht hun belangen te behartigen. Het is zijn
bedrijf niet. Het bedrijf is van de aandeelhouders."

Vlak voor het begin van de juryberaadslagingen lopen de meningen echter uiteen
over de vraag of de aanklagers hebben aangetoond dat Black en de zijnen zich
crimineel hebben gedragen. Door herhaaldelijk de aandacht te vestigen op de
extravagante manier waarop Black geld uitgaf, heeft het proces volgens de
verdediging de bijsmaak gekregen van een heksenjacht. "Deze rechtszaak is besmet
door vooroordeel", aldus Blacks topadvocaat, de Canadees Edward Greenspan.
"Conrad is een rijk man, maar in Amerika veroordeel je mensen niet omdat ze rijk
zijn."

Black heeft echter nooit sympathie opgeroepen bij het gewone volk. Tijdens zijn
zakencarrière liep hij te koop met zijn positie in de high society van
Groot-Brittannië en Noord-Amerika. Hij pronkte met zijn adellijke titel, Lord
Black of Crossharbour, genoemd naar de plek in de Londense docklands waar zijn
toenmalige vlaggenschip, de Daily Telegraph, is gevestigd. Samen met zijn vrouw,
de conservatieve columniste Barbara Amiel, hield hij er een levensstijl op na
die werd gekenmerkt door, in haar woorden, "een grenzeloze extravagantie".

Lord en Lady Black smulden openlijk van hun rijkdom. Ze reisden tussen hun
woningen in Londen, New York, Toronto en Florida. In 2001 vloog het paar per
bedrijfsvliegtuig naar Bora Bora in de Stille Oceaan voor een vakantie die ruim
0,5 miljoen dollar kostte. Berucht was een feest dat Black in 2000 gaf voor de
60ste verjaardag van zijn vrouw bij La Grenouille, een chic restaurant in New
York. De rekening bedroeg 62.870 dollar - grotendeels op kosten van de zaak.

Aanklaagster Ruder erkent bij haar uiteenzetting van deze extra's tegenover de
jury, dat "hoe Conrad Black zijn geld uitgeeft, zijn zaak is. Het staat hem
volkomen vrij de mooiste feesten te hebben, dat gaat de overheid niet aan. Maar
wat de overheid wel aangaat is als hij andermans geld gebruikt." Geen van de
benadeelde aandeelhouders nam overigens deel van het proces, of werd gehoord als
getuige.

Speerpunt van de zaak van de aanklagers was de getuigenis van David Radler,
Blacks zakenpartner bij Hollinger voor dertig jaar. Radler liep over in ruil
voor een lichte straf voor zijn eigen rol in de toekenning van de bonussen. Zijn
schuldbekentenis is een probleem voor de verdediging; waarom zou Radler bekennen
als er geen onoorbare dingen gebeurden aan de top van Hollinger? Niettemin
leverde Radlers getuigenis geen smoking gun op om aan te tonen dat er een
systematisch complot bestond om geld te verduisteren, zoals bij Enron en
Worldcom.

Er is eerder een indruk ontstaan van twee zakenpartners die opereerden op de
grens van het toelaatbare - en daar wellicht herhaaldelijk overheen zijn gegaan.
"Zij hadden beiden een agressieve manier van zakendoen", zegt Richard Siklos,
auteur van een biografie over Conrad Black. ",Wellicht wilden ze simpelweg
proberen of ze het gedaan konden krijgen. En toen het een of twee maal gelukt
was, deden ze het misschien een derde en een vierde keer. Was dat onbehoorlijk
bestuur, of een opzettelijk complot om geld van het bedrijf af te nemen dat hun
niet toekwam? Dat is de grote vraag."

Hoeksteen van de verdediging is dat de miljoenenbonussen in bijna alle gevallen
werden goedgekeurd door de toenmalige raad van commissarissen van Hollinger. Een
audit committee van drie doorgewinterde toezichthouders - onder wie James
Thompson, een voormalige gouverneur van de staat Illinois, en Marie-Josée
Kravis, een bekende econoom - had volgens advocaat Greenspan elf vermeldingen
van de bonussen onder ogen gekregen. "Het bewijsmateriaal toont dat er geen
poging was deze bonussen te verbergen. Er was geen complot."

Volgens aanklager Ruder is dat een afleidingsverhaal. "Het gaat er niet om of
het controlecomité iets gemist heeft, maar waarom de beklaagden dit geld kregen.
Het gaat om de eerlijke diensten die deze topmanagers het bedrijf schuldig
waren", zei Ruder. "De misdaad is dat ze de aandeelhouders hebben beroofd."

De uitspraak in de Verenigde Staten versus Conrad Black wordt over enkele dagen
of weken verwacht. Als Black schuldig wordt bevonden, kan hij worden veroordeeld
tot miljoenen dollars aan boetes en levenslange gevangenisstraf. Mocht hij
onschuldig zijn, pas dan op, zegt biograaf Siklos. "Dan krijgen we nog tien jaar
Conrad Black die als een wervelwind een comeback probeert te maken."

LOAD-DATE: June 28, 2007

LANGUAGE: DUTCH; NEDERLANDS

NOTES: Aanklacht: fraude en samenzwering; Sinds maart staat de Canadees-Britse
mediamagnaat Conrad Black in Chicago terecht wegens fraude, samenzwering en
belemmering van de rechtsgang. Samen met vier topmanagers van Hollinger zou hij
het voormalige miljardenconcern hebben beroofd van 84 miljoen dollar bij de
verkoop van de meeste kranten van het bedrijf tussen 1998 en 2001.; Het geld zou
betaling zijn geweest voor beloften aan de kopers om geen concurrerende bladen
te beginnen op dezelfde lezersmarkten. Dergelijke, zogenoemde non-compete
payments zijn gebruikelijk, maar volgens de aanklagers zouden ze niet door de
topmanagers persoonlijk, maar door het concern en zijn aandeelhouders moeten
zijn geïncasseerd.; Behalve Black staan ook voormalig financieel directeur Jack
Boultbee en twee ex-juristen van Hollinger, Peter Atkinson en Mark Kipnis,
terecht. Samen zouden zij een complot hebben uitgevoerd om het concern te
plunderen. Allen zeggen onschuldig te zijn. Een vijfde verdachte, Blacks
voormalige zakenpartner David Radler, is overgelopen naar de aanklagers in ruil
voor een lichte straf voor zijn rol in de fraudeaffaire.; Hoofdaanklager in de
zaak is Patrick Fitzgerald, de steraanklager die dit jaar een veroordeling wist
te krijgen tegen Lewis Libby, de voormalige chef-staf van de Amerikaanse
vice-president Dick Cheney, wegens meineed. Het federale gerechtshof in Chicago
heeft een veroordelingsgraad van circa 90 procent.; Lord Black zwijgt
tandeknarsend; Lord Black heeft er, op advies van zijn advocaten, vanaf gezien
zelf te getuigen bij zijn fraudeproces. De Canadees-Britse mediamagnaat staat
bekend om zijn dure woorden en bloemrijke zinswendingen. Daardoor kan hij
elitair en arrogant overkomen. Hij doet er echter het zwijgen toe - een sterk
staaltje zelfbeheersing voor een man die er nooit voor terugdeinst om,
knarsetandend en met stellige overtuiging, zijn standpunten te verkondigen.;
Sinds zijn vernederende afzetting als bestuursvoorzitter van het mediaconcern
Hollinger heeft Black volgehouden onschuldig te zijn. "Wanneer wij worden
vrijgesproken", schreef hij aan de vooravond van het proces in Chicago, "zal de
vraag over de rechtvaardiging van deze orgie van zelfdienende largesse eindelijk
als de ware kwestie naar boven komen, ter vervanging van de boosaardige canard
rondom mogelijk crimineel gedrag door de huidige beklaagden." Hij bedoelt maar.;
Het enige wat Black, een begaafd schrijver en historicus, in de afgelopen
maanden van zich heeft laten horen ging over de Amerikaanse oud-president
Richard Nixon. Ondanks zijn juridische problemen publiceerde hij vorige maand
een lijvige biografie over Nixon, in Blacks ogen evenals hijzelf een vaak
onbegrepen genie.

GRAPHIC: 2806ECO1blackkrant, Conrad Black werd in 2004 nieuws in de Britse
kranten toen zijn concern Hollinger, dat onder meer The Daily Telegraph bezit,
hem afzette als bestuursvoorzitter. Black wordt onder meer verdacht van het
verduisteren van geld van Hollinger., Foto Reuters
2806ECO2blackauto, Conrad Black verlaat de rechtbank waar hij al enkele maanden
terechtstaat voor onder meer verduistering van geld van zijn voormalige
werkgever, uitgeverij Hollinger., Foto Reuters
2806ECO2blackvrouw, Conrad Black en zijn vrouw Barbara Amiel in betere tijden.
Black gaf in 2000 voor de 60ste verjaardag van zijn vrouw een feest waarvan de
rekening 62.870 dollar bedroeg - grotendeels op kosten van de zaak., Foto
Hollandse Hoogte

PUBLICATION-TYPE: Krant


                         Copyright 2007 NRC Media B.V.
                              All Rights Reserved

                              84 of 146 DOCUMENTS



                                NRC Handelsblad

                                 June 25, 2007

SECTION: BINNENLAND; Blz. 2

LENGTH: 510 woorden


Kamervoorzitter Wilders is heel aardig voor de SP

Geert Wilders, fractievoorzitter van de Partij voor de Vrijheid, laat zichzelf
graag zien als politieke buitenstaander. Het verschil tussen "de gewone burger"
en "de Haagse elite" is gigantisch, zo zegt hij geregeld. Politici schuiven
elkaar baantjes toe, luisteren niet naar de burger, spelen een Haags spel.
"Alsof Pim Fortuyn nooit bestaan heeft", schreef hij in maart nog. Maar in de
Tweede Kamer is alles anders. Daar doet Wilders gewoon mee. Bij het toeschuiven
van de beste baantjes heeft Wilders die van vierde ondervoorzitter gekregen.
Donderdagavond mocht hij op de stoel van Kamervoorzitter Verbeet (in zijn
woorden: "die tante van de Partij van de Arbeid") zitten en een debat leiden.
Wilders bleek een uiterst correcte voorzitter. SP'er Marianne Langkamp hield
haar maiden speech, haar eerste plenaire toespraak. De Haagse mores willen dat
de andere Kamerleden de maiden speecher niet mogen onderbreken en dat de
voorzitter na afloop iets aardigs zegt. Wilders hield zich daar keurig aan: "Ik
dank mevrouw Langkamp voor haar doorwrochte verhaal", zei hij. "Ik hoop dat zij
mij toestaat, haar als eerste te feliciteren met het houden van haar maiden
speech. Ik schors daarna de vergadering een paar minuten voor de terechte
felicitaties." (GV)

Eurlings wil praten over draaischijf en natte as

Het gaat niet goed met de "ruggengraat van Nederland" (de A4 tussen Amsterdam en
Den Haag), de "draaischijf van Nederland" (Utrecht) en de "natte as van
Nederland" (recreatie en natuur in het Groene Hart) legde minister Camiel
Eurlings (Verkeer en Waterstaat, CDA) vrijdag uit.

De problemen die de Randstad onleefbaar dreigen te maken (files, onbetaalbare
woningen, een verslechterend leefklimaat), zijn al jaren bekend. Waarom er niets
aan gebeurt is voor elke commissie en adviesgroep die zich over het probleem
gebogen heeft duidelijk: 'bestuurlijke drukte'. Haags jargon voor allerlei
overheidsinstanties die slecht samenwerken, elkaar tegenwerken of negeren,
waardoor maatregelen stranden in eindeloze overleggen.

De oplossing van Eurlings: een conferentie waar al die overheden gaan praten
over welke problemen nou echt opgelost moeten worden. Dít bestuurlijk overleg
zal wel iets opleveren, denkt Eurlings. Want als iemand dwarsligt, dan zal de
minister dat hardop zeggen, en als dat niet helpt gaat hij "doorpakken". De
minister wil ook een OV-autoriteit oprichten om meer samenhang in het openbaar
vervoer te regelen. En die bestuurlijke drukte dan? Geen probleem, zei Eurlings:
"Dit wordt een lean and mean club."

Het nieuwe devies van samenwerkende overheden was nog niet geheel doorgedrongen
tot het kabinet zelf. Eurlings mocht zichzelf als aanvoerder van
Randstadoplossingen benoemd hebben, minister Cramer (VROM, PvdA) had een eigen
powerpoint presentatie met bijbehorende brochure over de Randstad in 2040.

Wie niet zo veel zin heeft in grote infrastructurele projecten, hoeft de hoop
nog niet op te geven. Want, zei Eurlings: "Als we besluiten geen besluit te
nemen is dat ook een besluit". (DS)

LOAD-DATE: June 25, 2007

LANGUAGE: DUTCH; NEDERLANDS

NOTES: Bijdragen: Derk Stokmans en Guus Valk

GRAPHIC: 2506binEURLINGS, Camiel Eurlings is lean and mean., Foto Roel Rozenburg

2506binWILDERS, Geert Wilders trad jl. donderdag op als Kamervoorzitter., Foto
WFA

PUBLICATION-TYPE: Krant


                         Copyright 2007 NRC Media B.V.
                              All Rights Reserved

                              85 of 146 DOCUMENTS



                                NRC Handelsblad

                                 June 25, 2007

'Onbesuisde' NAVO drijft Karzai in het nauw 'Er zijn eenvoudigweg te weinig
grondtroepen';
karzai

BYLINE: Philip de Wit

SECTION: VOORPAGINA; Blz. 1

LENGTH: 786 woorden

DATELINE: New Delhi, 25 juni.

SAMENVATTING:

De Afghaanse president Karzai hekelt het optreden van zijn bondgenoten tegen de
Talibaan. De NAVO doodt steeds meer burgers.

VOLLEDIGE TEKST:

"President Karzai heeft het recht om teleurgesteld en boos te zijn over de
omvang van het aantal burgerslachtoffers in de afgelopen dagen." Zo klonk
gistermiddag in Kabul het mea culpa van de NAVO, nadat de Afghaanse president
Hamid Karzai verontwaardigd had uitgehaald over het "onbesuisde" militaire
optreden van stabilisatiemacht ISAF in het zuiden van Afghanistan. Inderdaad,
"we moeten het beter gaan doen dan we tot dusver hebben gedaan" , zei
NAVO-woordvoerder Nick Lunt gisteren. "Maar anders dan de Talibaan zijn we er
niet op uit om burgerslachtoffers te maken, en dat is een cruciaal verschil."

Het was dit weekeinde niet de eerste keer dat de NAVO, die het bevel voert over
ISAF, het hoofd boog. Bijna een half jaar geleden, op 3 januari, blikte een
NAVO-woordvoerder terug op het jaar 2006, en hij zei: "De grootste fout die we
hebben gemaakt [...] is het doden van onschuldige burgers."

De NAVO kondigde op dezelfde persconferentie een nieuwe tactiek aan, die moest
leiden tot minder onschuldige slachtoffers in de strijd tegen de Talibaan. Maar
medio 2007 moet worden geconstateerd dat die nieuwe aanpak tot dusver
teleurstellend heeft uitgepakt - om het mild uit te drukken. Alleen al dit jaar
zijn er bijna net zoveel burgers gedood door NAVO- en coalitietroepen in
Afghanistan als in heel 2006 (ruim 230 doden volgens Human Rights Watch). In de
zuidelijke provincie Helmand kwamen vrijdag nog 25 burgers om door
luchtaanvallen, terwijl er volgens de Afghaanse autoriteiten 62 burgers de dood
vonden in Uruzgan, bij de recente gevechten tussen Talibaan en buitenlandse
troepen rond Chora.

In Kabul sprak de Afghaanse president Karzai gisteren harde woorden uit aan het
adres van de NAVO en de operatie Enduring Freedom (die onder leiding van de
Amerikanen en onafhankelijk van de NAVO antiterreuracties uitvoert). De
buitenlandse troepen zouden excessief geweld gebruiken in de strijd tegen de
Talibaan, volgens Karzai. Hij noemde de doden slachtoffers van "onbesuisde
acties". Als voorbeeld verwees hij naar het aantal van 39 luchtbombardementen
dat had plaatsgehad in Helmand.

Vorig jaar vielen de meeste burgerslachtoffers nog door zelfmoordaanslagen en
bermbommen van de Talibaan. Maar dit jaar is dat anders. De buitenlandse troepen
zouden, volgens persbureau AP, verantwoordelijk zijn voor 203 burgerdoden,
terwijl de Talibaan 178 onschuldige slachtoffers op hun geweten zouden hebben.
Hoe accuraat de cijfers zijn, is lastig vast te stellen. De Talibaan en gewone
burgers zijn, vooral in het zuiden, moeilijk van elkaar te onderscheiden.

Het is de zoveelste keer dat president Karzai zich opwindt over de
burgerslachtoffers in zijn land. In december barstte de president zelfs in
tranen uit toen hij een toespraak hield over het onderwerp.

De Afghaanse president zit echter in een lastig parket. Want Karzai dankt zijn
macht in Afghanistan vooral aan de steun van het buitenland, de Verenigde Staten
in het bijzonder. Met het oplopen van het aantal burgerslachtoffers door toedoen
van buitenlandse troepen, ziet de president zijn eigen positie met de dag
zwakker worden.

Vooralsnog houdt de oppositie in het Afghaanse parlement in Kabul zich gedeisd
omdat Karzai het Westen achter zich heeft staan, maar de vraag is voor hoe lang.

Zaterdag beschuldigde Karzai de buitenlandse troepen er van hun eigen gang te
gaan, zonder overleg te voeren met Afghaanse autoriteiten. In de toekomst zouden
militaire operaties moeten worden afgestemd met de regering, zoals al eerder is
vastgelegd - zei Karzai. Of zo'n coördinatie tot minder burgerdoden leidt, is
evenwel twijfelachtig.

Volgens militaire analisten zijn er gewoon te weinig grondtroepen in
Afghanistan. Daardoor zijn ISAF en de coalitietroepen bij hun operaties op de
grond te afhankelijk van luchtsteun. Bij luchtaanvallen is de kans op
burgerslachtoffers per definitie groter. In Irak (160.000 buitenlandse
militairen) zijn bijvoorbeeld ruim drie keer zoveel soldaten aanwezig als in
Afghanistan.

In eigen land zijn Karzais gezag en populariteit de afgelopen jaren in hoog
tempo afgebrokkeld. De ongekende corruptie in het land, de slecht functionerende
overheid, de onveiligheid en de uitermate trage wederopbouw hebben tot grote
onvrede geleid onder de Afghanen. Zes jaar na de verdrijving van de Talibaan is
hun geduld aan het opraken. Een snelle kentering van de situatie is vooralsnog
niet in zicht.

Dat maakt langzamerhand de vraag urgent: hoelang zullen de Afghanen de
buitenlandse aanwezigheid en Karzai tolereren, als het aantal onschuldige
slachtoffers blijft groeien en wederopbouw uitblijft?

LOAD-DATE: June 25, 2007

LANGUAGE: DUTCH; NEDERLANDS

PUBLICATION-TYPE: Krant


                         Copyright 2007 NRC Media B.V.
                              All Rights Reserved

                              86 of 146 DOCUMENTS



                                NRC Handelsblad

                                 June 23, 2007

Een nagelbijtend raadsel;
Stugge Gordon Brown volgt charismatische Tony Blair op als premier van het
Verenigd Koninkrijk

BYLINE: Floris van Straaten

SECTION: ZATERDAGS BIJVOEGSEL; Blz. 42

LENGTH: 2438 woorden

SAMENVATTING:

Gordon Brown treedt woensdag aan als de nieuwe Britse premier. Is hij solide en
sociaal? Of achterbaks en arrogant? Wil de echte Brown opstaan.

VOLLEDIGE TEKST:

'Gordon", roept een vrouw tegen het einde van een discussie tussen vakbondsleden
en Gordon Brown in het Zuid-Engelse Brighton door de zaal. "Hoe ga je het
premierschap nu anders en beter invullen dan Tony Blair?"

Gegniffel in de zaal. Het lijkt een uitgelezen kans voor Brown zijn plannen uit
de doeken te doen. En misschien in het voorbijgaan wat noten te kraken over de
man die hem zo lang in de weg heeft gezeten.

Maar nee. Vanachter een bak met kamerplanten op het podium, waar de aanstaande
premier stijfjes in een stoel zit, klinkt slechts een ongemakkelijk lachje. Wéér
die Blair. Dan ratelt hij, zonder de naam van zijn voorganger ook maar één keer
in de mond te nemen, een reeks gemeenplaatsen af over investeringen in het
onderwijs, de gezondheidszorg en de urgentie van het klimaatbeleid.

Voor de meeste Britten blijft de 56-jarige Schot een raadselachtige figuur.
Iedereen is het er over eens dat een nieuwe premier zelden zo goed beslagen ten
ijs is gekomen als hij. Blair had nog geen minuut kabinetservaring voor hij
aantrad. Brown draait al tien jaar lang als minister van Financiën mee. Maar
verbaasd stellen de Britten vast dat ze over Brown zelf al net zo weinig weten
als over zijn denkbeelden. Of het nu gaat om gevoelige kwesties als 'Irak',
'Europa', de hervormingen in het onderwijs of de gezondheidszorg.

De meeste mensen kennen hem vooral als een norse, in zichzelf gekeerde man. Een
gelijkhebberige, nagelbijtende workaholic. De stugge Schot mag de schatkist van
hun land bekwaam hebben beheerd, hij roept geen gevoelens van affectie op.
Blijkens opiniepeilingen blijft zijn populariteit ruim achter bij die van Blair,
hoezeer die sinds 'Irak' ook aan glans heeft verloren.

Terwijl Blair de laatste weken een grootse internationale afscheidstournee
maakte, reisde Brown door eigen land om zijn landgenoten ervan te overtuigen dat
hij ondanks zijn houterige presentatie wel degelijk een man van kaliber is, van
hoge intellectuele en morele statuur.

Brown mat zich daarbij een nieuwe gedaante aan. Niet die van de zelfverzekerde
minister van Financiën die met zijn diepe Schotse bas zijn economische succes
rondbazuint. Maar die van een bescheiden man, die openstaat voor de gewone
burger. Ook in Brighton herhaalde hij zijn nederige refrein: "Ik zal luisteren,
leren en de discussie aangaan."

En hij probeerde zich bij voorbaat te wapenen tegen de onvermijdelijke
vergelijkingen met zijn voorganger. Brown beseft dat hij zich in communicatieve
vaardigheden nooit kan meten met Blair, die altijd zo trefzeker en met gevoel
voor humor wist te verwoorden wat de Britten graag hoorden.

Maar Brown weet ook dat het gelikte pr-beleid van Blair velen in het land
cynisch heeft gemaakt over politici. Dat biedt hem nieuwe kansen. De behendige
strateeg Brown grijpt die met beide handen aan. "Als politicus heb ik nooit de
schijnwerpers omwille van de schijnwerpers gezocht", verklaarde hij daags na de
aankondiging van Blairs vertrek. "Ik heb nooit geloofd dat presentatie inhoud
kan vervangen."

Was dit een trap na voor Blair, zijn eeuwige rivaal? Of sprak hier een man die
op een serieuze manier politiek wil bedrijven en lak heeft aan uiterlijke
schijn? Zoals zo vaak bij Brown bleef het gissen. Nu eens zien de Britten zijn
aantrekkelijke kant, dan weer zijn duistere gedaante. Het doet denken aan dr.
Jekyll and mr. Hyde.

Vast staat dat Brown veel minder op heeft met de wereld van showbiz en
glitterati dan Blair. Bij formele diners draagt hij, als het even kan, zijn
gewone pak en das (meestal een rode). Als hij vastzit in een Londense file, wil
Brown tot afschuw van zijn beveiligers nog wel eens ongeduldig uit de dienstauto
springen en de ondergrondse nemen om schouder aan schouder met forenzen naar
zijn bestemming te reizen.

Hij is een sobere, om niet te zeggen zuinige man. Hij heeft een grote passie
voor lezen. Een columnist schreef onlangs hoe hij Brown tijdens de jaarlijkse
ontmoeting van het Internationaal Monetair Fonds en de Wereldbank in Washington
had gesnapt bij een tweedehands boekenstal. Dat vond hij kennelijk nuttiger dan
het bijwonen van toespraken van collega-ministers.

Brown is een gesloten man. Anders dan Blair betrekt hij zijn gezin nauwelijks
bij zijn publieke optredens. Volgens vrienden is de minister na zijn late
huwelijk met Sarah Macaulay (hij was al 49) evenwichtiger geworden. Diezelfde
vrienden zeggen ook dat het een misverstand is dat Brown altijd nors zou zijn.
"Hij is introvert, het tegendeel van flamboyant", zegt de 75-jarige Jim Dyce,
die al sinds 1983 voor Brown in zijn Schotse kiesdistrict werkt. "Maar met
mensen die hij goed kent, kan hij heel ontspannen en geestig zijn."

Brown is door en door Schots. Hij groeide in de jaren vijftig en zestig op in
Kirkcaldy, een tochtig stadje aan de zeearm ten noordoosten van Edinburgh. Zijn
vader was daar als dominee in de Presbyteriaanse kerk beroepen. Kirkcaldy telt
een handvol onopvallende kerken, een paar historische straatjes en netjes
aangeharkte parken en tuintjes. Het doet denken aan sommige dorpen op de Veluwe,
saai maar solide, én calvinistisch. Gordon Brown bezocht dezelfde middelbare
school in Kirkcaldy als de befaamde achttiende eeuwse liberale econoom Adam
Smith.

Brown was in zijn jeugd getuige van veel armoede in het stadje. De naburige
mijnen en de lokale industrie waren in verval geraakt. Zijn vader, een
geëngageerd man, probeerde vanuit zijn comfortabele ambtswoning zijn gemeente
zoveel mogelijk bij te staan. Brown senior had een diepe invloed op zijn zoon.
Via hem kreeg Gordon de protestantse ethiek van hard werken en zorg om het lot
van minderbedeelden in stevige porties toegediend.

Brown heeft het nog vaak over zijn vader. Ook in Brighton haalde hij hem weer
aan om zijn streven naar een betere, rechtvaardiger samenleving toe te lichten.
"Toen ik jong was, placht mijn vader te zeggen: hoe wil je dat de mensen zich je
herinneren? Dan gaat het niet om macht, geld of status maar om de vraag of je
iemand in nood hebt geholpen."

Vrome woorden van de toekomstige premier. Naastenliefde en oprechtheid zijn niet
de meest voor de hand liggende begrippen als het om Browns relatie met Blair en
collega-ministers gaat. Een voorbeeld van vorig najaar. Blair, toch al
aangeslagen door 'Irak', is verder in moeilijkheden geraakt door zijn steun aan
Israëls bloedige interventie in Libanon. Het broeit binnen Labour en de
Brown-getrouwen ruiken hun kans de premier weg te werken. Een aantal van hen
tekent een brief aan Blair waarin op zijn aftreden wordt aangedrongen. Blair
wankelt en laat weten dat hij binnen een jaar verdwenen zal zijn. En wat doet
Brown? Hij wordt gefotografeerd op de achterbank van een wegrijdende auto met
een triomfantelijke grijns op zijn gezicht. Als mr. Hyde na het plegen van een
misdrijf.

De opname wekte alom afkeer. Was Brown bezig met een paleiscoup tegen zijn
vroegere 'bloedbroeder' Blair? Zo bedreef men geen politiek in dit land. De
minister verklaarde dat hij, net weer vader geworden, op die achterbank had
moeten lachen om een opmerking over baby's. Slechts weinigen geloofden hem.
Enkele dagen later lekte uit dat de voornaamste opstandeling, Tom Watson, vlak
voor de 'couppoging' bij Brown op bezoek was geweest in Schotland. Wat had hij
daar gedaan? Een presentje afgeleverd voor Browns pasgeboren zoon, riepen beiden
om het hardst. Een waar excuuskind.

Browns oprechtheid was een paar weken later,op het partijcongres van Labour in
Manchester, opnieuw in het geding. De sfeer was geladen door Browns vermeende
couppoging. Hij probeerde in Manchester het geschonden vertrouwen te herstellen
met een lofrede op Blair. "Het is een voorrecht voor me geweest met en voor de
succesvolste Labour-leider en premier ooit te werken", hield Brown de afgeladen
zaal voor. Blairs vrouw Cherie, geen vriend van Gordon, stond in de wandelgangen
op een monitor naar diens toespraak te kijken en flapte er pardoes uit: "Dat is
een leugen."

Alles wees erop dat ze gelijk had. Had Brown Blair niet vaak tegengewerkt? Door
de premier bij voorbeeld pas op het laatste nippertje de inhoud van de begroting
te laten weten? Door zijn ambtenaren soms expliciet te verbieden informatie door
te spelen aan Blairs medewerkers? Door journalisten via medewerkers briefings te
geven om Blair in diskrediet te brengen?

Blair wist de kwestie een dag later in Manchester op typerende wijze te
ontzenuwen. Hij zei zich ten minste geen zorgen te hoeven maken dat zijn vrouw
er vandoor zou gaan met zijn buurman. Blairs ambtswoning in Downing Street staat
naast die van Brown.

Waarom heeft Blair Brown nooit aan de kant geschoven? Cherie heeft daar
herhaaldelijk op aangedrongen, onthulde een vriend van de Blairs deze week op
tv. Maar de premier kon zich er niet toe zetten zijn vroegere vriend een mes in
de rug te steken. Na 'Irak' werd dat trouwens ook steeds moeilijker voor hem,
omdat zijn eigen positie was verzwakt. Brown wist dat Blair hem soms hard nodig
had. Zoals bij de campagne voor de Lagerhuisverkiezingen van 2005. Beiden deden
het toen voorkomen alsof ze weer de dikste vrienden waren, onder meer in een
videospot van filmmaker Anthony Minghella. En het werkte: de partij won met dit
vertoon van eensgezindheid een ongekende derde zege op rij.

Voor Brown is het tot op de dag van vandaag een onverteerbare zaak dat Blair en
niet hij als eerste premier werd. Hij is er nog steeds van overtuigd dat hij
beter was gekwalificeerd dan Blair, die hij intellectueel als zijn mindere
beschouwt. Al in 1991 verklaarde hij: "Tony kan best nog eens leider van Labour
worden, na mij."

Al op zijn achttiende was Brown als (briljante) student aan de universiteit van
Edinburgh lid van Labour geworden. Met volle overgave wierp hij zich op het
partijwerk, aanvankelijk binnen de linkervleugel. Na een mislukte poging in het
Lagerhuis te komen werd hij in 1983, op zijn 32ste, gekozen voor het district
Dunfermline East, ten westen van Kirkcaldy.

Brown en de jonge advocaat Tony Blair, die ook net was verkozen, deelden
aanvankelijk een kantoor in het Lagerhuis. De nieuwe talenten leerden veel van
elkaar. Brown, meer ervaren in de politiek en met een fijn ontwikkeld tactisch
en strategisch inzicht, had aanvankelijk de overhand. In 1992, na de zoveelste
verkiezingsnederlaag van Labour, werd Brown, niet Blair, door sommigen gezien
als een geschikte nieuwe leider. Maar Brown aarzelde en de veteraan John Smith
werd gekozen.

Na de plotselinge dood van Smith in 1994 aarzelde Brown opnieuw en was Blair hem
te vlug af. Voor Brown het wist, was in de media al een stroming ontstaan ten
gunste van Blair als nieuwe Labour-leider. Een groot voordeel voor Blair was dat
hij werd gezien als een man die met zijn soepele presentatie de middenklasse
meer aansprak dan de minder charismatische Schot Brown.

Een cruciale scène speelde zich af in het toenmalige Granita-restaurant in de
Londense yuppiebuurt Islington, waar Blair destijds woonde. Tijdens hun
tête-à-tête deden de twee mannen zaken met verstrekkende gevolgen voor
Groot-Brittannië. Brown legde zich tandenknarsend neer bij Blairs leiderschap.
In ruil daarvoor zou Brown na een verkiezingszege het ministerie van Financiën
krijgen en de toezegging dat hij het economische beleid grotendeels kon
bestieren.

Wat verder is besproken bij Granita is tot de op de dag van vandaag omstreden.
Brown heeft via zijn vertrouwelingen vaak laten lekken dat Blair beloofd had na
verloop van tijd plaats te maken voor Brown. Blair zelf heeft zo'n concrete
afspraak altijd ontkend maar Brown heeft hem er voortdurend mee achtervolgd om
zijn 'recht' op het leiderschap te onderstrepen. Ook nadat Labour in 1997 de
verkiezingen had gewonnen bleven de twee machtigste mannen van het land door
deze controverse vaak in een loopgravenoorlog verwikkeld.

Dat neemt niet weg dat Brown als minister van Financiën met bijzondere
bevoegdheden een belangrijke bijdrage heeft geleverd aan Labours succes van de
afgelopen tien jaar. De economie is steeds blijven groeien en Brown speelde een
hoofdrol bij reusachtige investeringen met belastinggeld in de gezondheidszorg
en het onderwijs. Het land is in veel opzichten welvarender en evenwichtiger dan
tien jaar geleden.

Pikant is dat Brown stilzwijgend een deel van het lang door hem verfoeide
economische gedachtengoed van Thatcher, en niet te vergeten van Adam Smith,
heeft overgenomen. Privatiseringen werden niet ongedaan gemaakt en vakbonden
kregen oude rechten niet terug.

Kritiek is er op het geringe rendement van de overheidsinvesteringen. Sommige
economen menen dat Brown het aandeel van de overheid in de economie te sterk
heeft laten groeien. Dat bedraagt nu 42,2 procent van het BNP, 1,4 procent meer
dan toen Labour in 1997 aantrad. Zijn critici verwijten hem dat hij
minderbedeelden kansarm houdt door ze wel een uitkering te geven maar geen
prikkels om zich aan hun armoede te ontworstelen.

Er is ook kritiek op Browns manier van werken. In zijn biografie Gordon Brown
schetst Tom Bower hoe Brown eerst als parlementariër en later als minister van
Financiën regelmatig een loopje met de waarheid nam. Hij heeft er een handje van
economische cijfers rooskleuriger voor te stellen dan ze zijn en zijn eigen rol
bij successen breder uit te meten dan hij verdient. Ook is hij gewiekst in het
wegcijferen van zijn eigen rol bij beleidsbeslissingen die niet goed uitpakten.
Nuttige eigenschappen voor een politicus, maar niet direct in overeenstemming
met de hoge morele waarden waarvan zijn vader én Brown zelf zo hoog opgaven.

Brown staat bekend als een man die zich bij voorkeur omringt met een coterie van
vertrouwelingen, van wie hij absolute loyaliteit verwacht. Hij deelt zo min
mogelijk informatie met anderen op zijn eigen ministerie, laat staan met
collega-ministers en ambtenaren op andere departementen. Browns voormalige
topambtenaar, de huidige Lord Turnbull, stelde dit voorjaar in een vraaggesprek
met de zakenkrant Financial Times dat Brown als minister dikwijls opereerde met
een "stalinistische meedogenloosheid". Collega-ministers behandelde hij vol
verachting, aldus Turnbull.

Brown kan nu eindelijk uit de schaduw treden van Blair. De afgelopen weken heeft
hij niet meer dan een tipje van de sluier opgelicht over zijn plannen. Maar
vanaf woensdag kan hij zich niet langer schuil houden.

In een opzicht heeft Brown het makkelijker dan zijn voorganger, zoals een niet
nader genoemde minister onlangs in de Financial Times opmerkte. "Gordons grote
voordeel is dat hij zich, anders dan Tony, niet met Gordon hoeft te bemoeien."

LOAD-DATE: June 22, 2007

LANGUAGE: DUTCH; NEDERLANDS

NOTES: 'Als politicus heb ik nooit de schijnwerpers omwille van de schijnwerpers
gezocht'; Als minister opereerde hij dikwijls met 'Stalinistische
meedogenloosheid'

GRAPHIC: 2306Zbrown, Gordon Brown, de nieuwe premier van Groot-Brittannië (op de
achtergrond een projectie van zijn eigen ogen): "Toen ik jong was, placht mijn
vader te zeggen: hoe wil je dat de mensen zich je herinneren?", Foto Reuters
2306Zbb, Gordon Brown en Tony Blair (boven) in 1994, net voor de verkiezing van
een nieuwe Labourleider, Foto AFP

PUBLICATION-TYPE: Krant


                         Copyright 2007 NRC Media B.V.
                              All Rights Reserved

                              87 of 146 DOCUMENTS



                                NRC Handelsblad

                                 June 22, 2007

'Yes, yes! We hebben vijfhonderd pond gewonnen'

BYLINE: Floris van Straaten

SECTION: SPORT; Blz. 16

LENGTH: 658 woorden

DATELINE: Ascot, 22 juni.

SAMENVATTING:

Ook op Ladies' Day blijft wedden een van de belangrijkste onderdelen van de
Ascot-traditie. Toch hebben de paardenraces volgens oudgedienden aan charme
verloren.

VOLLEDIGE TEKST:

De opwinding onder de duizenden toeschouwers op de renbaan van Ascot zwelt aan,
wanneer zestien paarden met jockeys erop geklemd in de laatste bocht
verschijnen. Heren met hoge hoeden en dames in prachtige jurken met de
wonderlijkste hoofddeksels verliezen hun zelfbeheersing. Hartstochtelijk
moedigen ze hun favoriete ruiter en paard aan. Als een stormvlaag schieten de
paarden én de toejuichingen voorbij richting finish.

"Yes, yes", roept een jongeman en hij omhelst zijn sierlijke metgezellin, wier
gezicht achter een zwarte voile verscholen gaat. "We hebben vijfhonderd pond
gewonnen."

Ook op Ladies' Day, wanneer de dames zich traditioneel zo opvallend mogelijk
uitdossen, blijft het wedden een hoofdrol spelen bij de races. En de vrouwen
zelf laten zich niet onbetuigd bij de bookmakers. "Met ons drieën hebben we bij
elkaar zesduizend pond verpatst", roept Lucy Armstrong, een galeriehoudster, die
met twee vriendinnen even onder de enorme nieuwe tribune schuilt voor een
regenbui.

Ze draagt een rode hoed in de vorm van een omgekeerde schaal met veren erop,
afkomstig van het chique warenhuis Selfridges. Ondanks haar enthousiasme voor de
rensport is ze duidelijk in mineur. Vinnig maakt ze een schoppende beweging naar
een man, die haar in het gedrang op haar rode hooggehakte schoenen uit balans
brengt.

Zulk gebrek aan discipline is aan de andere kant van de scheiding, de
koninklijke kant, ver te zoeken. Het 'gewone' volk, hoe fraai ook uitgedost,
heeft daar geen toegang. Er gelden ook strengere kledingvoorschriften. De dames
mogen geen ontbloot middenrif tonen, jurken zonder schouderbandjes zijn uit den
boze en hoeden zijn verplicht. De heren moeten er in grijs of zwart jacquet
verschijnen en hun hoge hoed steeds ophouden.

Velen van de 20.000 bezoekers zijn oudgedienden. Van generatie op generatie
draagt de upper class de Ascot-traditie over. "Mijn man en ik komen hier al
dertig jaar", zegt een vrouw. Ditmaal hebben ze hun dochter en haar vriend
meegenomen, die nog wat onwennig in zijn jacquet zit. "Het is goed de kinderen
hier te introduceren", stelt de vrouw. Ook haar dochter heeft gewed op een
paard, maar bescheiden: voor twee pond. Dan schrijdt de familie het koninklijke
domein weer binnen. Er gaat weer een race beginnen.

De renbaan bij Ascot, ten westen van Londen, dateert van 1711. De belangrijkste
race die gisteren werd verreden, om de Gold Cup, beleefde zijn tweehonderdste
verjaardag. Niet voor niets ook heet het kleurrijke spektakel Royal Ascot. Een
half uur voor het begin van de race arriveerde traditiegetrouw koningin
Elizabeth.

In een open rijtuig en een beetje vermoeid wuivend naar haar onderdanen op de
'gewone' tribunes, reed ze over de renbaan met het smaragdgroene gras naar het
koninklijke gedeelte. Daar kon ze even later zien hoe de publieksfavoriet voor
de Gold Cup, Sergeant Cecil, bijgenaamd 'The People's Horse', er niet aan te pas
kwam tegen het Ierse paard Yeats.

Maar de races zijn eigenlijk van secundair belang. Het wedden en de hoeden van
de dames maken het festijn tot wat het is. De hoedencollectie stelde gisteren
niet teleur. Van hoofddeksels in de vorm van schotelantennes tot een hoed met
een kolossale halve sigaret eruit stekend. Veel creaties zwiepten ook
angstaanjagend in de wind.

Toch is het niet meer wat het geweest is, vinden sommigen. Colin en Phyllis
Jarvis uit het graafschap Leicestershire komen hier al twintig jaar. "Ascot
heeft een deel van zijn charme verloren door de enorme nieuwe tribune, die vorig
jaar in gebruik is genomen", meent Colin Jarvis. Zelf bezit het echtpaar ook
paarden, onthult Phyllis. Doen die hier ook mee? "Nee", lacht ze - en daar is de
afscheiding weer. "Anders zouden we niet hier zitten maar aan de koninklijke
kant, de eigenaars hebben daar toegang."

LOAD-DATE: June 26, 2007

LANGUAGE: DUTCH; NEDERLANDS

GRAPHIC: Aan de 'koninklijke kant' volgen fraai uitgedoste dames en een heer de
paardenraces op Ascot tijdens Ladies' Day., Foto Reuters

PUBLICATION-TYPE: Krant


                         Copyright 2007 NRC Media B.V.
                              All Rights Reserved

                              88 of 146 DOCUMENTS



                                NRC Handelsblad

                                 June 18, 2007

Balkenende IV valt!

BYLINE: Egbert Kalse

SECTION: BINNENLAND; Blz. 2

LENGTH: 308 woorden


De oppositie vindt het een plaatjesboek, het maatschappelijk middenveld mist
concreet beleid. Maar wat je er ook van vindt, het vorige week gepresenteerde
Beleidsprogramma 2007-2011 is een mooi boekje geworden. Met 84 pagina's in
full-color, kadertjes, grafiekjes, en heel veel foto's van gewone burgers oogt
het als een reclamefolder voor Balkenende IV.

Maar het kabinet heeft selectief geluisterd. Op de website
samenwerkenaannederland.nl zijn de meeste reacties binnengekomen bij het
onderwerp 'Onderzoek Nederlandse politieke steun aan oorlog in Irak'. Velen
pleiten voor zo'n onderzoek. Daar is helemaal niets van terug te vinden.
Politiek gezien logisch, maar voor een kabinet dat zegt te luisteren toch
opmerkelijk.

In het boekje staat nog een aantal andere schoonheidsfoutjes. Zo schrijft docent
Martin Bruggink: "Mijn ervaring is dat je als docent grotendeels zelf de
kwaliteit van het onderwijs bepaald."

Een storende spelfout, zeker voor een onderwijzer. Als bron van het citaat wordt
samenwerkenaannederland.nl genoemd. Daar staat inderdaad een bijdrage van
Bruggink, maar dan iets anders geformuleerd: "Mijn ervaring is dat de leraar een
grote stempel drukt op de kwaliteit van het onderwijs en dat je ook moet kijken
hoe je vanuit die hoek iets kunt verbeteren." De opstellers van het
beleidsprogramma hebben dus een spelfout gemaakt.

Maar het echte grote nieuws uit het programma staat in de inleiding: "Dit
beleidsprogramma is het resultaat van de eerste honderd dagen samen werken. Het
geeft aan wat het kabinet - met alle inbreng die het tot nu toe heeft gehad - de
komende 1.360 dagen wil bereiken." Het kabinet zit dus tot vrijdag 4 maart 2011,
terwijl er pas op 11 mei dat jaar verkiezingen voorzien zijn.

Balkenende IV gaat de rit dus niet uitzitten. Nu alleen nog een aanleiding
zoeken voor de aanstaande kabinetscrisis.

Egbert Kalse

LOAD-DATE: June 18, 2007

LANGUAGE: DUTCH; NEDERLANDS

GRAPHIC: 1806BIN1spieringsDEZE, Uit Beleidsprogramma 2007-2011

PUBLICATION-TYPE: Krant


                         Copyright 2007 NRC Media B.V.
                              All Rights Reserved

                              89 of 146 DOCUMENTS



                                NRC Handelsblad

                                 June 18, 2007

Helden van het vrije woord

BYLINE: Nelleke Noordervliet

SECTION: ACHTERPAGINA; Blz. 18

LENGTH: 820 woorden

SAMENVATTING:

Piet Hein, Karel Doorman, Willem de Zwijger en Michiel de Ruyter zijn grote
namen uit onze vaderlandse geschiedenis. Maar tal van Nederlanders haalden de
geschiedenisboekjes nooit. Derde aflevering in een 'anti-canon' belicht de
gebroeders Koerbagh.

VOLLEDIGE TEKST:

Adriaen en Johannes Koerbagh waren broers. De een werd in 1632 geboren, de ander
in 1634. Hun vader had hun voldoende geld nagelaten om uitgebreid te kunnen
studeren.

Ze kwamen in contact met de ideeën van Descartes en met progressieve denkers als
Van den Enden en Spinoza. Deus sive natura. God of natuur, het is lood om oud
ijzer. Daarmee had Spinoza een explosieve uitspraak gedaan, binnenskamers eerst
en in de vriendenkring, want publiceren van een dergelijke gedachte stond gelijk
aan het afbeelden van de profeet Mohammed met een bom als muts, maar hij was
niet de enige die zo dacht.

De tijd was rijp voor radicale rationaliteit. De wetenschappelijke methode werd
toegepast op alle terreinen van het leven, inclusief de theologie en de bijbel.
Wat de gebroeders Koerbagh met name bewoog was het feit dat het gewone volk werd
gemanipuleerd en bedrogen door de machthebbers.

Ze richtten hun pijlen op de juristen, die door het gebruik van een uiterst
ingewikkeld jargon, de gewone man het zicht op het recht benamen. Ook gispten ze
de theologen en predikanten die door hun taalgebruik de gelovigen zand in de
ogen strooiden en hun macht misbruikten. Daar kwam bij dat ze duidelijk maakten
niets te zien in de Drie-eenheid en al evenmin te geloven in de goddelijkheid
van de man Jezus.

Als de bijbel een waarheid bevatte dan was dat een algemene waarheid die ook
buiten de bijbel vastgesteld kon worden. Waarheid is waarheid en niet omdat God
het zegt. En bovendien: de bijbel was niet door God geschreven noch
ingefluisterd, maar simpel mensenwerk.

Ze namen geen blad voor de mond en werden door de kerkelijke autoriteiten
diverse malen gedwongen hun standpunt uit te leggen, waarna ze werden gemaand
terug te keren van hun dwalingen, or else...

Een tijdje hielden ze zich kalm. Zelfcensuur. Maar hun verontwaardiging won het
van hun angst. Toen Adriaen teksten het licht deed zien die het standpunt van de
radicalen rustig en voor iedereen begrijpelijk uiteenzetten was de maat vol. Een
ligt schijnende in duystere plaatsen luidde de fraaie titel van zijn
scherpzinnig en ondermijnend werk. Hij vluchtte naar het juridisch autonome
Culemborg en vandaar naar Leiden, maar hij werd van zijn bed gelicht en gevangen
gezet. Johannes had om andere redenen al een paar maanden in het gevang gezeten,
werd opnieuw gearresteerd met zijn broer, maar omdat zijn bijdrage aan de
teksten niet kon worden bewezen werd hij vrijgelaten.

Adriaen kreeg tien jaar rasphuis. Na enkele maanden stierf hij, gebroken naar
lichaam en geest, 36 jaar oud. Johannes heeft niets meer gepubliceerd, geen
openbare uitingen meer gedaan, en volgde drie jaar later zijn broer naar het
graf. Ze zijn vroege helden van het vrije woord en de vrije gedachte.

Uit het verhaal van de gebroeders Koerbagh blijkt dat de Republiek misschien een
relatief paradijs was voor andersdenkenden zoals Descartes, Comenius en Pierre
Bayle, maar dat een rechtgeaarde vrijdenker zijn leven nog niet zeker was.

De jonge, eigenwijze, avontuurlijke, open Republiek bewees op tal van fronten
haar vitaliteit en creativiteit, mede dankzij heftige debatten over van alles en
nog wat, maar tolerantie had zijn grenzen.

Jonathan Israel noemt het proces tegen de gebroeders Koerbagh "het eerste
voorbeeld in Europa van een officiële onderdrukking van de filosofische
'verlichting' van het volk, te onderscheiden van de traditionele onderdrukking
van theologische heterodoxie, blasfemie enzovoort, en het was als zodanig de
eerste akte van een drama dat spoedig door heel Europa zou weerklinken".

Eerder nog dan het aanhangen van afwijkende denkbeelden werd in de gebroeders
Koerbagh de educatie van de massa bestraft. Gewetensvrijheid akkoord, volgens de
principes van de Unie van Utrecht, maar houd het binnenskamers en schrijf het
niet op. Echte vrijheid van meningsuiting, dat wil zeggen: de openbare
verkondiging van het eigen, van de norm afwijkende standpunt, daar waren we nog
niet aan toe. En al helemaal niet als de bevoogde massa de ogen werden geopend.

Wat is nu het interessante aspect van deze tragische geschiedenis? De overheid
of representanten van de heersende moraal aanvaardden geen concurrentie van een
nieuwe, afwijkende, vergaande doctrine, en zeker niet wanneer die aantrekkelijk
was of werd gemaakt voor velen.

De heersende moraal was conservatief, de nieuwe moraal progressief. Zo gaat dat
meestal. De nieuwe moraal wint op den duur.

Maar vertalen we dat naar hedendaagse problematiek dan zien we dat de heersende
seculiere moraal progressief en tolerant is en dat de contestante religieuze
moraal conservatief en intolerant is. De geschiedenis herhaalt zich soms in
omgekeerde richting.

LOAD-DATE: June 18, 2007

LANGUAGE: DUTCH; NEDERLANDS

GRAPHIC: 1806apDam, Illustratie Frank Dam

PUBLICATION-TYPE: Krant


                         Copyright 2007 NRC Media B.V.
                              All Rights Reserved

                              90 of 146 DOCUMENTS



                                NRC Handelsblad

                                 June 14, 2007

SECTION: OPINIE; Blz. 9

LENGTH: 588 woorden


Is kritiek op de media mogelijk, in de media?

Boeiend, het artikel over de redevoering van Tony Blair (NRC Handelsblad, 13
juni). Gelukkig bestaat er internet, zodat iedereen kan lezen wat Blair gezegd
heeft.

Blair noemt tekortkomingen bij de media en analyseert deze. Hij schetst dat de
laatste tijd de concurrentie in de media (kranten en tv) is toegenomen. Daardoor
moeten alle berichten sneller gemaakt worden, met minder tijd voor controles. En
daardoor moet het nieuws sensationeler gemaakt worden: de gevolgen van dit
laatste zijn het hoofdbestanddeel van zijn betoog.

Als je de redevoering van Blair leest en het artikel erover in de krant, geeft
NRC Handelsblad op een onbedoelde manier een illustratie van de boodschap van
Blair. Uit een serieus stuk worden de sappige uitspraken gehaald en de serieuze
zaken verzwegen.

Het begon al met het bedrog in de titel: 'Geen newspapers maar viewpapers',
terwijl Blair het in dit opzicht uitsluitend had over The Independent: "a
viewpaper not merely a newpaper" (enkelvoud). Bovendien licht hij toe dat The
Independent oorspronkelijk begonnen is om nieuws (news) los van meningen (views)
te presenteren. Vandaar de naam de Independent.

Is het denkbaar dat Blair zijn mening verkondigde, uitsluitend met de bedoeling
een probleem te benoemen, zodat dit probleem aangepakt kan worden? Is het
denkbaar dat hij dit zei in de hoop de media te verbeteren?

Kritiek buiten de media is irrelevant. Dus de vraag is: kunnen problemen met de
media überhaupt in de media worden genoemd?

Dr. Paul A.M. van Dongen

Tilburg

Referendum over Europees verdrag

'Nieuw referendum is nodig' en 'Referendum over nieuw verdrag kan niet'. Twee
totaal verschillende visies (Opiniepagina, 12 juni). Het tweede artikel slaat de
spijker op de kop.

De ingewikkeldheid van een grondwet of een verdrag is zodanig, dat een bevolking
daarover geen uitspraak kan doen. Dit is werk voor vakmensen, die er verstand
van hebben, dus de volksvertegenwoordiging. Het tweede artikel zegt terecht, dat
onze grondwet niet voorziet in een referendum. Niet doen dus. Het parlement is
de enige instantie die kan stemmen over het Europese verdrag.

Met een referendum hebben we gezien, dat extreemrechts en extreemlinks er mee
aan de haal gaan. De SP en de PVV zijn populistische partijen, die inspelen op
de linkse en rechtse onderbuikgevoelens. Bij de SP is dat nog vreemder, want een
socialistische partij behoort per definitie internationaal te zijn. Hun houding
doet in deze kwestie provinciaal aan. Deze beide groepen zijn met hun afwijkend
stemgedrag een gevaar voor de positie van Nederland in Europa. Ik zou zeggen:
kabinet en parlement , beslis op grond van uw eigen deskundige visie.

N.B. Nooij

Ellecom

Ik ben geen jurist en ook geen kenner van de Nederlandse Grondwet. Maar ik heb
vooralsnog geen enkele reden om te twijfelen aan de inhoud van de ingezonden
brief van de heer Beltman (NRC Handelsblad 12 juni) over de constitutionele
onmogelijkheid van het houden van een referendum over een bepaald verdrag.

Daaruit trek ik de conclusie dat de zojuist door minister Hirsch Ballin
geïnstalleerde commissie ter verspreiding van de kernwaarden van onze rechtstaat
niet alleen bedoeld dient te zijn voor gewone burgers, maar ook voor onze
volksvertegenwoordigers. Uit de brief van de heer Beltman, maak ik op dat deze
volksvertegenwoordigers onvoldoende weten van de kernwaarden van onze
rechtsstaat, en heeft dit gebrek aan grondwettelijke kennis geleid tot het
verzaken van hun plicht. Je wrijft je de ogen uit!

Ir. O. Sluizer

Amsterdam

LOAD-DATE: June 14, 2007

LANGUAGE: DUTCH; NEDERLANDS

PUBLICATION-TYPE: Krant


                         Copyright 2007 NRC Media B.V.
                              All Rights Reserved

                              91 of 146 DOCUMENTS



                                NRC Handelsblad

                                  June 9, 2007

Begraven in het bos;
Harry Poeze ontrafelt mysteries van de Indonesische Revolutie

BYLINE: Dirk Vlasblom

SECTION: WETENSCHAP & ONDERWIJS; Blz. 51

LENGTH: 1458 woorden

SAMENVATTING:

Historicus en politicoloog Harry Poeze schreef een monumentaal werk over de
Indonesische vrijheidsoorlog. En loste na 58 jaar de moord op Tan Malaka op.
Dirk Vlasblom

VOLLEDIGE TEKST:

In de Indonesische vrijheidsoorlog (1945-1949) vochten Indonesiërs vaker met
elkaar dan met de Nederlanders. Nadat Soekarno en Mohammed Hatta op 17 augustus
1945 in Jakarta de onafhankelijkheid hadden uitgeroepen, duurde het nog vier
jaar voordat Nederland zich daar bij neerlegde. In die revolutiejaren was het
nationalistische kamp diep verdeeld. Voormalige medestanders van Japan stonden
tegenover antifascisten; voorstanders van diplomatie tegenover mannen-van-actie;
gewezen koloniale officieren tegenover door Japan opgeleide jongeren; het
nationalistische leger (TNI) tegenover communisten en radicale moslims; de
Republiek (Java, Sumatra) tegenover Oost-Indonesië; en Moskougezinde communisten
tegenover 'nationale communisten', geleid door de legendarische Tan Malaka.

Een beeld van deze bloedige broederstrijd doemt op uit het monumentale,
driedelige geschiedwerk dat politicoloog en historicus Harry Poeze gisteren
presenteerde in Leiden. Centrale figuur in de studie is de Sumatraanse
revolutionair Tan Malaka (1894-1949), maar dit 2000 pagina's tellende magnum
opus is vooral een nauwgezette en indringende reconstructie van de turbulente
periode 1945-1949.

Het project begon in de jaren zeventig, toen Poeze promoveerde op een studie
over Tan Malaka's jonge jaren - als scholier in Nederlands-Indië, kwekeling in
Nederland, onderwijzer op de plantages van Sumatra en functionaris van de
Kommunistische Internationale (Komintern) in Oost-Azië. Het vervolg groeide in
een kwart eeuw uit tot een vernieuwende studie van de Indonesische Revolutie.
Poeze's sterkste staaltje is de oplossing van een bijna zestig jaar oud
mysterie: de moord op Tan Malaka.

Twee dagen voor de presentatie zit de auteur glunderend in zijn werkkamer van
het Koninklijk Instituut voor Taal-, Land- en Volkenkunde (KITLV) in Leiden,
omringd door stapels nog ongebonden boekkaternen. Poeze: &quotIk wilde niet
volstaan met een vervolgbiografie van Tan Malaka, maar hem uitvoerig in zijn
tijd plaatsen. Veel episodes van de revolutie op Java bleken namelijk niet goed
of onvolledig te zijn beschreven."

instructies

De studie werpt onder meer een nieuw licht op de communistische coup in Madiun,
Oost-Java, in september 1948. Poeze: &quotDie is door communistische veteranen
afgedaan als een uit de hand gelopen plaatselijk incident. In mijn gesprekken
met de enige nog levende betrokkene, Soemarsono, die nu in Australië woont,
erkende hij dat hij die actie niet zelf startte, maar dat een delegatie van het
Politburo van de communistische partij (PKI) naar Madiun kwam met instructies
van partijleider Moeso om een communistische republiek te vestigen. Moeso had
uitvoerig overleg gepleegd in Moskou voordat hij naar Indonesië vertrok. Tan
Malaka zat toen in een nationalistische gevangenis."

Toen Tan Malaka in 1942 in het geheim terugging naar Indonesië had hij twintig
jaar voor de Komintern gewerkt, in China, Thailand en de Filippijnen. Hij had
gepleit voor samenwerking met de islamitische beweging, zich verzet tegen de
door Stalin gesteunde - mislukte - PKI-opstand van 1926 en vervolgens gebroken
met Moskou. Tijdens de Japanse bezetting werkte hij, onder een schuilnaam, in
een bruinkoolmijn in West-Java. Rond de 'Proklamasi' van onafhankelijkheid van
17 augustus 1945 ging hij naar Jakarta, waar hij contact legde met Soekarno.

Poeze: &quotSoekarno, president van de rebelse Republik Indonesia, erkende Tan
Malaka aanvankelijk als zijn meerdere. Soekarno was destijds heel onzeker en
verwachtte dat hij zou worden opgepakt door de Geallieerden. In een Politiek
Testament schreef hij dat hij in dat geval de macht overdroeg aan Tan Malaka.
Die vond Soekarno en Hatta al gauw veel te gematigd en vormde begin 1946 een
Volksfront van alle partijen die tegen het kabinet van de socialist Soetan
Sjahrir en onderhandelingen met Nederland waren. Slim manoeuvreren van Soekarno
en onhandig optreden van Tan Malaka zelf voorkwam dat het Volksfront in februari
1946 een nieuwe regering vormde."

In maart 1946 werd premier Sjahrir benaderd door enkele studenten met het
voorstel om de dwarsligger Tan Malaka in te rekenen. Sjahrir, Soekarno en Hatta
gaven toestemming en Tan Malaka zat 2,5 jaar vast. Poeze: &quotIn september 1948
besloot Hatta hem vrij te laten, als 'tegenwicht' tegen Moeso, die net was
teruggekeerd uit Moskou en aanstuurde op een confrontatie. Moeso moest niets
hebben van 'de trotskist en verrader' Tan Malaka en zei hem 'bij de eerste
gelegenheid te zullen ophangen'."

De opstand in Madiun, die door Tan Malaka werd veroordeeld, werd bloedig
neergeslagen door republikeinse troepen. Op 7 november richtte Tan Malaka de
Partai Rakyat Murba (partij van het gewone volk) op. Die kwam niet van de grond,
want op 18 december bezetten Nederlandse troepen Yogyakarta, de voorlopige
hoofdstad van de Republiek. Soekarno, Hatta en enkele ministers werden gevangen
gezet. Nederland rechtvaardigde deze agressie door te wijzen op de 'sterke
nieuwe communistische partij van de getrainde agitator Tan Malaka'. Die was, zei
ambassadeur J.H. van Royen op 22 december voor de Veiligheidsraad, 'een
ernstiger gevaar voor de regio dan Moeso.'

Toen de Nederlanders Yogyakarta bezetten, was Tan Malaka in Kediri, Oost-Java,
waar hij op 19 december een radiorede hield. Daarin riep hij op 'terug te keren
naar de strijd met de bambu runcing (gepunte bamboe, symbool van gewapend
volksverzet) en de politiek van honderd procent onafhankelijkheid'. De
Nederlandse agressie had het failliet van onderhandelingen ondubbelzinnig
aangetoond. Toen Kediri op 25 december werd ingenomen door Nederlandse troepen,
trok Tan Malaka dieper Oost-Java in. Hij vestigde een hoofdkwartier in Blimbing,
een dorp omringd door rijstvelden. Poeze: &quotDaar verbond hij zijn lot - een
onbegrijpelijke inschattingsfout - met majoor Sabarudin, een psychopaat die het
met alle andere strijdgroepen aan de stok had." Sabarudins Bataljon 38 was Tan
Malaka's enige bescherming en het aantal vijanden groeide met de dag.

In Blimbing schreef Tan Malaka in twee maanden 25 pamfletten. Vóór compromisloze
strijd met Nederland; tegen Soekarno en Hatta, die zich hadden latten
arresteren; en tegen de TNI-leiding, die 'even snel naar de bergen was gevlucht
als de Nederlandse vliegtuigen vlogen'. Die vlugschriften, getikt op een oude
schrijfmachine en gekopieerd op met geitenvet en roet gemaakt doorslagpapier,
vonden hun weg in Oost-Java. Poeze: &quotTan Malaka beschouwde zichzelf als
opvolger van Soekarno en riep TNI-soldaten op zich aan te sluiten bij het
bataljon van Sabarudin, naar zijn - onterechte - oordeel het enige dat
daadwerkelijk tegen Nederland vocht. De TNI kreeg hier al snel genoeg van." Op
17 februari vaardigden de TNI-bevelhebbers in Oost-Java een order uit om 'majoor
Sabarudin van zijn bevel te ontheffen en hem en de onruststokers om hem heen te
veroordelen volgens militair recht'.

opgepakt

De laatste acte lijkt ontleend aan een Griekse tragedie. Verschillende krachten
dreven, zonder het van elkaar te weten, Tan Malaka de dood in. Op 19 december
overviel een TNI-eenheid Blimbing. Tan Malaka en enkele getrouwen werden
opgepakt. De gevangenen werden naar het dorp Sawahan gebracht, tien kilometer
van Blimbing. Daar werden ze bewaakt door militaire politie van de TNI.

Op 20 februari begon een bataljon van het beruchte Nederlandse Korps Speciale
Troepen (KST) vanuit het Oost-Javaanse stadje Nganjuk 'Operatie Tijger'. Hun
opdracht: de omgeving 'beveiligen' en politieke leiders en 'communistische
benden' - in het bijzonder Tan Malaka - uitschakelen. Speciaal doelwit: de
republikeinse zender in Sawahan.

Het KST rukte snel en hardhandig op, ondersteund vanuit de lucht. Er werden
regelmatig mensen geëxecuteerd om de bevolking te intimideren. TNI-soldaten
vluchtten de bergen in, maar de hele politieke top van Oost-Java werd opgepakt.
Toen op 21 februari aan de rand van Sawahan geweervuur klonk, dachten Malaka's
bewakers dat het KST naderde. Ze sloegen op de vlucht, de gevangenen
achterlatend. Tan Malaka, die een wond had aan zijn been, en zeven metgezellen,
onder wie een stafofficier van Sabarudin, begonnen te lopen. Toen zij bij het
gehucht Selopanggung op een TNI-post stuitten, liet het escorte Tan Malaka in de
steek. Hij werd naar de lokale commandant gebracht, tweede luitenant R. Sukotjo.
Die begreep meteen met wie hij te doen had: een gevaarlijke communist op wie
militair recht moest worden toegepast. Poeze: &quotSukotjo gaf het bevel; degene
die de trekker overhaalde heette Suradi Tekebek. Er werd geen rapport opgemaakt;
Tan Malaka werd begraven in het bos."

LOAD-DATE: June 8, 2007

LANGUAGE: DUTCH; NEDERLANDS

NOTES: Harry A. Poeze, 'Verguisd en vergeten - Tan Malaka, de linkse beweging en
de Indonesische Revolutie, 1945-1949', KITLV Uitgeverij, Leiden, 2007, 2010
bldz., 3 dln., geïll.; 'Degene die de trekker overhaalde heette Suradi Tekebek'

GRAPHIC: 0906WETmalakka
0906WETkillerNIEUW, Tan Malaka tijdens de revolutiejaren., Foto KITLV

PUBLICATION-TYPE: Krant


                         Copyright 2007 NRC Media B.V.
                              All Rights Reserved

                              92 of 146 DOCUMENTS



                                NRC Handelsblad

                                  June 8, 2007

Hoe verover je eigenlijk de wereld?;
Polybios' pragmatische geschiedschrijving integraal vertaald - en in leesbaar
Nederlands

BYLINE: Fik Meijer

SECTION: BOEKEN; Blz. 31

LENGTH: 1957 woorden

SAMENVATTING:

'Dit is nooit eerder voorgekomen!' schreef de Griek Polybios over de opkomst van
Rome. Hij hoopte vergeefs dat men lering zou trekken uit zijn heldere
geschiedschrijving.

VOLLEDIGE TEKST:

'Zo'n man moet de historicus dus zijn: onbevangen, integer, onafhankelijk, een
vriend van vrije meningsuiting en waarheid [--] Hij is een onpartijdige rechter,
welwillend tegenover iedereen, zonder daarbij de ene partij te bevoordelen boven
de andere. In zijn boeken is hij een vreemdeling, zonder vaderland,
onafhankelijk, aan geen koning onderworpen, en houdt hij geen rekening met wat
deze of gene ervan denkt: hij verhaalt wat er is gebeurd.'

Deze regels komen niet uit een congresbundel over de taakopvatting van de
moderne historicus, maar zijn te vinden in Hoe word ik een goed historicus, een
'openbare les' van de in de 2de eeuw na Christus levende Griekstalige schrijver
Lucianus. Erg positief over het historische bedrijf is hij niet, maar hij
verwoordt zijn kritiek op al die pseudo-historici in zúlke vermakelijke
anekdotes dat het geheel soms iets weg heeft van een cabaretvoorstelling. Het is
een goed idee geweest van G.H. de Vries om de in een luchtige stijl geschreven
aanbevelingen van Lucianus in het Nederlands te vertalen. Aan alles is te zien
dat hij zich met plezier in het taaleigen van zijn auteur heeft ingewerkt. Zijn
vertaling leest gemakkelijk, is nergens te frivool of te modieus en geeft mooi
weer wat Lucianus zijn lezers wil bijbrengen.

De boodschap van Lucianus is helder: geschiedschrijvers moeten de waarheid
dienen en de blik op de toekomst gericht houden. In zijn eigen tijd ziet
Lucianus nauwelijks historici die aan zijn kwaliteitseisen voldoen, wel herkent
hij die in het verre verleden. Vooral Thucydides kan hem bekoren. Hij waardeert
het dat de verslaglegger van de Peloponnesische Oor log (431-404 v. Chr.), de
machtsstrijd tussen Athene en Sparta, in zijn tekst de wens uitspreekt dat zijn
geschiedwerk een bezit voor altijd (ktèma eis aei) zal zijn. Daarmee toont hij
aan dat het hem er niet om gaat de lezers van zijn eigen tijd te behagen maar om
de waarheid te achterhalen.

Het wekt verbazing dat de Griekse geschiedschrijver Polybios (2de eeuw v. Chr.)
in Lucianus' lijstje van goede historici ontbreekt, terwijl juist hij sterk in
de voetsporen van Thucydides is getreden. Net als zijn grote voorganger wilde
hij dat zijn lezers lering zouden trekken uit zijn analyses. Hij zag de
geschiedenis als leermeesteres. Kennis van de geschiedenis was onmisbaar voor
ieder weldenkend mens, maar speciaal voor politieke en militaire leiders. Aan
naamsbekendheid heeft het Polybios trouwens ook in latere tijden een beetje
ontbroken. Vanaf de tijd dat de klassieken werden herontdekt is hij nooit uit de
schaduw getreden van andere historiografen uit de Romeinse geschiedenis. Dat
heeft gedeeltelijk te maken met de Europese traditie, die meer op het Latijn dan
op het Grieks was gericht, maar ook met Polybios' manier van schrijven.
Vermoedelijk spraken Livius' chauvinisme, Sallustius' moraliserende toon en de
briljante stijl van Tacitus meer tot de verbeelding dan Polybios' wat stroeve
taalgebruik. Maar zijn stilistische tekortkomingen worden ruimschoots
gecompenseerd door zijn historisch inzicht, gebaseerd op een natuurlijke gave om
feiten goed te onderbouwen.

Wetenschappers hebben Polybios' verdiensten in de 19de eeuw herontdekt en hebben
zijn objectieve waarnemingen en zijn vermogen om complexe processen in hun
historische context te behandelen geprezen. Maar de 'gewone lezer' moest lang
wachten op de verspreiding van zijn werk, zeker in ons land. Zijn Historiën werd
weliswaar in 1640 al in het Nederlands vertaald, maar daarna bleef het bijna
vier eeuwen stil. Wolther Kassies, die eerder naam maakte met vertalingen van de
Griekse dichters Hesiodos en Apollonios van Rhodos, heeft Polybios nu aan de
lezers teruggegeven. Een recensent past slechts bewondering voor deze
onderneming, niet alleen omdat Kassies de integrale tekst van de Historiën heeft
vertaald, maar bovenal om de wijze waarop hij dat heeft gedaan. Polybios is
immers een moeilijk te vertalen auteur, wiens zinnen soms topzwaar zijn,
onnatuurlijk lang en vol participium- en infinitivumconstructies die een vlotte
omzetting bemoeilijken. Kassies werd daarom gedwongen geregeld af te wijken van
de letterlijke Griekse tekst. Zijn keuze om, waar nodig, ingewikkelde zinnen in
stukken te knippen, valt volledig te billijken. Het heeft een goed leesbare en
alleszins begrijpelijke vertaling opgeleverd. En als de tekst een keer niet voor
zichzelf spreekt, omdat stukken ontbreken of de schrijver bij zijn lezers een
zekere kennis van zaken veronderstelt, dan biedt Kassies korte inleidingen of
goed gekozen noten.

De integrale vertaling van Polybios' Historiën is welkom, omdat lezers nu kennis
kunnen maken met een niet-Romein die gefascineerd is door de vraag waarom juist
de Romeinen erin geslaagd zijn een immens wereldrijk op te bouwen. Polybios is
geen kamergeleerde die zich op basis van de geschriften van anderen een oordeel
vormt. Hij registreert en analyseert als een betrokken ooggetuige het schouwspel
dat zich voor zijn ogen ontrolt. Zelf zegt hij over zijn benadering: 'Bovendien
valt de betreffende periode, die voorwerp is van mijn onderzoek, voor een deel
samen met de tijd die ik persoonlijk heb meegemaakt en voor een deel met de tijd
van onze vaders. Bij sommige gebeurtenissen ben ik dan ook zelf aanwezig
geweest, van andere heb ik de verslagen van ooggetuigen gehoord. Nog verder
terug te gaan in de tijd en mijn werk te baseren op indirecte getuigenissen leek
mij geen betrouwbare basis voor een goed oordeel en een juiste visie op de
feiten'.

Het had er aanvankelijk niet naar uitgezien dat de rond 200 in Megalopolis op de
Peloponnesos geboren Polybios ooit historicus zou worden. Hij leek voorbestemd
om in de voetsporen te treden van zijn vader, een vooraanstaand lid van de
Achaeïsche federatie van steden die een onafhankelijke positie trachtte te
verwerven tussen de Macedoniërs en de snel opdringende Romeinse macht. Maar in
168 veranderden zijn perspectieven. De Romeinen vroegen na hun overwinning op de
Macedonische koning Perseus van alle Grieken onvoorwaardelijke steun.
Klaarblijkelijk vonden ze dat de leden van de Achaeïsche Bond niet solidair
genoeg waren geweest en ze eisten duizend gijzelaars. Een van hen was Polybios.
Hij werd naar Rome overgebracht, waar hij bevriend raakte met de familie van de
Cornelii, in het bijzonder met Scipio Aemilianus, de zoon van Aemilius Paullus
die de Macedoniërs had vernederd. Hij begon zich te verdiepen in de
karakteristieken van de Romeinse samenleving en vooral in de drijfveren van de
Romeinen om zich op de wereldheerschappij te storten. Uiteindelijk besloot hij
tot het schrijven van een geschiedwerk, dat van Kassies niet de titel Historiën
maar Wereldgeschiedenis 264-145 v. Chr. meekreeg, om de lezers duidelijk te
maken dat het uitbreken van de Eerste Punische Oorlog in 264 het begin en de
verwoesting van Corinthe en Carthago in 146 het einde van Polybios'
geschiedverhaal markeert. De nadruk ligt op de eerste vijftig jaar van de 2de
eeuw en op de kwestie die Polybios direct in het eerste hoofdstuk van het eerste
boek opwerpt: 'Wie ter wereld is er zo ongeïnteresseerd of onverschillig dat hij
niet zou willen weten op welke manier en met behulp van welke staatsvorm vrijwel
de hele bewoonde wereld in minder dan drieënvijftig jaar is veroverd en onder
één gezag, dat van de Romeinen, is gekomen? Iets dergelijks blijkt nooit eerder
te zijn voorgekomen!'

Het resultaat is een omvangrijk geschiedwerk, over wreedheden, over intriges,
over individuele dapperheid, over excessen, kortom over alles wat bij
meedogenloze veroveringsoorlogen hoort. En dan beschikken we nog niet eens over
de volledige tekst. Vermoedelijk is niet meer dan dertig procent van wat
Polybios in veertig jaar schreef, overgeleverd; de eerste vijf boeken nagenoeg
compleet, vanaf het zesde boek soms in fragmentarische staat. Maar ook in de
fragmenten staat veel interessante informatie, die past in zijn zoektocht naar
de factoren die er verantwoordelijk voor zijn geweest dat Rome en niet een van
de concurrerende mogendheden (Macedonië, Syrië, Egypte of Carthago) de macht aan
zich wist te trekken. Niet voor niets begint hij zijn geschiedenis met een
terugblik op de grote rijken die aan het Romeinse rijk voorafgingen en koppelt
daaraan de wisselvalligheid van het lot (tyche) dat nu eens de ene dan weer de
andere machthebber begunstigt en zich in zijn tijd alweer geruime tijd aan de
zijde van de Romeinen had geschaard.

Polybius laat er als goed analyticus geen twijfel over bestaan dat een staat
zijn verlangen naar de wereldheerschappij alleen in daden kan omzetten als de
politieke en militaire voorwaarden daarvoor aanwezig zijn. In de inleiding van
het zesde boek vraagt hij zijn lezers om begrip voor een exposé over de
organisatie van het Romeinse leger en de Romeinse constitutie. De vertaling van
dit interessante maar ook moeilijke deel van de Wereldgeschiedenis moet Kassies
heel wat hoofdbrekens hebben gekost, maar het resultaat mag er zijn. De lezer
krijgt in heldere zinnen een mooie weergave voorgeschoteld van de Romeinse
staatsinrichting, die met de term 'gemengde constitutie' goed is getypeerd: de
consuls als hoogste magistraten vertegenwoordigen het monarchistische element,
de senaat representeert de aristocratische component en de volksvergaderingen
staan voor de democratie. De senaat controleert de consuls, maar wordt op zijn
beurt weer nauwlettend in de gaten gehouden door de volksvergaderingen, die zelf
weer moeten luisteren naar de hoogste magistraten. Omdat alle organen van elkaar
afhankelijk zijn, is er sprake van een politieke stabiliteit, die gunstig
afsteekt bij de wankele monarchieën en aristocratische regeringen in de Griekse
wereld.

Polybios is niet blind voor de gevaren die het systeem van de 'gemengde
constitutie' kunnen ondermijnen. Als gevolg van de Romeinse successen traden
ambitie, arrogantie en weeldezucht steeds meer op de voorgrond en begon het
samenspel van consuls, senaat en volksvergaderingen scheuren te vertonen.
Toonaangevende politici hadden meer oog voor hun privébelangen dan voor het
welzijn van de staat. De gewone burgers namen het niet meer zo nauw met de mores
die Rome groot hadden gemaakt, maar toch kon het gevaar dat het systeem zou
worden ondermijnd, nog worden bezworen: 'Maar wanneer de burgers verlost zijn
van de dreigingen van buiten en gaan genieten van hun successen en van de
overvloed die het gevolg is van hun geslaagde acties, wanneer ze door anderen
gevleid worden of blasé worden en tot overmoed en arrogantie vervallen, iets wat
nu eenmaal vaak blijkt te gebeuren - dan is het moment aangebroken waarop men in
het bijzonder kan waarnemen hoe deze staat uit zijn eigen reserves de middelen
put om daar een einde aan te maken.'

Aan het einde van de 2de eeuw voor Christus tekenden de nieuwe maatschappelijke
en politieke contouren zich steeds duidelijker af. Een eeuw later escaleerde de
onderlinge machtsstrijd in de senaat en hield de gemengde constitutie geen stand
meer. Een andere tijd deed zijn intrede, met één man die de macht vast in handen
had. Misschien is het maar goed dat Polybios het allemaal niet heeft beleefd.
Het zou een grote teleurstelling zijn geweest voor een schrijver die hoopte dat
zijn lezers lering zouden trekken uit de geschiedenis. De ondergang van de
republiek laat zien dat de Romeinse machthebbers zich weinig van zijn
raadgevingen hebben aangetrokken. Voor ons is het nog niet te laat om iets te
leren van Polybios' pragmatische geschiedschrijving. De mooie vertaling van
Kassies biedt daartoe in ieder geval een goede gelegenheid.

LOAD-DATE: June 8, 2007

LANGUAGE: DUTCH; NEDERLANDS

NOTES: Lucianus: Hoe word ik een goed historicus. Vert. en inl. G.H. de Vries.
Athenaeum-Polak & Van Gennep,76 blz. (E)9,95; Polybios: Wereldgeschiedenis 264-
145 v.Chr. Vert. Wolther Kassies. Ath. - P& vG, 1.585 blz. (E) 85,- (2
geb.delen); Polybios was geen kamergeleerde maar betrokken ooggetuige; Romes
opmars; 264-241 v. Chr. Eerste Punische Oorlog; Rome verslaat de zeemacht
Carthago en annexeert Sicilië; 220: Binnenvallende Galliërs worden verslagen; de
Povlakte komt als provincie bij het imperium; 229 en 219: expedities tegen
Illyrische piraten brengen de Adriatische Balkan onder controle; 220-202: Tweede
Punische Oorlog; Hannibal trekt vanuit Carthaags Spanje de Alpen over en
verslaat de Romeinse legioenen vernietigend bij het Trasimeense Meer en Cannae
(216); Scipio overwint de Carthagers in Spanje, dat verdeeld wordt in twee
Romeinse provincies, en in Noord-Afrika; 197: koning Filippos van Macedonië
verslagen; het gebied wordt samen met de rest van Griekenland een provincie in
148; 149-146: Derde Punische Oorlog, een strafexpeditie op instigatie van o.a.
Cato de Oudere ('Overigens ben ik van mening...'); Carthago verwoest,
Noord-Afrika (Tunesië) provincie

GRAPHIC: 0806BBpublius, Scipio Africanus Major, de Romeinse veldheer die in 202
v. Chr. de erfvijand Carthago op de knieën kreeg; hij was de adoptiefgrootvader
van de Scipio die goed bevriend was met de geschiedschrijver Polybios, Buste uit
het Nationaal Archeologisch Museum in Napels

PUBLICATION-TYPE: Krant


                         Copyright 2007 NRC Media B.V.
                              All Rights Reserved

                              93 of 146 DOCUMENTS



                                NRC Handelsblad

                                  June 5, 2007

Warm applaus voor een 'beschaafd Europa'

BYLINE: Wilmer Heck

SECTION: BINNENLAND; Blz. 2

LENGTH: 586 woorden

DATELINE: Groningen, 5 juni.

SAMENVATTING:

Negen Kamerleden spraken gisteren in Groningen met burgers over de toekomst van
Europa. Er zaten 100 mensen in de zaal. Voor het merendeel 'ja-stemmers'.

VOLLEDIGE TEKST:

Een drukkend warme zaal gisteravond in Groningen, waar negen Kamerleden drie uur
lang luisterden naar veelal gepassioneerde pleidooien voor meer samenwerking in
Europa. Dat er geen tijd was om even een glaasje water te drinken, deerde de
bezoekers niet. Op enkele afwijkende geluiden na hadden ze een warm applaus over
voor betogen over onder meer een "beschaafd Europa". En lieten ze geen gemor
horen als iemand anders de invoering van de euro "een heilzaam voorbeeld" noemde
voor andere vormen van Europese samenwerking.

De vrees die van tevoren bij sommige Kamerleden leefde, werd daarmee niet
bewaarheid. Want het ging tijdens de eerste inspraakavond voor burgers over de
toekomst van Europa amper over de vraag of een nieuw EU-verdrag ook aan een
referendum moet worden onderworpen.

Slechts op één moment kwam een volksraadpleging wel ter sprake. René Caderius
van Veen, die in Brussel onder andere voor de Europese Commissie werkte, zei
niet te snappen dat "iemand het ooit in zijn hoofd heeft gehaald om over de
grondwet een referendum te houden". Volgens de keurig in pak gestoken zestiger
een veel te ingewikkeld onderwerp daarvoor. Zijn opmerking oogstte veel bijval.

Het Instituut voor Publiek en Politiek (IPP), dat de inspraakavonden in opdracht
van de Tweede Kamer organiseert, had gisteravond op 150 belangstellenden
gehoopt. Onder meer via huis-aan-huisbladen, om alle lagen van de bevolking te
bereiken, waren mensen in Groningen en omstreken opgeroepen hun mening te geven.
Er waren uiteindelijk ruim 100 belangstellenden. Aanzienlijk meer mannen dan
vrouwen, maar wel van alle leeftijden. Ze trapten af met een discussie over een
gezamenlijk Europees energiebeleid. Dat hier nou niet bepaald 'Jan met de pet'
in de zaal zat, bleek al snel toen er betogen over het Euratomverdrag (over
vreedzaam gebruik van kernenergie in Europa) werden afgestoken. Bezoeker Tim
Lohman wilde daar wel op inhaken door de Kamerleden op te roepen ervoor te
zorgen dat Nederland voorop loopt bij het stimuleren van kernfusie. "Daar moeten
we als EU echt in investeren. Kunnen wij vanuit Nederland niet het initiatief
daartoe nemen?" vroeg hij.

De vraag wat mensen bij het referendum in 2005 hadden gestemd, was nog niet
gesteld toen Kamerlid Henk Jan Ormel van het CDA zich genoodzaakt voelde erop te
wijzen dat er vermoedelijk vooral ja-stemmers in de zaal zaten. Dat was nadat de
aanwezigen gevraagd was op welke terreinen Europa meer en op welke terreinen hij
minder bevoegdheden moet krijgen. Bij 'meer' eindigde milieu bovenaan (77
stemmen). Bij minder eindigde 'onderwijs en cultuur' met 31 stemmen als eerste.

Directeur Nel van Dijk van het IPP zei vooraf te verwachten dat het aantal voor-
en tegenstanders van de Europese Grondwet elkaar in evenwicht zouden houden,
maar Ormel schatte dat na anderhalf uur anders in. "De aanwezigen vormen
vermoedelijk geen afspiegeling van de Nederlandse bevolking. Wij zijn aangesteld
om de stem van het volk te vertegenwoordigen, dus luisteren wij ook naar de
meerderheid die destijds nee zei", aldus Ormel. Waarmee hij de Europese ambities
van het publiek enigszins temperde.

Toen de vraag over het stemgedrag in 2005 uiteindelijk wel werd gesteld, bleek
driekwart van de aanwezigen vóór de Europese Grondwet te hebben gestemd. "Dat is
de zwakte van deze avond", besloot Luuk Blom namens de PvdA.

LOAD-DATE: June 5, 2007

LANGUAGE: DUTCH; NEDERLANDS

NOTES: Volg de bijeenkomst van vanavond in Apeldoorn via
www.tweedekamer.nl/EuropaHoeNuVerder; 'Dit is geen afspiegeling van de
bevolking'

PUBLICATION-TYPE: Krant


                         Copyright 2007 NRC Media B.V.
                              All Rights Reserved

                              94 of 146 DOCUMENTS



                                NRC Handelsblad

                                  June 2, 2007

Witte arbeider, waar bent u;
PvdA'ers over de crisis in hun partij

BYLINE: Guus Valk

SECTION: ZATERDAGS BIJVOEGSEL; Blz. 41

LENGTH: 2439 woorden

SAMENVATTING:

De PvdA verkeert in crisis. Gisteren verscheen er weer een rapport over de
oorzaken. Politieke correctheid is er één van. "Je moet niet schrikken als
autochtone arbeiders het een keertje over klote-Marokkanen hebben."

VOLLEDIGE TEKST:

De PvdA heeft een streep door het verleden getrokken, zegt partijleider Wouter
Bos. Gistermiddag in de Haagse studio Pulchri. Zojuist heeft een commissie onder
leiding van de Tilburgse burgemeester Ruud Vreeman een rapport over de mislukte
verkiezingen gepresenteerd. De PvdA verloor negen zetels door een chaotische
campagne en een gebrek aan ideologische vernieuwing in de partij. Het gevolg:
een enorm deel van het electoraat liep over naar de SP.

"Er wordt mij wel eens gevraagd of de PvdA nog leeft", zegt interim-voorzitter
Ruud Koole. "Natuurlijk leeft de PvdA. Anders hadden niet zoveel mensen zich
druk gemaakt over de partij."

Dat is de optimistische uitleg.

De pessimistische werd vorige week, tijdens een debatavond in De Unie in
Rotterdam, uitgesproken door socioloog Dick Pels. Hij heeft zelf zijn
lidmaatschap van de PvdA opgezegd en is lid geworden van GroenLinks.
Sociaal-liberale kiezers als hij kunnen net zo goed op GroenLinks stemmen, of
D66. En voor echte sociaal-democraten is Jan Marijnissen weer een goede optie.
Sinds de PvdA meedeed in Paars is het ideologische debat volgens Pels
"doodgeslagen". "Wouter Bos heeft brokstukken van een nieuwe visie neergezet,
maar het verhaal zwalkt." Dan, retorisch: "Voor wie is de PvdA er nog?"

In het partijbureau van de PvdA aan de Herengracht in Amsterdam stelt René
Cuperus, medewerker van de Wiardi Beckman Stichting, het wetenschappelijk bureau
van de PvdA, een variant van dezelfde vraag. Voor wie was de PvdA ook alweer
opgericht? "De PvdA is een brede volkspartij. Net als haar voorganger, de SDAP,
is het een partij van schoolmeesters, dominees, advocaten. En gegoede arbeiders
die solidair waren met de mensen die het moeilijk hebben."

Maar zo is het niet langer, zegt hij. "PvdA-politici zijn technocraten geworden,
die zich met beleid vereenzelvigen. Ik ben nog altijd enorm teleurgesteld dat
Pim Fortuyn al die lokale politici van ons voor was met zijn kritiek op de
multiculturele samenleving. Wat zaten de vertegenwoordigers in de deelraden al
die tijd te doen? Zij moeten het gezien hebben maar kwamen niet in opstand tegen
de toedekkende politiek correcten. Juist de PvdA als avantgarde-migrantenpartij
had als eerste die politieke correctheid over de schaduwzijden van de
multiculturele samenleving hebben moeten doorbreken."

Een paar maanden geleden schreef Cuperus mee aan het boek Verloren Slag, een
analyse van de verloren Tweede-Kamerverkiezingen van november vorig jaar. De
sociaal-democraten verloren negen van de 42 Kamerzetels. "De electorale positie
van de PvdA is kwetsbaar geworden", schreven Cuperus en zijn collega Frans
Becker. De sociaal-democraten, ook in de rest van Europa, zijn "doodsbang voor
de kiezer geworden". En: "Voor neoliberalen en conservatieven zijn ze niet
modern en veranderingsgezind genoeg, terwijl populisten ter linker- en
rechterzijde de sociaal-democraten juist neerzetten als 'politieke klasse' die
met al haar hervormingen de gewone man verraadt."

De commissie-Vreeman schrijft, wat voorzichtiger, dat een "compromisgerichte
middenpartij" als de PvdA, "met een flinke bestuurlijke track record", wel bijna
moest verliezen aan de SP. Maar dat is niet alles. Lijsttrekker Wouter Bos had,
volgens Vreeman, campagne moeten voeren op het thema integratie en de oude
wijken. Daar had hij de PvdA "in de kijker kunnen spelen". Het ging alleen niet
over integratie, maar over de AOW. De kiezer in de oude wijken stemde SP.

Maar ook in de Vinexwijken, in Hoofddorp, in Diemen, dergelijke plaatsen, zijn
de kansen van de PvdA gekeerd. De gemiddelde werkende, autochtone kiezer heeft
genoeg van het vooruitgangsgeloof en de politieke correctheid van de PvdA,
zeggen PvdA'ers.

De PvdA, zei commissievoorzitter Ruud Vreeman gisteren, wordt wel eens smalend
de Partij van de Allochtonen genoemd. "Dat is ten onrechte. We moeten het juist
als een kracht zien, iets waar we trots op zijn." Wouter Bos schreef hetzelfde
al in april in de Volkskrant: "Het feit dat we zo veel allochtonen in de
achterban hebben, moeten we als kracht aanwenden". In het rapport staat dat de
PvdA het debat moet aangaan over de verhouding tussen 'oude en nieuwe
Nederlanders'.

Vorige week liet Monika Sie Dhian Ho, per januari 2008 directeur van de Wiardi
Beckman Stichting, in de Volkskrant weten wat daarmee bedoeld wordt. Zij zei dat
de PvdA "na de emancipatie van de arbeiders" een nieuwe missie heeft. "De PvdA
moet bij uitstek de emancipatiepartij van de hier blijvende migranten zijn.
Zorgen dat ze voldoende geïntegreerd zijn (...) om vrij te kunnen zijn." Is dat
de nieuwe achterban van de partij? Bij de laatste gemeenteraadsverkiezingen, op
7 maart vorig jaar, leek het er op. In de vier grote steden stemde ruim 80
procent van de allochtonen op de PvdA.

"Maar daar staat tegenover dat we de witte arbeider zijn kwijtgeraakt", zegt
Jan-Jaap van den Berg, secretaris van het Centrum voor Lokaal Bestuur, de
vereniging voor lokale en regionale PvdA-politici. "Die groep voelt een steeds
grotere afstand tot de politieke elite. We hebben legitieme signalen over het
multiculturele drama niet bespreekbaar gemaakt in onze eigen partij. Er komen
langzaam wat reacties, maar het blijft volgend."

Wouter Bos haalde allochtonen de partij binnen. Het is goed dat hij 'de
allochtonenkaart' heeft gespeeld, maar Van den Berg maakt zich zorgen: de
allochtone PvdA-politici hebben de neiging problemen in hun achterban te
vergoelijken. "Als je allochtone politici naar voren schuift, moeten ze ook de
problemen in hun achterban bespreekbaar maken." Van den Berg kan twee
voorbeelden noemen van politici die dat wel goed doen: stadsdeelvoorzitter Ahmed
Marcouch en staatssecretaris Ahmed Aboutaleb (Sociale Zaken).

De PvdA is de partij voor mensen die "de vonk van vooruitgang voelen", zegt
Tweede Kamerlid Hans Spekman. Spekman, voormalig lasser en verhuizer, geldt in
de partij als een voorbeeld van het 'Jan Schaefer-type' waar Wouter Bos er meer
van zou willen zien. "We zijn in de loop der jaren vergeten dat er mensen zijn
voor wie het allemaal te snel gaat. Mensen die veertig jaar dezelfde buren
hebben en nu de mensen in hun straat niet meer kunnen verstaan. Het helpt dan
niet alleen maar te praten over de zegeningen van de multiculturele samenleving.
Je moet de klachten van autochtone arbeiders serieus nemen en niet schrikken als
die het een keertje over klote-Marokkanen hebben."

Is er nog een PvdA'er die De Telegraaf leest, vraagt Van den Berg zich af.
"Vroeger vulden mensen van de partij belastingformulieren in voor mensen in oude
stadswijken. Nu zie je in de wijken alleen nog maar SP'ers. De PvdA maakt zich
intussen druk om de instituties. We zijn voor de Europese Unie, we durven de
waterschappen niet af te schaffen." Op de interne website van de lokale
PvdA-politici klinkt dan ook veel gemopper over de koers, zegt Van den Berg. "We
moeten de witte arbeiders weer terughalen, daar hebben we zeker tien zetels
verloren."

Tweede-Kamerlid Diederik Samsom: "Eigenlijk is de PvdA al jarenlang aan het
eroderen. Het is een gestage ontwikkeling, alleen onderbroken door korte
oplevingen. Een steeds groter deel van de kiezers hebben we van ons vervreemd."
Samsom is "enigszins teleurgesteld" over de conclusies van Vreeman. Hij legt wel
bloot wat er in de campagne mis is gegaan, maar gaat volgens hem te weinig in op
het fundamentele probleem van de partij: de trouwe achterban die in beweging is
gekomen.

Samsom zegt dat de PvdA van Wouter Bos wel degelijk graag wil opkomen voor de
belangen van de gewone man. Dat zit in de genen van de sociaal-democratie. "Wij
willen houvast bieden in onzekere tijden. Maar het gekke is: die zekerheid
bieden wij helemaal niet, integendeel. De globalisering zet door, Europa rukt
op, de arbeidsmarkt wordt flexibeler, zelfs de postbodes verliezen misschien wel
hun baan."

Tijdens de campagne voor de Tweede Kamerverkiezingen liet partijleider en
lijsttrekker Wouter Bos een scène uit de film Primary Colors zien. Hierin speelt
John Travolta een Amerikaanse presidentskandidaat op campagne. Hij gaat een
fabriek in waar ontslagen vallen. Hij spreekt de werknemers vol compassie toe,
en belooft scholing. Zo zullen ze vast snel een nieuwe baan vinden.

Primary Colors is de favoriete film van Wouter Bos. Hij liet de scène in de
fabriek zien als voorbeeld: er was een politicus te zien die naast de mensen
staat. Nee, dacht Samsom. Het is juist een voorbeeld hoe het níét moet. "Die
mensen in de fabriek willen helemaal niet horen dat ze straks bijscholing
krijgen, zodat ze straks misschien weer werk hebben. Zij willen dat de politicus
zegt: ik ga voor uw baan knokken."

Wouter Bos werd partijleider in 2002. De PvdA had onder lijsttrekker Ad Melkert
de grootste verkiezingsnederlaag (22 zetels verlies) uit de geschiedenis
geleden. De partij van Pim Fortuyn behaalde 26 zetels. René Cuperus: "Bos wilde
vanaf het begin de Nederlandse Tony Blair zijn. Hij zocht het midden op om de
grootste partij te worden. Maar dat werkt alleen, zo is gebleken, in een
tweepartijenstelsel. In Nederland valt meteen de linkervleugel open en komt de
SP op. De achterban is veel linkser en traditioneler dan de partijtop denkt.
Niemand is ooit lid van de PvdA geworden om marktwerking in de zorg toe te
staan. Maar daar heeft de fractie wel gewoon vóór gestemd."

De Tweede Kamerfractie van de PvdA bestaat inmiddels uit twee stromingen, zegt
Samsom. Er zijn Kamerleden die van de PvdA weer een klassieke linkse,
sociaal-democratische partij willen maken. Samsom rekent zichzelf tot die groep.
"Ik ben hartstochtelijk voorstander van de norm van de econoom Tinbergen: het
hoogste inkomen mag in Nederland niet tien keer zo hoog zijn als het laagste.
Maar in het debat over de topinkomens bijt de PvdA niet. Wouter Bos noemde het
een symbooldiscussie. Dat ben ik wel met hem eens, maar ook symbooldiscussies
moet je voeren."

Maar er zijn er ook die vinden dat de PvdA een sociaal-liberale, vernieuwende
partij moet zijn. En die stroming is nog altijd dominant. Wouter Bos beloofde de
PvdA haar identiteit terug te geven als "brede volkspartij links van het
midden". Hij zocht voorzichtig toenadering tot de Derde Weg: de PvdA was immers
gestraft omdat de partij niet met de tijd meeging. Aanvankelijk met succes: bij
de verkiezingen van januari 2003 maakte de PvdA de nederlaag van 2002 bijna
helemaal goed.

De partijtop in Den Haag en het partijbureau in Amsterdam heeft sindsdien
verzuimd richting te geven, zegt Jan-Jaap van den Berg. "Dat is de grote klacht
van de lokale politici. Zij willen een visie, iets waarop ze kunnen
terugvallen." Fractievoorzitter Jacques Tichelaar is volgens Van den Berg iemand
die meer ruimte moet krijgen. Hij is in staat de weggelopen achterban opnieuw
aan te spreken. "Wouter Bos is een uitstekende vakminister. Maar naast hem moet
wel iemand staan die de partij een breder profiel geeft. Tichelaar heeft de
potentie om een gesundes Volksempfinden te vertolken."

René Cuperus: "Tichelaar verwoordt het volksgevoel. Hij is een Fries met een
links hart, een vakbondsman. Die taal heeft de PvdA ook nodig."

Diederik Samsom: "Ik was het eens met Jacques Tichelaar toen hij vorige maand in
Opzij zei dat de fractie een duidelijker profiel moet hebben. Ik vond dat Wouter
Bos geen vicepremier moest worden. Een politiek leider hoort in de fractie te
zitten. Het linkse profiel van de partijleider komt niet altijd goed uit de verf
in een kabinet, waar compromissen gesloten moeten worden."

Politicoloog Philip van Praag, verbonden aan de Universiteit van Amsterdam,
schreef mee aan het boek Verloren Slag. Hij betwijfelt of het slim is dat
Tichelaar zich profileert naast Wouter Bos. "Er ontstaat al snel het beeld van
een verdeelde partij. Frits Bolkestein deelde, net als Tichelaar nu, als
VVD-fractieleider ook geregeld klappen uit. Maar hij was tegelijkertijd de
politiek leider. Een politiek leider in het kabinet is vragen om moeilijkheden."

De kiezer heeft, zo bleek volgens Cuperus bij de laatste verkiezingen, gestemd
op "boze mannen". SP'er Jan Marijnissen was boos op de uitverkoop van de
beschaving, PVV'er Geert Wilders op de tsunami van de islam, CDA'er Jan Peter
Balkenende op de moreel verval. "Wouter Bos had het over samenbinden, daarmee
maak je geen vijanden."

Bos wordt dus, ironisch genoeg, gestraft door de kiezer omdat hij zegt wat hij
denkt dat die kiezer wil horen. De lijsttrekker wilde opkomen voor de belangen
van de kiezer in het midden, maar hij wilde óók hervormen. Hij stelde voor
ouderen mee te laten betalen aan de AOW, om de vergrijzing te kunnen blijven
betalen. Later zwakte hij zijn plannen onder grote druk in de partij af. De
commissie-Vreeman schrijft: "Het pijnlijkst was de AOW-kwestie. Het probleem
school niet zozeer in het principe van fiscalisering zelf, als wel in onhandige
communicatie over het voorstel en onderschatting van de electorale gevoeligheid
ervan." Cuperus: "Dat was Bos' grootste fout. Het verhaal staat haaks op dat van
de zekerheid die hij wilde bieden. Het was allemaal wel uit te leggen aan
fractiespecialisten, maar niet aan de PvdA-stemmers in de bejaardentehuizen."

Diederik Samsom zegt dat de Derde Weg "nog altijd domineert in de PvdA". Maar de
PvdA is wél de partij die bij zichzelf te rade gaat als standpunten achterhaald
blijken. "Neem bijvoorbeeld de Europese Grondwet. Wij waren voor, maar toen de
kiezer die in 2005 massaal afwees, zijn we bij onszelf te rade gegaan." Nu wilt
de PvdA dat Europa zich niet overal mee bemoeit. Nederland moet gewoon Nederland
blijven, is het PvdA standpunt.

René Cuperus: "Dit is precies de makke van de partij. Standpunten aanpassen is
prima, maar de publieke opinie is niet heilig. Als standpunten zo flexibel zijn,
gaan ze niet erg diep."

Last but not least is ook de deelname van de PvdA aan het kabinet met het CDA en
de ChristenUnie problematisch. Na de formatie was er direct kritiek: de PvdA zou
te veel hebben ingeleverd. Bos ontkende het met klem. De commissie Vreeman stelt
dat de PvdA in het kabinet is vertegenwoordigd "met markante bewindslieden die
hun sporen hebben verdiend in de politiek of daarbuiten." Maar ze waarschuwt ook
dat "het inhoudelijke zelfvertrouwen" niet krachtig genoeg is.

Cuperus: "De twee coalitiepartners profileren zich vooral op moreel-ethische
terreinen. Nu moet de PvdA weer kleur bekennen over adoptie door homoparen. Hoe
meer het daarover gaat, des te verder verdwijnen de sociale plannen van het
kabinet uit beeld."

LOAD-DATE: June 1, 2007

LANGUAGE: DUTCH; NEDERLANDS

NOTES: 'We zijn in de loop der jaren vergeten dat er mensen zijn voor wie het
allemaal te snel gaat'; 'We hebben signalen over het multiculturele drama niet
bespreekbaar gemaakt'; De tien opdrachten van de commissie-Vreeman; Zet in op
een krachtiger koppeling tussen beginselen en beleid; Neem afscheid van zowel
verambtelijkte als overhaaste manieren van rekrutering; Kies
kandidaat-volksvertegenwoordigers om hun politiek-inhoudelijk gewicht; Maak
verkiezingsprogrammacommissies krachtig; Schep voor verkiezingscampagnes een
heldere organisatiestructuur; Voer 'permanent' campagne; Zorg dat het
partijbureau goed functioneert; Verdeel verantwoordelijkheden op basis van
vertrouwen; Versterk waar we sterk in zijn; Beoefen politiek met passie

GRAPHIC: 0206ZroosZW, Rode roos, symbool van de PvdA, Foto Jonathan Kantor
0206Zmoskee1

PUBLICATION-TYPE: Krant


                         Copyright 2007 NRC Media B.V.
                              All Rights Reserved

                              95 of 146 DOCUMENTS



                                NRC Handelsblad

                                  May 30, 2007

Iraanse activisten willen juist wel onze hulp

BYLINE: Judit Neurink; Froukje Santing

SECTION: OPINIE; Blz. 07

LENGTH: 810 woorden

SAMENVATTING:

Iraanse activisten zijn tegen hulp uit Nederland, stond zaterdag in deze krant.
Maar er zijn ook Iraniërs die juist om die steun vragen, omdat ze anders in een
isolement raken, ervaren Judit Neurink enFroukje Santing.

VOLLEDIGE TEKST:

'Kom terug, laat je niet intimideren!" Die boodschap komt luid en duidelijk uit
Iran na afloop van de cursus die we daar aan jonge Iraanse journalisten geven.

In augustus 2006 trainen we een groep van rond de vijftien journalisten in de
beginselen van civil journalism. "Schrijf voor je lezer, niet voor je collega.
Activisme en journalistiek gaan niet samen", houden we hun voor.

Na tien dagen zien we dat mensen die eerst onleesbare berichtjes schreven waarin
meningen en feiten totaal verstrengeld waren, nu pittige en interessante
nieuwsreportages afleveren. Artikelen waarin niet langer alleen autoriteiten aan
het woord komen maar ook gewone burgers.

Tijdens de training wordt onze lokale organisator, Isa Sahargiz, veroordeeld tot
vijf jaar cel. We schrikken, maar het heeft geen gevolgen voor ons werk.
Sahargiz is tot op de dag van vandaag een vrij man.

De organisatie van een tweede training in december heeft meer voeten in de
aarde. Kort na ons vertrek in augustus werd het vooraanstaande
hervormingsgezinde dagblad Sharg verboden. De krant was in enkele jaren
uitgegroeid tot een kwaliteitsmedium waar een aantal van onze studenten werkte.

De druk van het regime op andersdenkenden groeit. Toch horen we vanuit Teheran:
blijf proberen toestemming te krijgen voor nieuwe cursussen. Iraanse
journalisten dringen er op aan dat we onze journalistieke ervaringen met hen
blijven delen.

Zeker zo belangrijk is dat ook wij niet willen toegeven aan de conservatieve
krachten die ons proberen te intimideren. De conservatieven voeren een openlijke
machtsstrijd in Iran met de meer gematigden en de hervormingsgezinden.

De conservatieven schuwen daarbij geen enkel machtsmiddel. Dat wordt duidelijk
als in november een groep journalisten die deelnam aan een andere cursus in
Nederland na terugkeer op het vliegveld van Teheran wordt ondervraagd en wordt
geïntimideerd.

Opnieuw twijfelen we aan de wijsheid van ons voornemen om in december 2006 een
tweede training te geven. Maar ook nu is de boodschap van jonge collega's in
Teheran duidelijker dan ooit: "Als jullie niet komen, steun je de conservatieven
die Iran proberen af te grendelen van de buitenwereld. We willen niet in
isolement leven." Onze komst, zo beweren ze, sterkt hen juist in hun pogingen,
hoe moeilijk en hoe gevaarlijk soms ook, om Iran democratischer te maken.

We luisteren, en gaan opnieuw. De druk en de intimidaties zijn deze keer veel
rechtstreekser. Maar opnieuw trainen we zo'n vijftien journalisten, tot
wederzijdse tevredenheid.

En we stellen vast dat de meesten van de studenten uit onze eerste training
promotie hebben gemaakt, of in ieder geval een betere baan hebben gevonden. Het
zijn juist deze mensen die Iraanse media helpen aantrekkelijker te worden voor
de lezer, en de Iraanse burger daarmee de mogelijkheid geven om via eerlijker en
betrouwbaardere media hun eigen mening te vormen.

Journalisten zijn in Iran activisten omdat de politiek dichtgetimmerd is. Wie
zijn mening wil delen, moet dat via de media doen. Ook de meesten van onze
cursisten hebben op de een of andere manier met de politie en de
veiligheidsdiensten te maken gehad. In Iran is dat zelf een pre, alleen zo dring
je door tot het hervormingsgezinde journalistieke establishment.

De realiteit is dat voor onze Iraanse collega's die combinatie van activisme en
journalistiek als de zuurstof is in de lucht - hoeveel nadruk we ook leggen op
het scheiden er van. Zij moeten zich verzetten tegen machthebbers die hen
monddood willen maken. Ze kunnen niet zwijgend toekijken terwijl hun land
verandert in een religieuze vesting waarin ze zich niet thuis voelen.

Voor deze zomer staan er opnieuw trainingen op het programma, één voor
journalisten van lokale kranten en één op verzoek van een belangrijke Iraanse
krant. Op hun redactie zullen we een week meelopen en commentaar geven op vorm
en inhoud. Niet omdat wij dat zo graag willen, of omdat we geld van de
Nederlandse overheid krijgen, maar omdat onze Iraanse collega's ons er om
vroegen. Zij vinden het alle risico's waard om in contact te blijven met en te
leren van westerse collega's.

Dat is in tegenspraak met wat Iran-correspondent Thomas Erdbrink zaterdag in
deze krant meldde. Volgens hem hebben activisten liever geen geld meer van
Nederland, "de kleine duivel", omdat ze daardoor in de problemen raken.

Laten we kritisch blijven nadenken hoe we aansluiting zoeken bij de activiteiten
van kritische geesten in Iran, hoe moeilijk en gevaarlijk dat ook is. Niet om
hen vanuit Nederland te vertellen hoe Iran democratischer moet worden, dat weten
ze zelf heel goed. Maar om hen in contact met de wereld te houden.

LOAD-DATE: May 30, 2007

LANGUAGE: DUTCH; NEDERLANDS

NOTES: Judit Neurink (redacteur van Trouw) en Froukje Santing (oud-redacteur en
oud-correspondent in Turkije van NRC Handelsblad ) trainen journalisten in Iran
voor Press Now. Deze organisatie heeft als doel de bevordering van open en
democratische samenlevingen. Ze wordt onder meer gefinancierd door het
Nederlandse ministerie van Buitenlandse Zaken.; Het artikel van Thomas Erdbrink
is na te lezen op www.nrc.nl/opinie; Als jullie niet komen, wordt Iran meer
afgegrendeld van de buitenwereld

PUBLICATION-TYPE: Krant


                         Copyright 2007 NRC Media B.V.
                              All Rights Reserved

                              96 of 146 DOCUMENTS



                                NRC Handelsblad

                                  May 22, 2007

Nederland te gast bij Balkenende IV-show

BYLINE: Egbert Kalse

SECTION: BINNENLAND; Blz. 3

LENGTH: 778 woorden

DATELINE: Utrecht, 22 mei.

SAMENVATTING:

Gisteren mochten 250 'gewone' burgers in een café-achtige setting aan 21
bewindslieden hun meningen en voorstellen komen vertellen.

VOLLEDIGE TEKST:

"Ik wist niet wat ik meemaakte, het was goed dat ik zat", zegt Thea van Schaik
uit Ommen, 65 jaar oud. Ze kreeg vorige week een brief thuis waarin ze werd
uitgenodigd voor de grote slotmanifestatie van het kabinet, gisteravond in de
Utrechtse Jaarbeurs. Van Schaik had eind januari een brief gestuurd naar het
ministerie van Buitenlandse Zaken over de plannen van de Duitse bondskanselier
Angela Merkel over een nieuw Europese Verdrag.

Tot haar stomme verbazing kreeg ze geen standaardbriefje terug, maar een lange
inhoudelijke brief. Sindsdien is ze "bezig" met Europa. Aan tafel bij premier
Balkenende stelde ze gisteren voor om elke maand een krant te maken over Europa,
met simpele vragen van gewone mensen en heldere antwoorden: "Gewoon, om
duidelijk te maken dat Nederland het niet zonder de Unie kan."

Thea van Schaik is een van de 250 burgers die gisteren op uitnodiging van het
kabinet kwamen praten in Utrecht. De een is hoopvol gestemd, de ander heeft een
welwillende grondhouding en een derde is laaiend enthousiast. De Balkenende
IV-show kan over het algemeen op een positief publiek rekenen.

De honderd dagen zijn nog niet voorbij, maar gisteren werd alvast een deel van
de balans opgemaakt van de dialoog met de samenleving. In een café-achtige
setting werd gegeten, gedronken en gepraat. Wie al conclusies en concrete
beleidsvoornemens verwachtte van het kabinet kwam bedrogen uit: die worden pas
op 14 juni gepresenteerd. Maar daar kwamen de meeste burgers ook niet voor. Zij
wilden vooral gehoord worden.

PvdA-leider en vice-premier Wouter Bos is enthousiast over de werkbezoeken. "Ze
zijn heel veel waard. Er is niemand die zegt: wat kom jij hier doen?" Een
seconde later wordt Bos op de schouder geslagen door een man. "Wat kom jij hier
doen?" roept hij Bos toe. Die barst in lachen uit en vertelt: "Vandaag ontmoet
in Overschie. Daar is een woonwijk op twintig meter afstand van de snelweg. Mag
je raden wat het probleem daar is."

Aan de 21 tafels zitten de bewindslieden steeds met een stuk of tien 'gewone
mensen' te praten. Op een groot scherm aan de kop van de tafel wordt tijdens het
gesprek een 'mind-map' gecreëerd, een soort boomstructuur waarin alle ideeën die
over tafel gaan direct worden 'opgehangen' door een medewerker van het
organisatiebureau. "We kunnen ze zo meenemen naar het departement", grapt een
woordvoerder. Als gespreksleiders zijn jonge ambtenaren aangesteld. De
bewindslieden luisteren en proberen de mensen aan tafel niet alleen te laten
klagen, maar ook oplossingen te laten bedenken. De burgers zijn het meest aan
het woord.

Caroline Princen bijvoorbeeld, directeur bij Nedstaal, een staalbedrijf in
Alblasserdam. Zij zat aan tafel bij minister Van der Hoeven (Economische Zaken,
CDA). Ze legde het probleem waar veel bedrijven mee kampen op tafel:
personeelstekorten, bij zowel hoger als lager geschoold personeel. "Het is
natuurlijk maar anderhalf uur, en je zit met veel mensen aan tafel, maar het
initiatief is prima", zegt ze. Om er zeker van te zijn dat er daadwerkelijk iets
met haar ideeën wordt gedaan, heeft Princen haar 'clubje', inclusief de
minister, over een half jaar op haar bedrijf uitgenodigd.

Van der Hoeven, even verderop alweer in gesprek met anderen, bevestigt die
afspraak. "We gaan wederzijds kijken wat er van onze ambities terecht is
gekomen. Niet alleen vanuit de overheid, maar ook wat het bedrijfsleven gedaan
heeft." Bang dat ze mensen teleurstelt is Van der Hoeven niet: "We pakken de
rode draad eruit, we kunnen niet elk individueel probleem oplossen, maar dat
weten de mensen best." Wat haar betreft gaat het vooral om een betere
aansluiting tussen kennisinstellingen en het bedrijfsleven.

Dat de uitgenodigde burgers in de beeldvorming gereduceerd worden tot
decorstukken in het pr-circus van het kabinet nemen ze op de koop toe. Want
premier Balkenende had wel gelijk in zijn openingswoord: "Wat we hier met z'n
allen doen is iets unieks. Nooit eerder kreeg het kabinet de mogelijkheid met zo
veel mensen te praten over de toekomst van Nederland."

Als aan het eind van de avond de zwarte gordijnen openschuiven en het decor van
het EO-praatprogramma Knevel & Van den Brink verschijnt, verplaatsen alle
bewindslieden zich naar de studio. Het publiek is getuige van een gelikte show
waarin met name Bos, Balkenende en Rouvoet hun ervaringen met de werkbezoeken en
de gesprekken delen. De burger staat centraal, Nederland is een avondje te gast
bij het kabinet. En het kabinet is met "42 oren" volgens Balkenende, bereid om
te luisteren.

LOAD-DATE: May 22, 2007

LANGUAGE: DUTCH; NEDERLANDS

NOTES: 'De mensen weten best dat we niet elk individueel probleem kunnen
oplossen'

GRAPHIC: 2205bin1balkenende, Thea van Schaik uit Ommen, op de foto links naast
premier Balkenende, mocht gisteren aanschuiven aan een van de praattafels. Haar
voorstel: maak elke maand een heldere krant over Europa., Foto Roel Rozenburg

PUBLICATION-TYPE: Krant


                         Copyright 2007 NRC Media B.V.
                              All Rights Reserved

                              97 of 146 DOCUMENTS



                                NRC Handelsblad

                                  May 19, 2007

Pol Pot brengt geluk;
Meeste Cambodjanen hebben geen weet van de 1,7 miljoen slachtoffers van de Rode
Khmer

BYLINE: Ben Knapen

SECTION: ZATERDAGS BIJVOEGSEL; Blz. 37

LENGTH: 2344 woorden

SAMENVATTING:

Cambodja heeft het bloedige verleden niet verwerkt: dat verleden is simpelweg
onbekend. Binnenkort worden de eerste verdachten van de massamoord van dertig
jaar geleden berecht. Intussen wordt gewerkt aan 'verantwoord genocidetoerisme'.


VOLLEDIGE TEKST:

Thaise mensen van net over de grens komen in het weekeinde luisteren aan het
graf van Pol Pot. Ze willen de goede loterijnummers horen. Zo ging het al direct
na zijn dood. Niet dat de bezoekers iets met Pol Pot hebben. Pol Pot brengt
geluk. Als prinses Diana of Elvis er had gelegen, was het ook goed geweest. Als
het maar een grootheid is. En dat is Pol Pot.

Hij ligt nog net in Cambodja, even buiten Anlong Veng, zo'n driehonderd meter
van de Thaise grens. Onder een paar verroeste golfplaten, achter een klein,
gammel houten hekje. Er brandt een kaars en er is net wat cake voor de dode
gebracht. Een paar meter verderop staat op een houten standaard een klein
boeddhistisch tempeltje, ter nagedachtenis van een man die iedereen die maar
leek op een boeddhist liet afmaken. En trouwens ook iedereen die gokte.

"Houd deze historische plek schoon", zegt een bord van het Cambodjaanse
ministerie van Toerisme. Verdere toelichting ontbreekt.

In 1998 overleed hij, 73 jaar oud. Zijn stoffelijk overschot ging op een stapel
oude autobanden; wat er na de crematie overbleef, ligt nu hier, ver van de
bewoonde wereld, in dit laatste bolwerk waar Rode Khmers zich hadden verschanst.

Even voorbij het graf staan een stuk of twintig nieuwe souvenirkramen, kinderen
vermaken zich in de modder. Daar net achter steken rode stokken in de grond en
zijn acht soldaten in dikke pakken met detectors aan het zoeken naar landmijnen.
Dat houdt nooit op.

Weer een stukje verderop staat het huisje van een andere massamoordenaar, Ta
Mok, die vorig jaar - tachtig jaar oud - overleed. Weer en wind hebben er vrij
spel, te zien is ook hier niets. De huidige militaire commandant heeft naast het
huisje een restaurant met een aantal gastenverblijven geopend en overdekte
picknick-terrassen. Een lucratieve nevenactiviteit, want het loopt goed, "vooral
in het weekend". Een stukje verderop zijn bomen gekapt. De planning voorziet in
een casino. Want Pol Pot brengt geluk.

Vier oudere mensen hangen hier al bijna een jaar doelloos rond, als honden die
hun baas kwijt zijn. Stafpersoneel van Ta Mok. "We respecteren hem, we houden
van hem", zegt er een. De andere drie knikken instemmend. Wat verderop woont Not
Nuin (55). Hij was Ta Moks persoonlijk adjudant, diende twintig jaar in het
leger van de Rode Khmers. "Ta Mok was een heel goed man, hij zorgde voor een
school hier, voor een ziekenhuis, voor een zaagmolen. En er was geen
prostitutie, mensen gingen netjes met elkaar om." Ervaring met Pol Pot heeft Not
Nuin ook, want hij zegt: "Broer Een was ook aardig, maar hij was sterker, en hij
kon enorm geprikkeld zijn." Not Nuin en zijn vrouw zijn in 1998 weer gewone
burgers geworden, "geïntegreerd", zoals dat heet. Pol Pot stierf, Anlong Veng
gaf zich over en er kwam definitief een einde aan de burgeroorlog in Cambodja.

Not Nuin en zijn 49-jarige vrouw Nop Thon drijven nu een kruidenierswinkeltje en
verkopen flesjes benzine langs de weg. Hij is zelfs wijkhoofd, er hangt een
groot affiche van de regerende Cambodjaanse Volkspartij aan de gevel van zijn
winkeltje. Not Nuin en zijn vrouw verstaan de nieuwe tijd en hebben hun draai
gevonden. Nop Thon: "Het waren gelukkige jaren en we hadden voldoende te eten.
Maar het leven is nu wel wat gemakkelijker dan toen."

Er komt iemand bij staan die zich voorzichtig in het gesprek mengt. Hij vertelt
hoe een schoolkameraad Rode Khmer-brigadier was geworden en op zekere dag naar
huis was gekomen en pardoes zijn bloedeigen vader en moeder voor hun huisje
doodschoot. "Deze schoolkameraad handelde volgens de regels van Pol Pot, die zei
dat een echte Rode Khmer elke gelovige moest uitroeien, ook zijn eigen ouders."

Ja, ja, zegt Not Nuin: "Broer Een glimlachte altijd vriendelijk, maar achter
zijn glimlach zat soms veel woede." Met deze woorden eindigt de korte discussie
en begint een vriendelijk zwijgen.

In amper vier jaar, tussen 1975 en 1979, vermoordde het huiveringwekkende regime
van Pol Pot volgens de laagste schatting 1,7 miljoen mensen. Dat was bijna een
kwart van de bevolking van Cambodja. Zo werd de communistische dictator in het
laatste kwart van de vorige eeuw het levende bewijs dat het na Hitler, Stalin en
Mao altijd weer kan gebeuren: genocide door een ideologisch bewind, terreur om
terreur. Binnenkort staan enkele daders na dertig jaar eindelijk voor hun
rechters, maar het land ligt er niet wakker van. Verdrongen is het verleden
niet, verwerkt evenmin - het verleden is vooral onbekend. In een land waar de
gemiddelde leeftijd even boven de twintig jaar ligt, is dertig jaar een
eeuwigheid. En in een land waarvan het merendeel van de bevolking straatarm is
en eenderde niet kan lezen, is de genocide ook een onderwerp voor "mensen met
auto's uit de grote stad", zoals een boer het formuleert.

In 1979 maakte het communistische buurland Vietnam met een militaire invasie een
eind aan het bewind van de Rode Khmers, die uitweken naar het noorden. Aandacht
voor de gruwelen was er niet. Eerst woedde er een burgeroorlog. De Rode Khmers
kregen steun van China. Later zaten ze aan tafel met de nieuwe Cambodjaanse
machthebbers, nog weer later stond een grootscheepse aanklacht over begane
schanddaden haaks op het voornemen van verzoening. Stilzwijgen lag voor de hand.

Pas in de loop van de jaren negentig kwam de kentering. De Rode Khmer werd
verboden, het buitenland begon zich te roeren en de Cambodjanen zelf ook.
Bijvoorbeeld Youk Cchang, nu 46 jaar.

Zijn vader sneuvelde toen hij nog een kind was. Een zus werd door Rode
Khmer-brigadisten vermoord in een kamp van dwangarbeiders. Ze was ervan
beschuldigd rijst te hebben gestolen en om dat aan te tonen sneden twee soldaten
haar maag open. Youk overleefde en vluchtte meteen na het vertrek van de Rode
Khmers uit Phnom Penh, in 1979, naar Amerika. Hij studeerde er, trouwde met een
Amerikaanse en kwam uiteindelijk met financiële steun van Yale University terug
naar zijn stad en begon het Documentatiecentrum van Cambodja.

Aan de Sihanouk Boulevard, waarvan het weidse karakter en de mediterrane villa's
aan het Franse verleden van Phnom Penh herinneren, zetelt Youk Cchang nu als
directeur van het centrum. De ontmoeting bestaat deels uit een klimpartij over
ordners en stapels papier, die ter voorbereiding van het grote, internationale
Rode Khmertribunaal door aanklagers uit de kasten zijn gehaald. Met zijn staf
heeft Youk Cchang inmiddels 600.000 pagina's documentatie verzameld, 6.000
foto's, 200 films. Ze hebben 20.000 massagraven getraceerd en 189 gevangenissen
en er liggen geluidsbanden van 4.000 interviews met kaderleden van de Rode
Khmer.

Youk: "Jaren heb ik er wakker van gelegen, mijn halve familie is uitgemoord. Als
student in Texas was ik al met deze volkerenmoord bezig. Ik organiseerde zelfs
een betoging om de schuldigen te straffen. Er kwamen in Dallas zegge en schrijve
drie betogers opdagen. Met twee van hen heb ik nog contact.

"Nu doe ik het voor mijn moeder. Ze woont hier bij ons, maar ze praat nooit over
die tijd, ze is 74, een eenvoudige dochter van het platteland die lezen noch
schrijven kan. Ik beschouw dit als een roeping, als plicht jegens een opgejaagd
slachtoffer."

Zijn instituut is bezig met een volgende fase. Er moet een permanent instituut
komen voor studie naar de genocide. En, met gebruikmaking van het mondiale
symbool van totalitarisme en onschuld, Anne Frank, werkt hij met zijn
medewerkers aan een programma voor de scholen in Cambodja. Anne Frank is
vertaald en er is nu ook het boek van het Cambodjaanse meisje Loung Ung onder de
titel: 'Eerst vermoordden ze mijn vader'.

Te lang heeft Cambodja zijn verleden genegeerd. Youk: "Alle
overheidsfunctionarissen waren in het Oostblok opgeleid, ze zagen geschiedenis
als een instrument van propaganda, ze wisten niet welk ander doel geschiedenis
kan dienen. We ontwikkelen nu voorstellen voor onderricht over onze eigen
volkerenmoord."

Wie schoolboekjes van de lagere school doorbladert, kan lang zoeken naar een
passage over de tijd van Pol Pot. Een editie van tien jaar geleden had er een
drieregelige alinea over, die niet verder kwam dan de constatering dat de tijden
bar waren geweest. En wie een nieuw schoolboek voor de lagere school bekijkt,
treft helemaal niets meer aan. Maar dat gaat, zo is Youk Cchang beloofd,
veranderen.

Verder denkt hij mee met het ministerie van Toerisme over "verantwoord
genocidetoerisme". Want er is een Toul Sleng-museum voor volkerenmoord midden in
de stad, in de beruchte school waar vroeger gemarteld werd; de even beruchte
'killing fields' liggen een kilometer of twintig buiten de stad. Daaromheen zijn
restaurants te vinden en kitscherige souvenirs en andere smakeloosheden. Zoek de
middenweg: wat doet men eigenlijk met het graf van een gruwelijke dictator?

Toerisme is een enorme groeisector; vorig jaar kwam er met 1,7 miljoen bezoekers
weer twintig procent meer dan het jaar tevoren. Ze zijn goed voor 1,4 miljard
dollar aan inkomsten, twaalfprocent van het bruto nationaal product. Die
toeristen gaan weliswaar eerst en vooral naar de sprookjesachtig mooie
tempelcomplexen van Angkor Wat, maar de 'killing fields' spreken eveneens tot de
verbeelding en de weg erheen is nu bijna helemaal verbreed en verhard. Een
Japanse firma heeft de aanbesteding binnengehaald om de 'killing fields'
toeristisch tiptop te maken.

Niet ver van het vliegveld van de hoofdstad moeten binnenkort de zogeheten
Extraordinary Chambers in the Courts of Cambodia met de processen beginnen tegen
"de verantwoordelijkste en hoogst geplaatste leiders" van het schrikbewind. De
verwachting is dat hooguit een stuk of tien uiteindelijk zullen terechtstaan.
Velen zijn dood, anderen te ziek en te oud. De aangeklaagden lopen tot nu toe
vrij rond, zijn het land niet ontvlucht en zeggen graag voor een rechtbank uit
te leggen hoe het zat.

De voorbereidingen hebben eindeloos lang geduurd, want het is een hybride hof,
met Cambodjaanse en internationale rechters, en de procedures zijn ingewikkeld
door de niet aflatende behoefte van de Cambodjaanse regering om de zaak onder
controle te houden. Laatst nog dreigden de buitenlanders te vertrekken omdat de
lokale orde van advocaten absurde bedragen in rekening bracht voor de
registratie van buitenlandse verdedigers. Drie maanden duurde de impasse,
uiteindelijk boog de Cambodjaanse orde.

Tussen Cambodjanen en buitenlanders schuurde het tijdens de voorbereidingen voor
dit proces voortdurend. De Amerikanen ontwaarden zoveel manipulatie van de
slechts matig democratische regering van Cambodja, dat ze weigerden eraan mee te
betalen. In de woorden van de huidige Amerikaanse ambassadeur Joe Mussomeli:
"Liever geen proces dan een farce."

Premier Hun Sen (56) diende zelf nog als gardist in de Rode Khmer, maar hij
vluchtte op een goed moment naar Vietnam en voerde later strijd tegen zijn
ex-kameraden. Veel anderen dienden net als hij Pol Pot op enigerlei manier.

De premier wil de boel nu vooral bij elkaar houden. Processen zonder controle
zijn geen gewoonte in Cambodja en er heerst grote angst voor ontwikkelingen waar
de regering geen greep meer op heeft. Bij monde van de struise ex-communiste van
Australische komaf Helen Jarvis, tijdelijk in dienst van de premier, zegt de
Cambodjaanse regering het zo: "Veel Rode Khmers zijn in de laatste dertig jaar
met hun gezinnen naar hun dorp teruggekeerd, ze zijn succesvol geïntegreerd,
daar is een functionerende samenleving ontstaan en dat willen we zo houden."

In het auditorium waar het proces later dit jaar moet plaatshebben, zitten
veertig leerlingen tussen de zeventien en twintig jaar oud. Voor hen staat een
Britse advocaat, hooguit tien jaar ouder, in loshangend poloshirt en jeans. De
leerlingen hebben zich voorbereid, een meisje vraagt: "Waarom zijn er
buitenlanders bij dit proces betrokken, kan Cambodja het niet alleen af?"

De jonge advocaat antwoordt - via een tolk - eerst steeds met: "Dit is een heel
goede vraag" en steekt dan van wal. "Dit is een heel goede vraag. Cambodja heeft
pas sinds kort een juridisch systeem, uw land kende tot voor kort niet eens
advocaten. Veel Cambodjanen vertrouwen hun eigen rechters niet en denken dat die
corrupt zijn. Bovendien is massamoord zoals die hier plaatshad, genocide,
tegenwoordig een internationale misdaad." Met de projector tovert hij beelden
van het Joegoslavië-tribunaal tevoorschijn, ter ondersteuning van zijn betoog.

Een tweede leerling vraagt waarom de aangeklaagden een verdediger nodig hebben:
"We weten toch allemaal wat ze gedaan hebben?"

De Brit: "Dit is een heel goede vraag. Een eerlijk proces betekent dat de
verdachte zijn zaak zo goed mogelijk kan bepleiten." De leerling bedankt keurig,
vouwt de handen, maakt een kleine buiging en wenst de Brit "wijsheid en geluk".

Honderd kilometer zuidelijker ligt het dorpje Traipang. Het is eigenlijk een
gehucht en van de Chambers in the Courts heeft niemand hier ooit gehoord. Maar
er heerst grote opwinding. Een paar Vietnamese militairen waren met een
metaaldetector gekomen om te zoeken naar stoffelijke resten van landgenoten die
in de oorlog tegen de Rode Khmers zouden zijn gesneuveld. Ze vonden gebeente,
maar die bleken niet toe te behoren aan Vietnamezen maar aan Cambodjanen. De
Vietnamezen maakten rechtsomkeert.

Nu zijn er in het dorp meer dan honderd mensen met schoppen in de weer. De wijze
waarop ze tekeergaan tussen beenderen en flarden textiel duidt in niets op
piëteit ten aanzien van een aan de vergetelheid ontrukt massagraf van dierbaren.

Dat klopt. Naar resten van geliefde slachtoffers zoeken ze niet. Ze zoeken goud:
tanden, ringen, dergelijks. Politiechef Nak Dy, die het gevoel heeft dat dit
niet helemaal in de haak is, staat machteloos. Ze vinden niets dan beenderen en
kleren. Maar laat nou de 42-jarige boer Duk Veth na drie dagen zweten breed
lachend met twee gouden oorbellen uit een kuil tevoorschijn komen: "Vandaag heb
ik mijn grote geluk."

LOAD-DATE: May 18, 2007

LANGUAGE: DUTCH; NEDERLANDS

NOTES: 'Deze schoolkameraad handelde volgens de regels van Pol Pot, die zei dat
een echte Rode Khmer elke gelovige moest uitroeien'; Binnenkort staan enkele
daders na dertig jaar eindelijk voor hun rechters,; maar het land ligt er niet
wakker van; Rode Khmer; De Rode Khmer was de militaire tak van de Communistische
Partij van het toenmalige Kampuchea (nu Cambodja). In de jaren zestig en
zeventig voerde de Rode Khmer guerrilla tegen het bewind van prins Sihanouk en
later tegen generaal Lon Nol.; In april 1975 kwam Rode Khmerleider Pol Pot aan
de macht. Steden werden ontruimd. Bewoners werden gedwongen om naar het
platteland te verhuizen. Veel intellectuelen werden geëxecuteerd. Tijdens het
bewind van de Rode Khmer vonden tussen 1,7 en 3 miljoen Cambodjanen de dood.;
Pol Pot bleef tot 1979 aan de macht. Na zijn verdrijving door de Vietnamezen
hield de Rode Khmer nog jaren stand in de jungle. In 1997 werd Pol Pot door zijn
vroegere nummer twee, Ta Mok, berecht en tot levenslang huisarrest veroordeeld.
In april 1998 overleed hij onder verdachte omstandigheden in het oerwoud. De
officiële doodsoorzaak was een hartinfarct.; De Verenigde Naties probeerden
jarenlang een tribunaal op te zetten voor berechting van leden van de Rode
Khmer. Cambodjaanse politici werkten de oprichting tegen. Velen hadden banden
gehad met de Rode Khmer. Op 3 oktober 2004 beloofde de regering alsnog mee te
werken aan het tribunaal.

GRAPHIC: 1905Zpolpot1, Het graf van Pol Pot, even buiten Anlong Veng, vlakbij de
grens tussen Thailand en Cambodja. Ervoor staat op een houten standaard een
klein boeddhistisch tempeltje, Foto AFP
1905Zpolpot2, De vroegere Rode Khmerleider Pol Pot wordt in 1998 door
oud-medestrijders gecremeerd, Foto Reuters
1905Zschedels, Kaart van Cambodja, opgebouwd uit schedels en beenderen van
slachtoffers van de Rode Khmer, Toul Sleng-museum in Phnom Penh, Foto Vincent
Mentzel

PUBLICATION-TYPE: Krant


                         Copyright 2007 NRC Media B.V.
                              All Rights Reserved

                              98 of 146 DOCUMENTS



                                NRC Handelsblad

                                  May 19, 2007

Lekker samen besturen Honderd dagen is 'één grote draagvlakmachine';
Nieuwe kabinet-Balkenende nam honderd dagen de tijd om naar de kiezer te
luisteren

BYLINE: Egbert Kalse; Guus Valk

SECTION: ZATERDAGS BIJVOEGSEL; Blz. 33

LENGTH: 2422 woorden

SAMENVATTING:

In plaats van aan de slag te gaan ging de nieuwe regering van premier Jan Peter
Balkenende praten met de burgers. Honderd dagen lang. Tot ziens op Prinsjesdag.


VOLLEDIGE TEKST:

Het is een oude politieke wet. De eerste honderd dagen van een regering moet
'het' gebeuren. De piketpalen geslagen, de sfeer gezet, het beloofde beleid van
de nieuwkomers zichtbaar voor de kiezers gemaakt. Het is een universele drang
van politici.

In de Verenigde Staten sloot president Clinton in 1994 een honderd dagen
beslaand 'contract' met de kiezer. De Duitse Bondskanselier Angela Merkel
kondigde bij haar aantreden aan haar hervormingen binnen honderd dagen rond te
hebben. De nieuwe Franse president Nicolas Sarkozy deed vorige week hetzelfde.
Hij wil binnen honderd dagen de verzorgingsstaat reorganiseren, het ontslagrecht
aanpassen, de werkloosheid bestrijden.

Die magische eerste honderd dagen: de verkiezingen zijn net achter de rug, de
lucht zindert nog van de beloften, ambtenaren zijn nog naar de hand te zetten.
Het is de ideale tijd voor harde beslissingen.

En wat doet het kabinet-Balkenende nummer vier?

Dat is in geen velden of wegen te bekennen, althans niet in Den Haag. Het praat,
in het land, met burgers. Alsof het nog verkiezingstijd is, zijn ministers en
staatssecretarissen uitgezwermd. Ze bezoeken probleemwijken, praten met het
maatschappelijk middenveld, verkennen hun beleidsterrein. In plaats van de
burger te vertellen wat die de komende jaren verwachten kan, vragen ze de
'mensen in het land' hoe die het gehad zouden willen hebben. Ze handelen niet,
ze luisteren. In de woorden van VVD-leider Mark Rutte: 'Als een onbeschreven
blad met een carbonpapiertje erop'. Zegt u maar wat we doen moeten. Samen
werken, samen leven, samen besturen.

Hoe het precies gegaan is weet niemand meer, duidelijk is dat op de avond van de
presentatie van het nieuwe kabinet, op 22 februari, deze variant van honderd
dagen geboren werd. Het ging bij benadering zo: de niet alleen kersverse, maar
bestuurlijk ook onervaren minister Jacqueline Cramer (VROM, PvdA) vertrouwde een
radiojournalist toe eerst eens haar oren en ogen de kost te zullen gaan geven.
Al dan niet honderd dagen. De journalist zag er brood in. En vroeg ook aan
andere ministers wat zij gingen doen, de eerste honderd dagen. Het nieuws
vertelde zichzelf nog diezelfde avond rond, daar in de Rolzaal van het
Ridderzaalcomplex aan het Binnenhof: het kabinet gaat honderd dagen praten met
de bevolking. Enkele bewindslieden waren onaangenaam verrast door de honderd
dagen. "Ze vonden het te kort om hun plannen op een rijtje te krijgen", zegt een
betrokkene.

Een voldongen feit. Jack de Vries, spindoctor en rechterhand van premier
Balkenende, zag er geen been in. Officieel is hij namens Algemene Zaken belast
met 'de ambtelijke voorbereiding van het beleidsprogramma' en 'verantwoordelijk
voor interdepartementaal overleg', in de praktijk campagneleider. En daarmee
verantwoordelijk voor de publicitaire verpakking van het honderd dagen-project.

Sinds De Vries begin april zijn nieuwe functie kreeg, is het kabinet op pad. In
de bus, in de provincie, naar de probleemwijken die prachtwijken moeten worden,
op zoek naar "draagvlak bij de daadkracht". Er is een website
(www.samenwerkenaannederland.nl), waarop individuele ministers weblogs bijhouden
over hun ontmoetingen. De pers is beperkt welkom bij de vele contacten tussen de
ministers en staatssecretarissen en de gewone burgers. De boodschap: dit kabinet
luistert.

Minister André Rouvoet, voor Jeugd en Gezin, is de reislustigste van het stel.
Hij haalde bij werkbezoeken, per bus, een paar keer Het Journaal. Hij liet zich
bij zijn eerste bezoek, aan de binnenstad van Rotterdam, filmen. En hij kwam in
beeld toen hij ging jumpen met kinderen in Den Haag.

"Ik vind het zó goed dat u ook met ons komt praten", citeert zijn website
(www.jeugdengezin.nl) een achtjarig jongetje tijdens een bezoek aan een school.
Op zijn weblog houdt hij bij wat hij leert van de bezoeken. Nadat hij op 4 mei
heeft gesurveilleerd met wijkagenten Harm en Siard door de Groningse binnenstad
noteert hij: "Harm en Siard blijken (-) een fijne neus te hebben voor
fietsendiefstal: als ze twee jonge jongens staande houden, blijkt de fiets van
een van hen inderdaad als gestolen geregistreerd te staan. 'Voor 10 euro gekocht
van een junk', is het verweer. Tja, dan had je het kunnen weten--"

"Het ziet er echt heel mooi, strak uit", zegt Erik van Bruggen van
'campagnebureau' Booij, Klusman en Van Bruggen over de ministeriële bustournees.
Van Bruggen was betrokken bij de verkiezingscampagne voor de PvdA en verzon in
2005 de bustour van toenmalig minister Thom de Graaf (D66), om het idee van de
gekozen burgemeester aan de man te brengen.

Van Bruggen vindt het 'slim' van projectleider Jack de Vries dat ook hij de bus
gebruikt als middel om te laten zien dat het kabinet 'echt luistert'. "Het gaat
in de politiek om woord en beeld", zegt hij. "Zo'n bus heeft grote voordelen.
Die komt ergens aan, rijdt door het land - allemaal mediagenieke momenten die zo
het Journaal halen. En je kunt er als politicus je boodschap mee onderstrepen
dat je de kiezer serieus neemt."

Voor politicoloog Gerrit Voerman, directeur Documentatiecentrum Nederlandse
Politieke Partijen in Groningen, staan de bustochtjes door het land voor andere
zaken. "Zo'n bustour toont twee dingen aan: partijen zijn niet langer de plek
van debat. En partijen zien op tegen het maken van keuzes, omdat de ene keuze de
andere uitsluit." De opkomst van Pim Fortuyn heeft de partijen bovendien volgens
Voerman onzeker gemaakt. "Het is vreemd: partijen vragen steun van de kiezer
voor hun verkiezingsprogramma's, en op basis daarvan wordt een regeerakkoord
geschreven. En als dat klaar is, wil de politiek opnieuw van de kiezer weten wat
er moet gebeuren. Het betekent dat je óf je werk niet goed hebt gedaan óf het
nog een keer overdoet."

Bekijkt Voerman de politieke stilte met distantie, in de Kamer klaagt de
oppositie steen en been over het 'rondreizend praatcircus' (VVD-leider Mark
Rutte). Geen regeringsbeleid, geen oppositie ten slotte. "Als oppositie kom je
pas uit de verf als er een klankkast is waar je ideeën gehoor vinden. Die
klankkast ontbreekt hier volledig", zegt Rutte. "Het is nog erger: er is geen
analyse over hoe het verder moet met Nederland. Er zijn geen oplossingen. Het is
ondenkbaar dat de nieuwe Franse president honderd dagen het land intrekt en aan
de burgers vraagt wat hij moet doen. Maar Sarkozy heeft dan ook een visie heeft,
hij weet wat hij wil."

Het is 'angstaanjagend' stil, vindt fractievoorzitter Alexander Pechtold van
D66. De agenda van de Tweede Kamer wordt volgens hem al maanden bepaald door
relletjes, hypes of 'lopende zaken'. De Kamer debatteert over vrijzwevende
kwesties als dubbele nationaliteit, of dierenleed, maar niet over nieuw beleid
van Balkenende IV. Controlerende macht? Dan moet er wel iets te controleren
zijn.

Pechtold: "Ik wil oppositie voeren. Ik wil slechte plannen van het kabinet
kunnen doorprikken. Het CDA moet ontmaskerd worden als partij zonder visie, de
PvdA als partij die steeds meer naar het CDA is toe gaan trekken. Maar dat kun
je pas doen als er concrete plannen op tafel komen. Ik wil niet alleen
debatteren over inkoppertjes en hypejes."

Zelfs in de woorden van zijn collega Bas van der Vlies, leider van de loyale
oppositiepartij SGP, begint de eerste twijfel door te klinken. Hij zegt:
"Natuurlijk moet het kabinet de kans krijgen zich de eerste maanden te bezinnen
en nieuw beleid uit te stippelen. Maar de lat ligt nu hoger. Ik verwacht nu wel
dat ze met iets echt gezaghebbends komen."

Zijn de honderd dagen al een steen des aanstoots, de politieke stilte duurt al
veel langer. Sinds de val van het derde kabinet Balkenende, vlak voor de zomer
van 2006, ligt het bestuur in Nederland nagenoeg stil. Het minderheidskabinet
CDA-VVD dat tot aan de verkiezingen, in november, het land bestuurde, paste
terughoudendheid gezien de geringe steun in de Kamer. Het diende een begroting
in voor 2007 en dat was het.

Na de verkiezingen kwam Balkenendes vierde kabinet relatief snel tot stand. Drie
maanden na de verkiezingen stond er een nieuwe ploeg bewindslieden klaar en lag
er een regeerakkoord.

CDA, PvdA en ChristenUnie wilden een akkoord dat niet al te dik was, om daarna
aan de bewindslieden zelf de ruimte te geven op hun deelterreinen de
'beleidsprogramma's' in te vullen. Het akkoord, toch nog 54 pagina's dik, geeft
alleen antwoord op de vraag wat het nieuwe kabinet wil, niet hoe het dat denkt
te bereiken. Maar dat regeerakkoord was nog niet af.

Er is bewust gekozen voor een regeerakkoord, waarin slechts ambities worden
verwoord. De vraag hoe het uitgevoerd moet worden is onbeantwoord gelaten. Dat
antwoord moet volgens het kabinet komen uit de dialoog met de samenleving.

Het vorige kabinet, dat veel grote structurele hervormingen wilde doorvoeren,
had het volgens betrokkenen relatief gemakkelijk. Het ging om
structuurwijzigingen die vastgelegd konden worden in wetten. Dit kabinet streeft
naar 'een cultuurverandering', waarvoor de samenleving 'mede verantwoordelijk
is'. Daarvoor wordt het 'zoeken naar draagvlak' noodzakelijk geacht..

De honderd dagen duren niet honderd dagen. Ze duren twaalf dagen langer. De
echte honderd dagen eindigen op 2 juni, maar het kabinet sluit ze pas op 14 juni
af met de presentatie van een 'beleidsprogramma'. "Dit kabinet telt de zondagen
niet mee", grapt Jack de Vries.

Aanstaande maandag sluit het kabinet zijn project publicitair af, met een
televisie-uitzending vanuit de Utrechtse Jaarbeurs. Eenentwintig van de
zesentwintig bewindslieden gaan daar wederom in gesprek met... burgers, zo'n 250
deze keer. Eerst losjes en spontaan, daarna worden de aanwezigen in zes groepen
verdeeld, analoog aan de zes pijlers in het regeerakkoord.

Zo gaat premier Balkenende de dialoog aan over "de actieve en constructieve rol
van Nederland in Europa en de wereld". Minister Plasterk (Onderwijs, PvdA)
schuift aan bij gesprekken over "innovatieve en concurrerende economie".
Vijfenzeventig minuten later, het is dan half negen, zal Balkenende de
aanwezigen toespreken in de vorm van een korte terugblik op de avond.

De avond is grotendeels geregeld door het team-honderd dagen van het kabinet.
Want de 250 uitgenodigde burgers staan ergens voor: zij zijn bij een van de vele
werkbezoeken opgevallen, zij vertegenwoordigen een bepaald deelbelang. Ze hebben
zich via de hyves-websites van de bewindslieden gemeld. Ze staan, in de woorden
van het kabinet, voor het draagvlak waarnaar de ministers en staatssecretarissen
op zoek zijn. En voor het middenveld, dat nadrukkelijk bij de agenda voor de
komende jaren betrokken wordt. Ze staan daarmee voor de toekomst van Nederland.

Doet deze ministersploeg nu iets heel anders dan voorgaande kabinetten?
Eigenlijk hoort het bij de normale levenscyclus van Nederlandse kabinetten dat
het eerste jaar heengaat met het formuleren van nieuw beleid. Dat wordt in het
tweede jaar in wetsvoorstellen vastgelegd en ingediend, waarna de parlementaire
afhandeling in het derde jaar plaatsvindt. Het vierde jaar, het verkiezingsjaar,
staat bekend als 'oogstjaar'. Het grote verschil is vooral dat Balkenende IV het
project publicitair aangrijpt om zich als 'bondgenoot van de burgers' te
positioneren.

Hoogleraar bestuurskunde Paul Frissen, verbonden aan de Universiteit van
Tilburg, noemt de tournee van het kabinet "een grote draagvlakmachine". "Het is
het aloude poldermodel, maar dan in een modern pr-jasje. Het kabinet doet wat
eerdere kabinetten ook deden: praten met organisaties om draagvlak te krijgen
voor lastige beslissingen."

Daar is op zich niets mis mee, vindt Frissen. Maar het kabinet-Balkenende IV
presenteert het heel anders. Dat zegt juist tijd nodig te hebben om tot ideeën
te komen. Frissen: "Het kabinet wil de boodschap uitstralen: kijk, wij luisteren
echt naar u. Het wil een antwoord bieden op het probleem van de dalende
legitimiteit van de politiek. Maar na afloop van de honderd dagen komen ze met
een uitgewerkt beleidsprogramma, waarin tot in detail geformuleerde plannen
komen. Nu zijn wij aan de beurt, die sfeer."

De tournee van het kabinet maakt dit volgens Frissen "juist erger". "Ieder
bezoek staan de organisaties weer in de rij, allemaal vol van de problemen die
de politiek moet oplossen." Angst om mensen teleur te stellen zal er volgens
Frissen alleen maar toe leiden dat er veel méér beleid wordt gemaakt.

De vrees van Frissen lijkt gegrond. Begin deze week ontvingen de bewindslieden
een brief van Wouter Bos, vice-premier en minister van Financiën. De boodschap:
het gaat helemaal niet goed met de honderd-dagen-plannen. Alle ministers hebben
druk met de burgers gepraat, maar ook druk plannen gemaakt. Het beleidsprogramma
dreigt veel te dik te worden. Het telt nu nog 110 pagina's met 137
doelstellingen.

Bos moet ingrijpen, hij is verantwoordelijk voor de verdeling van de zeven
miljard euro nieuw beleid die dit kabinet tot 2011 heeft gereserveerd. Bos gaat
nu op het geld letten en Balkenende - en namens hem Jack de Vries - let op de
teksten. In totaal is in het beleidsprogramma ruimte voor dertig voorstellen.

Wie denkt dat bij de presentatie van het uiteindelijke programma op 14 juni in
het Haagse Catshuis alles duidelijk zal zijn, komt bedrogen uit. De definitieve
invulling van alle beleidsvoornemens plus de financiële uitwerking zullen pas
met Prinsjesdag gepresenteerd worden. Geen honderd dagen dus, en ook geen
honderdtwaalf, maar tweehonderdacht. Inclusief de zondagen.

Sommige bewindslieden hebben de afgelopen weken al de publiciteit gezocht met
voorstellen in de hoop zo een plek af te dwingen in het beleidsprogramma. Zo
legde minister Ab Klink (Volksgezondheid, CDA) zich al vast op het terugdringen
van de medische missers en claimde staatssecretaris Ahmed Aboutaleb (Sociale
Zaken, PvdA) extra geld voor de bijstand.

Tijdens de vergadering van de ministerraad werd de 'dialoog met de samenleving'
woensdag alsnog een strijd om politieke belangen. De coördinerende ministers
(die elk verantwoordelijk zijn voor een van de zes pijlers) voelen zich
belangrijker dan hun collega's, de 'niet-pijler-ministers'.

Daarmee lijkt een structureel probleem te zijn blootgelegd in het kabinet: de
ene minister is meer gelijk dan de andere. Luisteren naar de burger is op zich
een lovenswaardig streven, maar als dat ten koste gaat van de eigen macht, zijn
er maar weinig bewindslieden bereid echt over ontkokering en vernieuwende
oplossingen na te denken. Wat de burger daar ook van vindt.

LOAD-DATE: May 18, 2007

LANGUAGE: DUTCH; NEDERLANDS

NOTES: Kabinet en EO; Maandagavond verplaatst de Evangelische Omroep het
dagelijks discussieprogramma Knevel & Van den Brink eenmalig naar de hal van de
Utrechtse Jaarbeurs. Daar zullen 21 bewindslieden van het vierde
kabinet-Balkenende vertellen over hun honderd dagen tour en de gesprekken die
zij gevoerd hebben met burgers en vertegenwoordigers van het maatschappelijk
middenveld. Volgens Andries Knevel hebben ze daarvoor elk twee minuten en 38
seconden. Het programma wordt om half tien opgenomen en om elf uur uitgezonden.;
Knevel en Van den Brink wilden al lang iets met de honderd dagen tour doen. Dat
kwam de Rijksvoorlichtingsdienst goed uit.; "Het wordt een beetje Grand
Café-achtig", zegt eindredacteur Erik van Zwam van de EO. Aan de hoofdtafel
zitten premier Balkenende en de vice-premiers Bos (PvdA) en Rouvoet
(ChristenUnie). Aan de belendende tafels de overige bewindspersonen, samen met
burgers en vertegenwoordigers van organisaties waarmee het kabinet heeft
gepraat. De gesprekken zullen ook gaan over de "dialoog van het kabinet met de
samenleving".; De EO benadrukt dat het een "reguliere uitzending" wordt, waarvan
het idee ontstaan is "na veel contact over en weer" met vertegenwoordigers van
het kabinet. Knevel en Van den Brink mogen "natuurlijk alles vragen", zegt Van
Zwam.; Dat het christelijk-sociale kabinet van Balkenende (CDA), Bos (PvdA) en
Rouvoet (ChristenUnie) bij de eveneens christelijke EO uitkomt, is puur toeval,
verzekeren beide partijen. "Als Pauw en Witteman (VARA/NPS, red.) nog hadden
gepresenteerd, hadden we het ook geprobeerd", aldus een bron binnen het
kabinet.; De ambtelijke leiding voor het project ligt bij Balkenendes voormalige
rechterhand Jack de Vries. Ingewijden melden dat Balkenende eerst geprobeerd
heeft De Vries formeel projectleider van de honderd dagen te maken. Dat stuitte
op verzet bij de andere twee coalitiepartijen. ChristenUnie en PvdA vonden De
Vries politiek te geprofileerd. Hij was enkele jaren spindocter van Balkenende
en daarna campagneleider van het CDA voor de verkiezingen van 2006 en 2007. De
Vries is nu in dienst van Algemene Zaken en verantwoordelijk voor afstemming van
de diverse voorstellen voor het beleidsprogramma.

GRAPHIC: 1905Zkabinet4, Minister Vogelaar (rechts) in gesprek met een
Rotterdamse middenstander, Foto Roel Rozenburg
1905Zkabinet1, Minister Vogelaar in een wijkcentrum in probleemwijk Schieringen
in Leeuwarden, Foto Laurens Aaij
1905Zkabinet5, Minister Rouvoet geeft een interview tijdens een bezoek aan een
jeugdinrichting in Rotterdam, Foto Bas Czerwinski
1905Zkabinet6, Minister Rouvoet start in Rotterdam de bustour 'op weg naar de
kindertop', Foto Roel Rozenburg
1905Zkabinet7, Minister Rouvoet praat met jongeren tijdens de bustour van het
kabinet, Foto Roel Rozenburg
1905Zkabinet2, Minister Vogelaar bezoekt een bazaar in de Utrechtse wijk
Kanaleneiland, Foto Evelyne Jacq
1905Zkabinet3, Minister Vogelaar op werkbezoek in de Utrechtse wijk
Kanaleneiland, Foto Evelyne Jacq
1905Zkabinet8, Minister Ter Horst spreekt met medewerkers van het Rotterdams
vervoersbedrijf, Foto Bas Czerwinski
1905Zbooijbruggen, Het 'campagnebureau' Booij, Klusman en Van Bruggen
1905Zjack, Spindoctor Jack de Vries (CDA), Foto Roel Rozenburg

PUBLICATION-TYPE: Krant


                         Copyright 2007 NRC Media B.V.
                              All Rights Reserved

                              99 of 146 DOCUMENTS



                                NRC Handelsblad

                                  May 11, 2007

Ben ik wel Braziliaans genoeg?

BYLINE: Bas Heijne

SECTION: BOEKEN; Blz. 30

LENGTH: 1153 woorden


Vroeger waren het de intellectuelen die de massa leidden, nu is het andersom:
terwijl Nederlandse denkers zich manmoedig vastklampen aan klassieke filosofen
en geen zin kunnen schrijven zonder er Voltaire, Kant, Mill of Karel van het
Reve bij te halen, trekt de massacultuur zich niets aan van de huidige
cultuurkamp of botsing der opinies en dendert onaangedaan voort. Amateurdansen,
amateurschaatsen, amateurzingen, amateurkoken, allemaal met 'sterren', afvallen,
metamorfoses, verbouwen, pornoparty's, tienerorgies en eindeloze saga's over de
adoptieperikelen van Angelina of de afkickpogingen van Britney - tegen zoveel
wezenloosheid kan geen wereldbeeld op.

Nog niet zo lang geleden spanden docenten aan de universiteit zich in om de
kloof tussen 'hoog' en 'laag' te dichten. Dat deden ze door in de populaire
cultuur tal van onvermoede betekenissen te ontdekken; eigenlijk was die
zogenaamde lage cultuur ook heel hoog. Vol cultureel optimisme werden de clips
van Madonna postfeministisch geduid. Wie goed keek, zag dat het maatschappelijk
belang van soaps groter was dan welke politieke beweging dan ook. Reality-tv als
Big Brother en De Bus verdienden meer dan serieuze aandacht, er stonden zelfs
kleine goeroes op die bij ieder nieuw ideetje van John de Mol jr. een nieuw
tijdperk in de westerse cultuur aankondigden.

Vergis ik me, of zijn die stemmen verstomd? Hier en daar vinden nog wel
hoogculturele avondjes plaats waarop de lofzang van de 'lage' cultuur wordt
bezongen, maar die doen in opzet en uitwerking ineens nogal ouderwets aan: een
beetje dwepen met de The Bold and the Beautiful, roepen dat de 'hoge' cultuur
een elitaire samenzwering is tegen het volk, bitsen dat ook de elite best wel
modegevoelig is - allemaal provocaties die allang niet meer provocerend zijn.

Terugkijkend heeft die dweperij in universitaire kringen met de populaire
cultuur iets aandoenlijks - men bekeek de lage cultuur stug door de bril van de
hoge cultuur. De populaire cultuur liet zich het graag aanleunen,
televisiemakers ontvingen wat graag onhandige academici in hun ramsjprogramma's
om te horen dat de makers van het nieuwste commerciële reality- programma
eigenlijk belangrijke cultuurdragers waren.

Die academische dwepers leden vooral aan wat ik maar ideologische zelfhaat zal
noemen: de hartstochtelijke neiging om diep te buigen voor wat je zelf nooit
zult kunnen zijn. Zoals linkse intellectuelen vroeger graag met de mystieke
aardsheid en eenvoud van arbeiders dweepten, zo hebben de academici van de
populaire cultuur een diep ontzag voor sterren, omdat die op een bijna achteloze
manier zijn wat zijzelf pijnlijk zichtbaar niet zijn: mooi en beroemd. Een
nieuwe, trieste variant op die zelfhaat heeft zich onlangs aangediend: hippe
veertigers die zichzelf jong willen voelen door met kinderen van dertien te
dwepen, die weliswaar een aandachtsspanne van drie seconden hebben maar veel
sneller met computers kunnen omgaan dan wij en daarom tot de generatie Einstein
zijn uitgeroepen - ook al hebben ze geen idee wie Einstein is.

Arbeiders, sterren, kinderen - het zijn allemaal romantische projecties. Stuk
voor stuk gaat het om moderne incarnaties van de aloude edele wilde, het
menselijke wezen dat een natuurlijke, zalig onbewuste relatie met zijn omgeving
onderhoudt. Dat dwepen met onbewust- en natuurlijkheid is een typisch
intellectuele ziekte. Wie voortdurend nadenkt over zijn plaats in de wereld,
ontwikkelt óf een cultuurpessimistisch dedain voor alles wat massaal onnadenkend
is - het carnaval, de orgie - óf gaat er juist hartstochtelijk naar verlangen.
Een typisch voorbeeld is de jonge Italiaanse socioloog en essayist Giuliano da
Empoli. Hij schreef een interessante beschouwing over de dynamiek van de huidige
massacultuur die niettemin getekend wordt door precies die ambivalentie. Het
boekje heet Fuori controllo (out of control, dus) en stelt dat de toekomst van
onze cultuur Braziliaans is.

Braziliaans? Net als in Brazilië, stelt Da Empoli, leven ook wij steeds meer in
het moment. Het verleden doet er niet meer toe en we zijn bang voor de toekomst.
Aan de ene kant is er het permanente, dwangmatige hedonisme van de eet- en
lichaamscultuur, het dwepen met beroemdheid, de verslaving aan bijgeloof, de
alomtegenwoordige obsessie met seks, het gezien willen worden ten koste van
alles - aan de andere kant is er de angst, voor onvoorspelbaar geweld,
klakkeloze aanvallen en imaginaire vijanden; want zoals Angelina en Britney heel
dicht bij ons lijken te staan, zo voelen we ons ook angstig vertrouwd met de
terroristen en ontsnapte tbs'ers die we alleen van horen zeggen kennen.

De verklaring van Da Empoli voor dat massale hedonisme hinkt op verschillende
gedachten tegelijk. Allereerst is er niets onder de zon: de mensheid heeft zich
altijd overgegeven aan zuipen en neuken, alleen zag je dat vroeger niet en is er
in de huidige massacultuur sprake van schaalvergroting en democratisering -
iedereen mag meedoen. Ten tweede is de loze spektakelcultuur een legitieme
uiting van een verlangen naar het collectief beleven, dat geen plaats meer heeft
in de religieuze of politieke rituelen. De derde verklaring die hij geeft, is
escapisme: wanneer in een Middeleeuws huis de pest huishield, ging het er in het
huis daarnaast vaak liederlijk aan toe - geilheid uit wanhoop. De driftig
gezochte verdwazing is niets anders dan een poging je af te sluiten voor de
grote, boze buitenwereld. Het moet nergens over gaan. De moderne hedonist is
voor Da Empoli als het gezelschap in Boccaccio's Decamerone, dat aan de pest in
Florence ontsnapt en elkaar in een buitenhuis smeuïge verhalen vertelt over
liefde, seks en alles wat verder nog menselijk is. Aan het einde van het boek,
wanneer de pest verdwenen is, pakt men zijn spullen bij elkaar en gaat terug
naar de orde van alledag.

We moeten zorgen dat ook de moderne, op drift geraakte hedonist weer terugkeert
naar zijn plek, zegt Da Empoli, maar op hetzelfde moment lijkt hij te schrikken
van zoveel klassieke cultuurkritiek en begint hij te schamperen over bebrilde
intellectuelen die maar blijven neerkijken op het gewone volk - alleen als zij
die 'cultuur van het genot' serieus nemen, kunnen ze ontsnappen aan het getto
waartoe ze zichzelf veroordeeld hebben.

Op dat moment is het niet meer duidelijk wat Da Empoli wil - moeten de verweesde
hedonisten in de massacultuur terug naar de realiteit gebracht worden of moeten
de intellectuelen uit hun benarde veste ontsnappen en zich overgeven aan de
sterrencultus en de televisiedwang? Onwillekeurig legt hij in zijn betoog de
crisis in de cultuurkritiek zelf bloot: het oude cultuurpessimisme is mechanisch
en sleets geworden, en heeft bovendien iedere noemenswaardige invloed verloren:
het zal Geer en Goor worst wezen. Aan de andere kant: klakkeloze omarming van de
massacultuur vereist een doelbewuste wezenloosheid die iedere cultuur onmogelijk
maakt.

Dus wat wordt het: Baudrillard of Britney?

LOAD-DATE: May 11, 2007

LANGUAGE: DUTCH; NEDERLANDS

GRAPHIC: 1105BBbasheijne

PUBLICATION-TYPE: Krant


                         Copyright 2007 NRC Media B.V.
                              All Rights Reserved

                              100 of 146 DOCUMENTS



                                NRC Handelsblad

                                  May 11, 2007

Drama, mythe, de VOC van ónze tijd!;
DISCUSSIE Grote hedendaagse literatuur, waar moet die over gaan? Möring
antwoordt Etty

BYLINE: Marcel Möring

SECTION: BOEKEN; Blz. 31

LENGTH: 1024 woorden

SAMENVATTING:

Grote auteurs schrijven over de tragedies en mythes van hún tijd, stelde Elsbeth
Etty vorige week. Onzin, vindt Marcel Möring, literatuur is daar niet voor.

VOLLEDIGE TEKST:

Literair critici zijn soms net medewerkers van het productschap voor vis en
vlees. Ze zitten nooit met hun laarzen in de koeienstront en stinken nimmer naar
vis, maar weten precies hoe het er voor staat met de vis (of het vlees).
Meestal, want dat is hun raison d'être, hebben ze zelfs boeiende ideeën over
Waar Het Heen Moet (met de vis en het vlees) en hoe we daar In Het Huidige
Tijdsgewricht over moeten denken. Die ideeën willen graag opkomen op
betekeniszwangere momenten. Als het weer prijzentijd is, bijvoorbeeld. Aan het
begin van het literaire seizoen. Of juist aan het einde, als er een balans moet
worden opgemaakt. En ook wel eens tussendoor, zoals in het geval van Elsbeth
Etty die vier en vijf mei aangreep om (in Boeken 04.05.07) zoveel
onsamenhangends te beweren over de rol van Tweede Wereldoorlog in de vaderlandse
literatuur dat het bijna moeite kost om er iets van te vinden, maar wat
uiteindelijk toch zoiets als een literaire opvatting blijkt te zijn.

En niet zo maar een. Nee, het is een opvatting die bijna net zo meeslepend en
pseudo-geëngageerd is als de literatuur die zij voorstaat. Literatuur, dat
moeten we opmaken als Etty haar geloofsbrieven afgeeft, gaat over 'drama en
tragedie' en grote schrijvers 'schrijven over de tragedies en mythes van hún
tijd'.

Alsjeblieft.

Zoals ooit iemand vaststelde dat alle mannen die kaap'ren varen mannen met
baarden moeten zijn, heeft mevrouw Etty geconcludeerd dat grote schrijvers grote
literatuur schrijven over de tragedies en mythes van hún tijd.

Zeg maar een soort sociaal-realisme, maar dan nieuw.

Hoe moet dat nu met grote schrijvers (althans volgens mij, maar ik zit er
waarschijnlijk verschrikkelijk naast) die niet aan het Etty-criterium voor Grote
Literatuur voldoen?

Leo Tolstoj, bijvoorbeeld, die in Oorlog en vrede een periode beschrijft die
zich meer dan twintig jaar vóór zijn geboorte afspeelde, een boek dat trouwens
pas vijftig jaar na de beschreven gebeurtenissen (de invasie van Napoleon en wat
daaromheen geschiedde) verscheen.

Of Philip Roth, die een roman schreef (The Plot against America) die zich
weliswaar afspeelde in wat zijn jeugd had kunnen zijn maar gaat over iets dat
helemaal niet is gebeurd! Niks tragedies en drama in hún tijd.

En wat moeten we met onze eigen Thomas Rosenboom? Even geliefd als gevierd en
volgens velen een groot schrijver. Maar waar schrijft hij over? Morsigheden en
mislukte levens van eeuwen geleden, mevrouw! Niet over tragedies en mythes van
zíjn tijd.

Elsbeth Etty komt tot haar parmantige stelling in een stuk waarin zij wil
aantonen dat de Tweede Wereldoorlog is verdwenen uit de Nederlandse literatuur.
Of dat nu waar is of niet, doet er niet zoveel toe. Waar het om gaat is dat Etty
dat goed vindt. Nee, sterker: het is genoeg geweest. Nu kunnen we het hebben
over drama, tragedie en mythe van ónze tijd.

Dat is een literatuuropvatting die behoort tot de allersimpelste die ik ken. Het
is de opvatting die je tegenkomt bij een deel van het publiek dat vindt dat
'schrijvers moeten schrijven over dingen die ons bezig houden'. Het is een echo
van het fortuynistische pleidooi voor de gewone man, van het anti-elitaire uit
die periode, waarin 'hullie uit Den Haag' zijn veranderd in 'hullie in hun
ivoren toren'. Dit gaat over de dienstbaarheid van de literatuur aan de lezer,
de samenleving, de cultuur, zelfs aan het kabinet, want ik denk dat premier
Balkenende met zijn beroemde brief aan Harry Mulisch het roerend eens is met
mevrouw Etty: drama, tragedie, mythe, de VOC van ónze tijd.

We hebben het natuurlijk allemaal al eerder gehoord, deze dwingelandij, dit
pleidooi voor relevante literatuur waar de gewone mensch iets aan heeft. Het is
de geliefdste kunstopvatting in zowel rechtse als linkse dictaturen en als
commercieel beginsel is het ook heel populair (maar altijd onuitgesproken) in
directiekringen van grote internationale uitgeverijen. Want, laten we eerlijk
zijn: boeken waarin de harteklop van het huidige tijdsgewricht luid en duidelijk
voelbaar is, doen het goed. Kijk maar naar die hausse van post-9/11 romans.

Maar de literatuur is er niet om de behoefte aan duiding van lezers, premiers en
critici te bedienen. Literatuur is er ook niet om relevant te zijn, noch om
drama's, tragedies en mythes van deze tijd te beschrijven of te verklaren.
Literatuur is er omdat een kunstenaar, in dit geval een schrijver, een werk wil
maken. Dat kan heel goed een werk zijn waar niets groots en meeslepends in
gebeurt. Het kan zelfs over verdraaid weinig gaan (het absurdisme van Daniil
Charms). Of over iets dat zich eeuwen geleden afspeelde en van hoegenaamd geen
contemporain belang is (John Fowles in A Maggot). Het kan gaan over buitengewoon
particuliere obsessies (in het geval van Georges Bataille), of over wiskunde en
eenzaamheid en het verlangen naar vrouwen met grote borsten (in De ziekte van
Middleton van Gerrit Krol).

Literatuur is niet de nieuwe kerk, waarnaar de behoeftigen komen om steun,
troost en opheldering. Mooi als het toch gebeurt, maar dat is doel noch
uitgangspunt. Literatuur is niets en hoeft niets en het is maar helemaal de
vraag of onderwerpen en thema's uit de literatuur verdwijnen omdat ze opgebruikt
zijn. Zoals Elsbeth Etty over de Tweede Wereldoorlog beweert: 'voor drama en
tragedie hebben we die episode uit de geschiedenis niet meer nodig, daar
voorziet de huidige tijd meer dan voldoende in'.

Dat is een mooie uitspraak, maar eerder een die de voorwaarden tracht te
schetsen voor een slechte soap dan een steekhoudende mening over literatuur. Het
is ook een zin die mij de stalinistische eis van historische relevantie aan de
Russische schrijvers van de revolutie in gedachten brengt.

Zo kwaad zal Elsbeth Etty het allemaal niet bedoelen, maar wie zich opwerpt als
piskijker van de literatuur zou niet moeten laveren tussen het Scylla van het
populisme en het crypto-stalinistische Charibdis van 'die episode uit de
geschiedenis hebben we niet meer nodig'. Anders wordt het vis noch vlees.

LOAD-DATE: May 11, 2007

LANGUAGE: DUTCH; NEDERLANDS

NOTES: We hebben het eerder gehoord, dit pleidooi voor 'relevante' literatuur

PUBLICATION-TYPE: Krant


                         Copyright 2007 NRC Media B.V.
                              All Rights Reserved

                              101 of 146 DOCUMENTS



                                NRC Handelsblad

                                  May 8, 2007

Databank hangjeugd gaat stap te ver

BYLINE: Bert-Jan Koops.

SECTION: OPINIE; Blz. 06

LENGTH: 682 woorden

SAMENVATTING:

De Zuid-Hollandse politiedatabank moet tot het besef leiden dat er dringend een
debat moet komen over de grenzen aan de controlemaatschappij, meent Bert-Jan
Koops.

VOLLEDIGE TEKST:

Het politiekorps Zuid-Holland-Zuid legt een databank aan van hangjongeren, met
foto's en gegevens over wat ze doen en waar ze rondhangen (NRC Handelsblad, 2
mei). Kamerleden Azough, Haverkamp en Kuiken hebben hierover kritische vragen
gesteld aan het kabinet. Worden ook jongeren geregistreerd die geen strafbare
feiten hebben begaan? Doen meer korpsen dit? Klopt het met de wet?

Het zijn relevante vragen. Hangjongeren kunnen veel overlast veroorzaken en de
openbare orde verstoren. Maar als ze geen strafbare feiten hebben gepleegd,
moeten ze dan worden geregistreerd in een politiebestand? De aanvaardbaarheid
van deze registratie zal afhangen van het doel en het gebruik dat van de
registratie gemaakt zal worden.

Of het past binnen de wettelijke kaders, staat nog te bezien. Het College
Bescherming Persoonsgegevens (CBP) heeft in 2003 een smoelenboek van de politie
Groningen goedgekeurd, maar dat ging om een veel beperktere groep: personen die
meer dan tien keer verdacht werden van autokraken. Het Zuid-Hollandse systeem
gaat verder, met veel meer jongeren en een langere bewaartermijn.

Interessanter dan de precieze aanvaardbaarheid van een hangjongerendatabank, is
de discussie hierover. De uitspraken van Dineke Mekel van Zuid-Holland-Zuid in
het desbetreffende bericht zijn tekenend voor de laconieke uitbreiding van
opsporings- en controlemaatregelen in het afgelopen decennium. "Het zou ook gek
zijn om dit soort technologie niet te gebruiken. (--) Jongeren zelf doen ook
veel minder moeilijk over privacy, zetten van alles over zichzelf op internet."
Met andere woorden: alles wat technisch kan, moet ook kunnen, en wie geeft er nu
nog om privacy?

Deze redeneertrant was tot voor kort gemeengoed in het politieke en het - magere
- maatschappelijke debat over opsporing, controle en privacy. Maar er lijkt een
voorzichtige kentering zichtbaar in het denken over privacy.

Een hangjongere zei zelf in het Journaal over de databank dat "je toch een deel
van je privacy kwijtbent. Dan weten ze gelijk te veel van je, eigenlijk." Ik
neem aan dat de bezorgdheid in media en Tweede Kamer niet ontstaat uit
medelijden met zielige etterbakjes op straat. De onrust heeft meer te maken met
het feit dat hier jongeren worden geregistreerd door de politie zonder dat ze
iets strafbaars hebben gedaan. Het is ironisch dat juist hangjongeren, waar toch
weinig journalisten of Kamerleden zich mee identificeren, dit gevoel van onrecht
oproepen.

In het afgelopen decennium is de 'gewone burger' al lang onderwerp geworden van
controle door de overheid. Preventief fouilleren, de identificatieplicht,
aftappen, vorderen van gegevens, cameratoezicht, uitgebreide AIVD-bevoegdheden,
enzovoorts: allemaal maatregelen waardoor u en ik, als niet-verdachten, in de
gaten gehouden kunnen worden. Ook onze werkgever (internetcontrole) en
vervoersbedrijven (OV-chipkaart) registreren steeds meer van onze handel en
wandel.

Het cumulatieve effect van alle maatregelen is schrikbarend groot - blijkt ook
uit het recente Rathenau-rapport Van privacyparadijs tot controlestaat? Waarom
moeten we in de gaten worden gehouden? Toch niet omdat het technisch allemaal
kan? En ook niet omdat "ik niets te verbergen heb", want als ik niks geks doe,
waarom moet ik dan worden gemonitord? Bovendien: helpen alle maatregelen wel? De
identificatieplicht werd enkele jaren geleden onder andere ingevoerd om
hangjongeren aan te pakken, maar dat heeft kennelijk niet veel geholpen.

Het is hoog tijd voor bezinning. Privacy is belangrijk, juist in een
controlemaatschappij. We moeten dringend grenzen stellen: tot hier en niet
verder. Als de Zuid-Hollandse politiedata bank het besef teweegbrengt dat
iedereen preventief in de gaten kan worden gehouden, en dat dat geen prettig
gevoel is, kan eindelijk een breed debat ontstaan over grenzen aan de
controlemaatschappij. Dan hebben hangjongeren zich toch nog nuttig gemaakt voor
de samenleving.

LOAD-DATE: May 8, 2007

LANGUAGE: DUTCH; NEDERLANDS

NOTES: Prof. Bert-Jaap Koops is hoogleraar regulering van technologie bij TILT,
Universiteit van Tilburg, en lid van De Jonge Akademie. Hij doet onderzoek naar
opsporingsbevoegdheden en privacy.; Het rapport Van privacyparadijs tot
controlestaat? is te zien op www.rathenau.nl

GRAPHIC: 0805nnCypLinks, Tekening Cyprian Koscielniak
0805nnCypRechts

PUBLICATION-TYPE: Krant


                         Copyright 2007 NRC Media B.V.
                              All Rights Reserved

                              102 of 146 DOCUMENTS



                                NRC Handelsblad

                                  May 7, 2007

De leegheid achter gepimpte Pim-beelden;
met de ogen van

BYLINE: Wubby Luyendijk

SECTION: MEDIA; Blz. 17

LENGTH: 572 woorden


De netmanager wordt bedankt.

Dankzij hem duurde het tot tien over tien gisteravond voordat er een behoorlijk
programma over de erfenis van Pim Fortuyn op televisie te zien was. NOS Actueel
mocht van netcoördinator Lennart van der Meulen het scherm niet op.

"Mensen verwachten op prime time geen Clairy Polak of Felix Rottenberg",
verklaarde Van der Meulen zijn besluit deze week in VARA's TV magazine. "Ze
willen een menselijk portret van Ivo Niehe."

Is het heus?

In zijn TV-show kregen kijkers oudbakken interviewfragmenten voorgeschoteld,
opgepimpt met een psychoanalyse van acteur en Pim-vertolker Helmert Woudenberg.
Waarbij de onverbeterlijke Niehe zichzelf tot rode draad had gemaakt. Konden de
kijkers zien hoe De Grote Interviewer Fortuyn tot in Provesano had achtervolgd
met de waarschuwing niet te provocerend het politieke idool uit te hangen.
"Waarom niet stoppen? U hebt toch bereikt wat u wilde?"

Het kon niet uitblijven. Ook de publieke omroepen sloegen aan het Pimmen. Niet
in een thema-uitzending, zoals voor de hand had gelegen op de vijfde sterfdag
van de 'grootste Nederlander aller tijden' - volgens de roemruchte
KRO-verkiezing -, maar zoals we gewend zijn in Hilversum: ieder voor zich.

Kennelijk is zo'n herdenking een identiteitsgebonden aangelegenheid. Toch kreeg
ik bij TROS-trofee Niehe geen familiegevoel, kon ik weinig arbeideristisch
ontdekken in Zembla , dat vier jaar na Nova maar weer reconstrueerde hoe de
LPF-brekebenen en -scharrelaars elkaar de eerste 87 dagen de Tweede Kamer
uitvochten, en vraag ik me nog voortdurend af wat er vrijdag bij Knevel + Van
den Brink nou precies kleinchristelijk was aan de gemeenplaatsen die Ellen ten
Damme en Freek de Jonge over Fortuyn te berde brachten.

Vooral overlap en herhalingen vielen op en ook de routineuze, plichtmatige
manier waarop een vijf jaar oude gebeurtenis door de verschillende omroepen en
rubrieken werd opgedist. Drie keer werd gisteren de witte kist de Rotterdamse
St.-Laurentiuskerk ingedragen. Vier keer waren kijkers getuige van Fortuyns
aftocht in donkerblauwe Daimler met chauffeur, na zijn breuk met Leefbaar
Nederland. En vijf, nee zes keer, NOS Journaal en Knevel + Van den Brink
inbegrepen, zagen we hem creperen op het asfalt van het mediapark in Hilversum.

"Als het goed is sluiten alle programma's zondag op elkaar aan", beloofde de
netmanager in de VARA-gids. Quod non: Tv-show en de uitzending van Nova/Den Haag
Vandaag overlapten elkaar. Gelukkig maar. Anders hadden we de beelden vast nog
vaker gezien.

Kijkers die van de herdenking nog iets wilden opsteken moesten tot Nova wachten.
In de Schiecentrale in Rotterdam maakte de door de netmanager verfoeide
Rottenberg spannende debattelevisie. Niet doordat hij sociaal-democraatje
speelde, maar doordat hij tegenpolen met elkaar in debat liet gaan over Fortuyns
nalatenschap. En daarvoor waren historische beelden opgesnord, ook video-opnamen
van zijn confrontatie binnenskamers met LN. Keer op keer bleek hoe Fortuyn de
politieke elite ontregelde. Toen en ook nu nog. Burgemeester Leers repte over de
'leegheid' van de huidige politieke kaste: "Leiders zijn niet authentiek maar
instrumenteel. (...) Ze hurken naast de gewone man, zeggen hem na, en geven geen
richting."

Hebt u genoeg van 't gepim? U bent niet de enige. Drie van de vier Nederlanders,
berichtte RTL Nieuws, willen Fortuyn pas over vijf jaar weer herdenken. Hopelijk
is netmanager Lennart van der Meulen dan vervangen.

LOAD-DATE: May 7, 2007

LANGUAGE: DUTCH; NEDERLANDS

NOTES: Discussieer over deze column op www.nrc.nl/ogen

PUBLICATION-TYPE: Krant


                         Copyright 2007 NRC Media B.V.
                              All Rights Reserved

                              103 of 146 DOCUMENTS



                                NRC Handelsblad

                                  May 4, 2007

Indiase mastodonten;
Haast hebben de medewerkers van de staatsbanken bijna nooit;
achtergrond: Hoe de staatsbanken in het opkomende India een achterhoedegevecht
voeren

BYLINE: Philip de Wit

SECTION: ECONOMIE; Blz. 10

LENGTH: 1138 woorden

SAMENVATTING:

De meeste zijn ooit genationaliseerd. Nu zijn het logge, inefficiënte, weinig
productieve staatsbanken die vrijwel de hele Indiase markt in handen hebben.
Maar voor hoe lang nog?

VOLLEDIGE TEKST:

Op de voorkant van the Indian Express, een Engelstalig dagblad, had the Indian
Overseas Bank vorige week een advertentie geplaatst die een kwart van de pagina
besloeg. Een dure grap van de bank, om de eigen kwartaalprestaties zo over het
voetlicht te brengen. Zoals een netto winstgroei van 40 procent in het vierde
kwartaal van het fiscale jaar 20076/2007.

De gelikte advertentie en ook de website van het financiële concern doen op het
eerste gezicht niet meteen vermoeden dat de Indian Overseas Bank een van de vele
staatsbanken (19 in totaal) is die India rijk is. De staatsbanken, met namen als
Allahabad Bank, Bank of India en Bank of Baroda, zijn goed voor een marktaandeel
van 80 procent. Een peperdure advertentie, als die van de Indian Overseas Bank,
op een voorpagina van een landelijke krant wordt dan ook vooral betaald door de
belastingbetaler. Maar voor hoe lang nog?

Volgens onderzoek van McKinsey kunnen de staatsbanken bijna 40 miljard euro
toevoegen aan het jaarlijkse bruto binnenlands product van India als de
financiële groepen loskomen uit de houdgreep van de overheid. Als dat laatste
niet gebeurt, zullen de staatsbanken nooit uitgroeien tot wereldspelers en
optimaal profiteren van de aanhoudende hausse van de Indiase economie. Want ze
zijn te log, vaak inefficiënt en minder productief dan hun private tegenhangers.

Wie bijvoorbeeld een bezoek brengt aan een filiaal van de Indian Overseas Bank
begrijpt waarom. Hoewel de naam anders suggereert, is deze bank vooral in India
actief, met 1.400 vestigingen verspreid over het land. Slechts zes kantoren
heeft het bedrijf in het buitenland. In Zuid-Delhi, in een chique woonwijk, ligt
een van die vele filialen van de bank. Het kantoor is gevestigd in een oud huis
en wordt bewaakt door een agent in sjofel uniform met een antiek geweer.

De begane grond van het filiaal ziet eruit alsof er sinds het ontstaan van India
in 1947 geen schilder meer langs is geweest. In de hal is een toonbank
waarachter een aantal mannen verveeld onderuit hangt in brakke stoeltjes. Bij
deze werknemers zijn formulieren te krijgen die ingevuld moeten worden als
klanten via een cheque geld willen storten op een spaarrekening. Als de
medewerkers achter de toonbank tenminste het betreffende formulier kunnen
vinden. Haast hebben deze overheidsdienaren daarbij nooit; zeker niet als het
een graad of veertig is, een temperatuur waar de krakende ventilatoren aan het
plafond niet tegenop kunnen.

In het kantoor liggen overal stapels archiefmappen, zitten mensen achter
aftandse bureautjes met bergen papier en de onvermijdelijke stempels. Hier en
daar valt een computer te ontwaren, oude apparaten die afkomstig lijken te zijn
uit de DDR.

Voor het afleveren van de cheque en het bijbehorende formulier moeten de klanten
naar een bureau in de rechterhoek van het volgestouwde kantoor. Daar zit een
vrouw handmatig alle bedragen te verwerken in een computer. Naast haar zit een
andere vrouwelijke collega om de cheques in ontvangst te nemen. Zij zet ook een
stempel op het bijbehorende gele formulier en legt de cheque op een stapel. Met
de klant wordt daarbij het liefst zo min mogelijk gecommuniceerd.

Op het gebied van personeelsbeleid en management valt een hoop te winnen, zo
zegt Joydeep Sengupta, een van de auteurs van Indian Banking 2010 , het
onderzoeksrapport van McKinsey. De aanwezige buitenlandse banken en private
Indiase banken scoren veel beter als het gaat om productiviteit per werknemer,
aldus de consultant. Goed presterende employés van staatsbanken worden en mogen
niet worden onderscheiden met een extra beloning, zoals bij private banken. En
bankambtenaren die niet functioneren zijn bovendien amper te ontslaan.

Dat laatste is mede te danken aan de aanwezigheid van goed georganiseerde
vakbonden. Die leggen als het nodig is zonder pardon banken dagenlang, zo niet
weken, plat. Een geschil over pensioenen of plannen van de overheid om de
financiële sector verder te privatiseren, te openen voor buitenlandse
investeerders, het kan reden genoeg zijn voor de honderdduizenden werknemers van
staatsbanken om de straat op te gaan.

Verdere privatisering van staatsbanken zou de sector juist ten goede komen, zo
suggereert Sengupta van McKinsey. Met dat proces is de Indiase overheid al
voorzichtig begonnen, hoewel "een beetje laat". Een bank als de Indian Overseas
Bank is bijvoorbeeld sinds 2000 aan de beurzen van Mumbai en Chennai genoteerd,
maar 75 procent is nog altijd in handen van de staat. Ooit was de Indian
Overseas Bank een private bank, maar tijdens het bewind van Indira Gandhi eind
jaren zestig is de bank met nog dertien andere genationaliseerd.

"Wij zullen verdere privatisering van staatsbanken ook niet toestaan", zegt
N.S.Virk, vice-president van de All India Bank Officer's Association, een
machtige vakbond voor hoger personeel. Dat zou niet in het belang van het land
zijn. Want de private banken, zo zegt Virk, zijn er vooral voor de rijkeren en
niet voor de gewone man. "Staatsbanken hebben in totaal iets van 60.000
filialen, vooral op het platteland. Wij lenen aan boeren, aan kleine bedrijven.
Staatsbanken hebben een sociale functie", vindt Virk. Niettemin is nog altijd 65
procent van de Indiase bevolking op het platteland voor geldzaken afhankelijk
van informele kanalen, vaak woekeraars die torenhoge rentes vragen voor
leningen.

De overheidsgrip op de staatsbanken uit zich onder meer in de wijze waarop
leningen worden verstrekt. De financiële kolossen zijn bijvoorbeeld verplicht 40
procent van hun leningen te verstrekken aan onder meer het kleinbedrijf en
boeren, ook al is dat soort kredieten minder lucratief dan leningen aan grote
concerns. Van de aanwezige deposito's moeten de staatsbanken ook nog eens 25
procent beleggen in staatsobligaties. Als deze beperkingen worden losgelaten, zo
stelt Sengupta, zouden de banken veel beter kunnen presteren.

Het is niet voor niets, volgens de McKinsey-consultant, dat bij grote
grensoverschrijdende acquisities door bedrijven als Tata en Reliance Industries
Indiase staatsbanken geen rol spelen. Het zijn de grote buitenlandse financials
die dergelijke deals doen. De staatsbanken hebben er de capaciteit, het
buitenlandse netwerk en het vermogen niet voor.

Toch heeft McKinsey ook een beetje begrip voor de behoedzame benadering van de
Indiase overheid. Een bankensector zo maar opengooien brengt veel risico's met
zich mee en je wilt voorkomen dat een bank omvalt. Maar tegelijkertijd
concludeert Sengupta: als er geen veranderingen plaatshebben, dan zullen de
staatsbanken nooit kunnen concurreren met de private banken en kost dat de
overheid uiteindelijk alleen maar geld.

LOAD-DATE: May 4, 2007

LANGUAGE: DUTCH; NEDERLANDS

GRAPHIC: 0405eco2CANARA, Een filiaal in New Delhi van de Canara Bank, een van de
negentien Indiase staatsbanken, die samen 80 procent van de Indiase markt in
handen hebben., Foto Bloomberg

PUBLICATION-TYPE: Krant


                         Copyright 2007 NRC Media B.V.
                              All Rights Reserved

                              104 of 146 DOCUMENTS



                                NRC Handelsblad

                                 April 28, 2007

Een ceremonieel koningschap is beter voor vorst en vaderland - en zeker voor
Willem IV

BYLINE: Lambert J. Giebels

SECTION: OPINIE & DEBAT; Blz. 15

LENGTH: 2032 woorden

SAMENVATTING:

De constitutionele monarchie staat in ons land op gespannen voet met de
parlementaire democratie. Aan die ongezonde situatie kan een einde komen door de
constitutionele monarchie van haar politieke rol te ontdoen. En voor de vorst
wordt het een stuk leuker.

VOLLEDIGE TEKST:

In een Europese statenbond heeft het koningschap niet alleen goede
overlevingskansen, het bezit daarin een legitimatie als symbool van de nationale
soevereiniteit. Wil het koningschap die legitimatie verwerven, dan dient het
eveneens een legitimatie te verwerven binnen de parlementaire democratie. Dit
kan als de bestaande constitutionele monarchie wordt verlaten, en het
koningschap wordt gedepolitiseerd.

Daarvoor is nodig dat de koningin uit de regering wordt gehaald, die 'de motor
van het staatsbestel' is. Regering komt dan samen te vallen met de ministerraad,
zoals dat in de meeste landen het geval is. Er is dan niet meer naast een
regeringsleider een regeringshoofd. Wanneer de koningin uit de regering wordt
gehaald, wordt deze ontdaan van een niet democratisch te legitimeren component.

De regering wordt daarmee ook ontlast van een dood gewicht, te weten de talrijke
interventies van de koningin in de besluitvorming die volkomen overbodig zijn,
en die, zoals eerder werd beklemtoond, geen toegevoegde waarde hebben. Het
wetgevingscircuit zou worden bekort, Koninklijke Besluiten worden gewoon
regeringsbesluiten, en talrijke benoemingen worden ontlast van de koninklijke
handtekening. Gratiëring, een relict uit de mythe van de 'goede koning', kan
worden overgelaten aan de regering, de ministerraad dus. Verlichting van het
staatsbestel wordt voorts ook bereikt, wanneer het staatshoofd uit de
kabinetsformatiepraktijk wordt gehaald.

Wat na een depolitisering van onze constitutionele monarchie overblijft, is een
ceremonieel, en daardoor politiek onbelast, koningschap, dat ondanks het
erfelijk karakter van een ceremoniële koning niet op gespannen voet staat met
een parlementaire democratie.

Elk land zal naar eigen aard en traditie het ceremoniële koningschap vorm en
inhoud geven. Bepalend daarbij is de couleur locale. En deze is in Nederland
vanzelfsprekend Oranje. De opdracht van een ceremoniële Nederlandse koning is
eerst en vooral het Oranjegevoel koesteren en uitdragen.

De representatieve taken die het Nederlandse staatshoofd vervult, en die eerder
werden opgesomd, passen zeer wel bij een ceremonieel koningschap. Er is, lijkt
mij, weinig bezwaar tegenin te brengen wanneer dit Oranjegevoel bij
representaties zoals staatsbezoeken economisch wordt geëxploiteerd. Er zijn
landen waar men gevoelig is voor royalty, en waar handelsmissies in het kielzog
van een koninklijk staatsbezoek daarom een economische meerwaarde krijgen.

Ook de predikaten 'koninklijk' en 'hofleverancier' verlenen aan bedrijven en
instellingen een meerwaarde, waartegen wel niemand bezwaar zal opperen. De welig
tierende markten waarmee men in de huidige consumptiemaatschappij koninginnedag
pleegt te vieren, bieden ook de gewone man, en vooral kinderen, kans het
Oranjegevoel financieel te exploiteren.

Er zijn aan de functie van staatshoofd attributen verbonden die in een
constitutionele monarchie, waarin het staatshoofd tevens regeringshoofd is,
betwistbaar zijn, maar die misschien wel passen bij een ceremoniële koning. Zo
spreekt de koningin de Troonrede uit als regeringshoofd - en Beatrix heeft in de
vaststelling ervan blijkens wat oud-premier Lubbers erover heeft verteld een
flinke inbreng.

Bij een ceremonieel koningschap zou het staatshoofd door de regering - dus de
ministerraad - kunnen worden uitgenodigd zijn jaarlijkse 'state of the union'
voor te lezen. Daarmee kan een traditioneel accent van Prinsjesdag, hoogtijdag
van het Oranjegevoel, behouden blijven.

Ook het in wezen ceremoniële presidentschap van de Raad van State is zeer wel te
passen bij een ceremonieel koningschap. De koningin zou daar wel wat verder
mogen gaan dan de voorzittershamer hanteren. Zij zou bijvoorbeeld in een
jaarlijkse opening van de zittingen van de plenaire raad haar visie kunnen geven
op het de functie van de raad, zonder dat zij daarmee de regering zou
committeren. Of bij afwezigheid van leden van het koninklijk huis tijdens de
plenaire vergaderingen drie zetels moeten worden leeg gehouden is natuurlijk een
zaak van de staatsraden - zij zouden op de gedachte kunnen komen om bij de
sporadische gelegenheden dat leden van het koninklijk huis zich voor de plenaire
vergadering melden stoelen bij te schuiven.

Wijziging van de huidige constitutionele monarchie in een ceremonieel
koningschap kan een wezenlijke verlichting opleveren voor het politieke
apparaat. Wanneer de koningin geen deel meer vormt van de regering, komt de
behoefte te vervallen aan wekelijks beraad met de premier, en hebben de
periodieke examens van de overige bewindslieden weinig zin meer. Het betekent
ook ontlasting van hoge ambtenaren, die in tijden van spanning tussen koningin
en kabinet flink wat tijd kwijt kunnen zijn met het behoeden van de eenheid van
de Kroon

Minder personeel

Een ceremonieel koningschap betekent ook verlichting voor het personeel van het
kabinet der koningin en van de Rijksvoorlichtingsdienst. Remco Meijer, een
kenner van het hofbedrijf, berekende in Aan het hof (1999) dat de koningin
jaarlijks zo'n tienduizend stukken te tekenen had (veertig per werkdag!). Omdat
de perfectionistische Beatrix wil weten wat zij ondertekent, is een flink deel
van het kabinet der koningin dagelijks doende voor de koningin staatsstukken
samen te vatten.

Wat de Rijksvoorlichtingsdienst (RVD) betreft, bestaan de werkzaamheden voor een
beduidend deel uit het geven van voorlichting en inlichting over het koninklijk
huis. Meijer schatte dat de 165 ambtenaren die in 1999 bij de RVD werkten
hiermee voor 25 à 30 procent van hun tijd bezig waren. Bij een ceremonieel
koningschap kan dit werk worden gedaan door een kleine dienst, die in de
hofhouding is opgenomen.

Beatrix erfde van haar moeder een hofhouding, die wel eens is omschreven als
'een lieflijke chaos'. Manager Beatrix transformeerde de hofhouding in een
geoliede machine, en breidde haar uit met een flinke staf.

Meijer heeft in Aan het Hof inzicht gegeven in de omvang van het hofbedrijf. De
kernhofhouding bestaat uit circa zestig personen, van wie eenderde 'honorair'.
Daaromheen is een staf gegroeid van niet minder dan 740 functionarissen; totaal
dus 800. We kunnen aannemen dat een ceremonieel koningschap met een heel wat
kleinere staf kan volstaan - als er naast een kernhofhouding al een staf nodig
is.

Grondwetsherziening

Overgang van de bestaande constitutionele monarchie naar een louter ceremonieel
koningschap vereist uiteraard een verstrekkende grondwetsherziening - niet
minder verstrekkend dan die van 1848.

Herziening van de Grondwet vergt in ons land, met zijn 'rigid constitution' een
ingewikkelde en langdurige procedure. In deze procedure is een volksraadpleging
voorzien. Na aanvaarding van de voorgestelde herziening in eerste lezing, wordt
een nieuwe Tweede Kamer gekozen, en deze stelt, samen met de Eerste Kamer in
tweede lezing bij tweederde meerderheid de wijziging vast. Van een
volksraadpleging komt weinig terecht. Dat komt doordat, vanwege de ingewikkelde
procedure, de praktijk is gegroeid grondwetsherzieningen te laten samenvallen
met periodieke Kamerverkiezingen. De kiezer is zich nauwelijks ervan bewust dat
hij met zijn stem bij de verkiezingen tevens zich uitspreekt over een
grondwetsherziening

Het is te hopen dat bij invoering van een ceremonieel koningschap een reële
volksraadpleging zal plaatsvinden. Gezien de langdurige procedure van een
grondwetsherziening is niet te verwachten dat deze voor de troonswisseling haar
beslag kan krijgen. Verwacht mag worden dat een zo vergaande
grondwetsherziening, als die van transformatie van onze constitutionele
monarchie in een ceremonieel koningschap, grondig zal worden voorbereid door een
staatscommissie.

Indien op korte termijn tot instelling van deze commissie zou worden besloten,
zou haar advies de troonswisseling kunnen inleiden. Wanneer in de
staatscommissie, zoals voorheen gebruikelijk was, naast staatsrechtgeleerden de
fractievoorzitters van de grootste partijen uit beide Kamers worden opgenomen,
zou haar advies een voorafspiegeling geven van de verhoudingen in het parlement
vóór en tegen een ceremonieel koningschap - hierin zal vooral de troonopvolger
geïnteresseerd zijn.

Tegen invoering van een ceremonieel koningschap wordt vaak ingebracht dat een
ceremoniële koning nog slechts de taak rest linten door te knippen. Degenen die
dat perspectief schetsen, doorzien niet dat een ceremonieel koningschap de
koning veel meer ontplooiingskansen biedt dan onze huidige constitutionele
monarchie, waarin de koning naast staatshoofd ook regeringshoofd is. De
ministeriële verantwoordelijkheid voor de onschendbare koning dwingt hem in een
nauw korset. Als hij reële invloed uitoefent, moet dat ter wille van de eenheid
van de Kroon worden verhuld.

Omdat de ceremoniële koning geen deel is van de regering, en dus geen politieke
rol vervult, kan men zich afvragen of zijn functioneren nog wel ministeriële
verantwoordelijkheid vereist. Kunnen zijn handel en wandel niet worden
overgelaten aan zijn gevoel voor goede smaak? Dit geldt evenzeer voor premier en
ministers, en trouwens voor alle hoge functionarissen in het staatsbestel, die
zich ervan bewust dienen te zijn wat ze zich in hun functie, en ook privé, wel
of niet kunnen veroorloven.

Koningin Juliana zou heel wat beter hebben gepast in een ceremonieel
koningschap, zonder het keurslijf van de ministeriële verantwoordelijkheid. Zij
had dan vrijelijk haar vriendschap met Greet Hofmans en de vriendenkring om haar
heen kunnen behouden, zij had zich kunnen blijven overgeven aan een religieus
pacifisme, en had dat kunnen blijven uitdragen op de Oude-Looconferenties.
Wanneer dat alles naar buiten was gekomen, had Drees met recht kunnen verklaren
dat het louter privézaken waren, die de regering niet raakten, omdat de koningin
geen deel vormt van de regering.

Koning Bhumibol

Een ceremoniële koning behoeft geenszins een ledenpop te zijn. Diens
functioneren hangt in hoge mate af van zijn persoonlijke inzet. Een sprekend
voorbeeld is de (voornamelijk ceremoniële) koning van Thailand Bhumibol, met de
niet minder geliefde koningin Sirikit. Gedurende de meer dan zestig jaar dat
Bhumibol koning is, heeft hij zich door de toewijding aan zijn volk de eretitel
'Vader' verworven - in vrijwel iedere woning treft men zijn beeltenis aan. De
koning heeft de genegenheid van de boeren verworven door zijn constante inzet
voor landbouwverbeteringen, in het stedelijk gebied geniet hij respect wegens
zijn wijsheid. Op subtiele wijze weet Bhumibol het wankele evenwicht tussen
platteland en stad in stand te houden.

Willem IV

Naarmate de restauratie van het kasteeltje Drakesteijn van Beatrix en die van
het paleis op de Dam vordert, komt het moment naderbij dat koning Willem IV haar
zal opvolgen. Over de verwachtingen die de troonopvolger van het koningschap
heeft en over de ambities die hij koestert, kan slechts worden gespeculeerd.

Wellicht juicht Willem-Alexander een ceremonieel koningschap wel toe. Misschien
ziet hij er tegenop om als regeringshoofd dagelijks zich door tientallen
dossiers te moeten heen worstelen - zonder met de kennis die hij daarbij
vergaart veel te kunnen doen. En misschien heeft hij helemaal geen zin om
bewindslieden te examineren. Men kan zich voorstellen dat de kroonprins zich
graag zonder de knellende band van de ministeriële verantwoordelijkheid, ook als
koning, zou kunnen wijden aan het watermanagement - op welk terrein hij zelfs
een eervolle rol bij de VN vervult.

De communicatieve en sociale vaardigheden die de aanstaande koning
tentoonspreidt, lijken hem alle kansen te bieden een populaire vorst te worden.
Hij heeft bovendien een geheim wapen aan zijn zijde, de aanstaande koningin
Máxima, wier gaven van hoofd en hart ongetwijfeld beter tot hun recht komen,
wanneer ze niet worden ingesnoerd in een protocollair keurslijf. Beiden tezamen
lijken alles in zich te hebben om Oranje niet alleen populair, maar ook geliefd
te maken, zoals ten tijde van koningin Juliana.

LOAD-DATE: April 28, 2007

LANGUAGE: DUTCH; NEDERLANDS

NOTES: Historicus. Auteur van onder andere 'Beel, van vazal tot onderkoning.
Biografie 1902-1977' (1996) en twee biografieën over Soekarno: 'Soekarno.
Nederlands onderdaan. 1901-1950' (1999) en 'Soekarno. President. 1950-1970'
(2001).; Dit artikel is gebaseerd op het pas uitgekomen boek van Giebels: 'De
Greet Hofmans-affaire - Hoe de Nederlandse monarchie bijna ten onder ging'.;
Beatrix neemt bewindslieden examen af; Koningin Beatrix heeft in de loop van de
ruim kwart eeuw die zij regeert een schat aan ervaring met en kennis van het
staatsbedrijf verworven. Zij krijgt alle staatsstukken inclusief de, zelfs voor
het parlement ontoegankelijke notulen van de ministerraad. Daarnaast beschikt
zij over een eigen uitgebreid apparaat dat haar bij haar taken als
regeringshoofd ten dienste staat. De koningin heeft op maandagmiddag een
onderhoud van één tot anderhalf uur met de premier over lopende zaken, en zij
bespreekt met elke minister tweemaal per jaar grondig diens portefeuille; met
elke staatssecretaris één keer per jaar.; Evenals haar moeder grijpt Beatrix
gemakkelijk, en soms op een nogal wonderlijk uur, naar de telefoon. Prins Claus
heeft verklapt dat zijn vrouw eens 's nachts anderhalf uur aan het telefoneren
was met Ruud Lubbers.; Het lijkt onwaarschijnlijk dat de koningin al die tijd en
energie investeert, als ze niet de verwachting heeft daarmee enig effect te
sorteren. Of, en zo ja hoe, zij bij de voorbereiding van het regeringsbeleid
invloed uitoefent, gaat schuil achter het geheim van Huis ten Bosch, waar zij
resideert, en paleis Noordeinde, waar zij haar werkruimten heeft.; Een enkele
keer dringt wat door over de wijze waarop koningin Beatrix haar functie van
regeringshoofd invult. Oud-bewindslieden willen journalisten van niveau wel eens
een kijkje in de keuken geven. De Volkskrant berichtte daarover in een special
ter gelegenheid van het twintigjarige koningschap van Beatrix, NRC Handelsblad
deed het vijf jaar later bij het zilveren jubileum. De indruk die de lezer
krijgt van het overleg van bewindslieden met koningin Beatrix, is dat van examen
afleggen. De koningin tekent in een blocnote de antwoorden op die zij zo nodig
bij een volgende sessie in stelling brengt.; Oud-minister Els Borst: "Ze vraagt
voortdurend naar het waarom. Ze provoceert je soms, ze kan je uit de tent
lokken." Oud-minister Jan Pronk herinnert zich van zijn gesprekken met de
koningin dat hij werd 'leeggezogen'. Oud-minister Hans van Mierlo zegt zeer wel
te begrijpen dat er ministers zijn "die het als een examen hebben ervaren, of er
tegenop hebben gezien". Ook oud-premier Dries van Agt heeft eens voor zijn
overleg met Beatrix de metafoor van 'examen doen' gebezigd, compleet met wat de
woordenrijke Van Agt omschreef als 'peentjes zweten'.; Het gevraag van de
koningin is kennelijk niet vrijblijvend. Oud-minister Bert de Vries vertelde dat
zij hem op de man af vroeg: "Waarom vindt u nu echt dat het [minimumloon] niet
naar beneden zou kunnen." En oud-minister Jo Ritzen: "Ik heb haar dringende
vragen altijd gezien als een advies".; Oud-premier Kok kon erin komen dat
Beatrix met "het je toegekende recht te vragen, te informeren en te adviseren
een duiding geeft van hoe je denkt dat de oplossing zou moeten zijn".; De
ondervraagde oud-bewindslieden betoogden met klem dat zijzelf pogingen van de
koningin hun beleid te beïnvloeden altijd hadden weerstaan. Niettemin bemerkte
oud-staatssecretaris van Defensie Jan van Houwelingen, die af wilde van "al die
Koninklijke Besluiten voor militaire benoemingen, bevorderingen,
pensioneringen", dat hij daarvoor bij de koningin geen gehoor vond, en liet het
maar zo. Oud-premier Ruud Lubbers kon zich, naar zijn zeggen "wel voorstellen
dat er ministers zijn die niet helemaal opgewassen zijn tegen de koningin" - al
had hij met hen geen medelijden. Oud-staatssecretaris Joop van der Reijden ging
een stapje verder: "Maar ik ontken niet dat haar vragen suggestief zijn, zeker
als zij die bij herhaling stelt. Dat is lastig voor bewindslieden die hun
portefeuille niet beheersen."; Examineren van bewindslieden dient niet plaats te
vinden aan het Noordeinde, maar aan het Binnenhof. Zij worden in het parlement
ook voortdurend geëxamineerd, en ze leggen bij de behandeling van hun begroting
jaarlijks een algemeen examen af. De examensessies waaraan de koningin hen
onderwerpt zijn overbodige, tijdrovende doublures.; Nog minder is met een
parlementaire democratie te rijmen dat bijvoorbeeld een nieuw aangetreden
staatssecretaris, die nog greep probeert te krijgen op zijn of haar
portefeuille, door suggestief gevraag ertoe zou worden gebracht zijn of haar
eigen beleidsvoornemen in te ruilen voor dat van een door de wol geverfde
vorstin. (LJG); Zweden gebaat bij niet-politiek koningschap; Vaak wordt als
voorbeeld van het ceremoniële koningschap 'het Zweedse model' naar voren
gebracht. In Zweden is bij de grondwetsherziening van 1974 het koningschap
gedepolitiseerd en teruggebracht tot een "uitsluitend representatieve en
ceremoniële functie", schrijft de kenner van het Zweedse staatsrecht J.M. de Mey
in zijn bijdrage aan Monarchie en Republiek. De koning is in Zweden sedert 1974
geen deel meer van de regering, en zijn rol bij kabinetsformaties is overgenomen
door de voorzitter van het parlement (Rikstag). De conservatieven accepteerden
de grondwetsherziening om het koningschap te behouden, de sociaal-democraten
wilden niet verder gaan "omdat een verdere discussie over de positie van de zeer
populaire koning tot verlies van het electoraat zou leiden", schrijft De Mey. De
populariteit van de Zweedse koning en zijn Huis heeft door de depolitisering van
het koningschap niet ingeboet.; Bij de herziening van de Zweedse grondwet kwam
artikel 1 te luiden: 'Alle publieke macht komt voort uit het volk' - een
constitutioneel uitgangspunt dat onze Grondwet node mist. De Zweden hebben
koninklijke prerogatieven gehandhaafd die kennelijk passen bij hun opvatting van
een ceremonieel koningschap. Zo zit de Zweedse koning twee keer per jaar de
ministerraad voor, wanneer hij door de raad wordt voorgelicht over het
kabinetsbeleid. Hij is voorzitter van de prestigieuze adviesraad van
Buitenlandse Zaken, zodat hij de nodige informatie verwerft voor zijn
representatieve taken in de relatie met andere landen. De koning heeft titulair
de hoogste militaire rang als uiting van zijn symboolfunctie voor de
krijgsmacht. (LJG)

GRAPHIC: Illustraties Lizzy Nieuwenhuis

PUBLICATION-TYPE: Krant


                         Copyright 2007 NRC Media B.V.
                              All Rights Reserved

                              105 of 146 DOCUMENTS



                                NRC Handelsblad

                                 April 16, 2007

SECTION: BINNENLAND; Blz. 2

LENGTH: 647 woorden


PvdA-top slaat terug...

Twee weken lang was er kritiek op de PvdA en vooral op partijleider Wouter Bos.
Na een kritisch boek van de Wiardi Beckman Stichting, het wetenschappelijk
bureau van de PvdA, stortten leden en partijprominenten zich in een discussie
over de 'spagaat' van de PvdA en de manier waarop Bos de partij leidt.
Oud-minister Jan Pronk had het over de "leiderschapscrisis" van de PvdA, de
Jonge Socialisten speculeerden over een aftreden van Bos.

Reacties bleven al die tijd uit. Maar sinds eind vorige week slaan Bos en zijn
getrouwen dan toch terug. Alsof het een gecoördineerde actie was, traden zij
overal op. De Amsterdamse burgemeester Cohen opende de tegenaanval
donderdagavond bij Nova. Bos zelf trok de meeste aandacht met een ingezonden
stuk in de Volkskrant en een interview in het tv-programma Buitenhof.
Partijvoorzitter Michiel van Hulten (Tros Kamerbreed) en minister Ronald
Plasterk (Nova) namen het op voor Bos. Oud-voorzitter Ruud Koole schreef net als
Bos een stuk in de Volkskrant.

Wat opviel: veel prominenten gebruikten dezelfde woorden als Bos. Zo wees
Plasterk er net als Bos zelf op dat de partijleider vorige week, tijdens een
Kamerdebat, door SP'er Ewoud Irrgang verkeerd geciteerd werd uit zijn boek Dit
land kan zoveel beter. En zowel Bos als Koole hadden het in hun ingezonden stuk
over de "zelfkastijding" van de PvdA. Toch is van een georkestreerde actie geen
sprake, zegt Koole. "Ik was verrast door het stuk van Wouter, ik had mijn stuk
woensdag al ingeleverd." Koole had zijn stuk vooraf aan Bos laten lezen, maar
wist niet dat Bos ook met een artikel bezig was. Hij vindt het jammer dat de
stukken zo op elkaar lijken. "We hadden wel heel erg dezelfde redeneertrant."

... en zoekt volkse types

In het ingezonden stuk van Bos staat één zin waar Koole minder gelukkig mee is.
Bos schrijft dat de PvdA een "beter verhaal" nodig heeft, hetgeen "een veel
professionelere scouting, rekrutering en scholing van talent" vergt. "Zodat niet
alleen maar doctorandussen in beeld komen als beeldbepalende PvdA'ers, maar meer
'gewone mensen' en Jan Schaefer-types", aldus Bos.

"Dat zou ik zelf nooit zo gezegd hebben", zegt Koole, zelf hoogleraar in Leiden.
"Je moet niet afgeven op doctorandussen. Natuurlijk zaten er vroeger meer
ongeschoolden in de top van de partij, maar dat was in een tijd dat de toegang
tot het hoger onderwijs nog veel minder goed was."

Koole begrijpt wel wat Bos bedoelt met 'Jan Schaefer-types'. Deze PvdA'er,
ex-banketbakker, viel in de vorige eeuw op door zijn anti-elitaire uitstraling.
Koole zat in 2003 in de kandidaatstellingscommissie voor de nieuwe Tweede
Kamerfractie van de PvdA, waarin ook al gezocht werd naar "volkse types". Er
werd er toen één gevonden: het Groningse gemeenteraadslid Marjo van Dijken. Voor
de laatste verkiezingen werd de Utrechtse wethouder Hans Spekman gescout. Maar
Spekman en Van Dijken noemen zichzelf liever geen 'Jan Schaefer-type'. Van
Dijken: "Ik vind dat een beetje merkwaardige vergelijking." Spekman: "Jan
Schaefer is een beetje van voor mijn tijd. Ik heb meer met Ien Dales." Spekman
zegt dat het "een tijdje de gewoonte is geweest de doctorandussen te vragen voor
de gezichtsbepalende functies van de partij". Hij kan maar drie Schaefer-types
bedenken in de partijtop: hijzelf, Van Dijken en staatssecretaris Aboutaleb.
Maar dat hoeft volgens Spekman, ex-verhuizer, ex-medewerker aan de lopende band,
geen probleem te zijn. "Bij ons thuis was Joop den Uyl het grote voorbeeld. En
die heeft ook gewoon gestudeerd. Onder de top wemelt het van de gewone mensen
die de taal van de gewone man spreken." Volgens Van Dijken moet de PvdA minder
discussiëren over de grote lijnen. "Daar heeft de burger geen mallemoer aan. De
burger wil dat zijn problemen worden opgelost." Van Dijken vertolkt met trots
het volkse geluid. "Dat hoeft niet hetzelfde te zijn als plat of populistisch."
(GV)

LOAD-DATE: April 17, 2007

LANGUAGE: DUTCH; NEDERLANDS

GRAPHIC: 1604BIN2schaefer, Jan Schaefer, Foto NRC Handelsblad, Leo van Velzen
1604BIN2koole, Ruud Koole, Foto Sake Elzinga

PUBLICATION-TYPE: Krant


                         Copyright 2007 NRC Media B.V.
                              All Rights Reserved

                              106 of 146 DOCUMENTS



                                NRC Handelsblad

                                 April 16, 2007

Bos en het investeren in het bouwblok

BYLINE: Jan Blokker

SECTION: OPINIE; Blz. 7

LENGTH: 609 woorden


Wel vier of vijf verklaringen noemde Wouter Bos voor het feit dat hij de
solidariteit tegenwoordig steeds lastiger georganiseerd krijgt: omdat de
bevolking steeds diverser wordt, de welvaartsverschillen toenemen, de grenzen
vervagen, de publieke sector vastloopt in marktwerking of bureaucratie, en nog
iets.

En hij vervolgde in het Volkskrant-stuk, dat al zijn critici een bedremmeld
zwijgen moet opleggen: "In de bouwblokken die het verhaal moeten vormen dat op
die problemen een antwoord vormt, is de afgelopen jaren veel geïnvesteerd."

Ik heb in m'n leven voor veel doctorandussenzinnen het gelaat afgewend. Maar
deze durf ik nu al uit te roepen tot de doctorandussenzin van de 21ste eeuw.

Wat staat hier letterlijk?

Letterlijk staat er dat in de afgelopen jaren - God mag weten hoe lang al - veel
is geïnvesteerd in 'bouwblokken'. Hoeveel precies laat Wouter in het midden.
Maar hij geeft wel aan wat voor bouwblokken aan de orde waren. Het blijkt om
bouwblokken te zijn gegaan 'die het verhaal moeten vormen dat op die problemen
(dat dus de solidariteit steeds minder van een leien dakje gaat) een antwoord
vormt'.

Aan dat proza kan niet één Jan Schaefer medeplichtig zijn geweest.

Wat lezen we overdrachtelijk in de kernalinea's? Overdrachtelijk lezen we erin
dat het vraagstuk waarvoor Wouter zich indertijd als politiek leider gesteld
zag, voor hem eigenlijk te ingewikkeld was. Overdrachtelijk lezen we iets wat
het meest doet denken aan de klacht van een ijverige, maar iets te beperkte
hbs'er, wie de dekselse probleemsommen steeds verder boven het hoofd zijn
gegroeid, en die na een hele nacht ijdel ploeteren op geen stukken na gedaan
heeft wat de school van hem verwachtte. Waarna hij de leraar vraagt of hij het
proefwerk nog een keer helemaal over mag doen.

Want dat is het vervelende punt. Wouter heeft z'n huiswerk niet afgekregen. Hier
en daar hoor je al mompelen dat hij misschien terug moet naar een eenvoudiger
type onderwijs.

Op onverstoorbare doctorandussentoon vervolgt hij niettemin zijn oratio pro
domo: "Die bouwstenen hebben we", schreef hij. "Maar het huis staat nog niet.
Resultaat is dat voor veel mensen het standpunt van de PvdA nog te vaak
onvoorspelbaar is. Dan blijken beelden uit het verleden het al snel te winnen.
Waardoor de verwarring alleen maar groter wordt. Om dat te overwinnen hebben we
tijd en resultaten nodig. En denkkracht."

M'n handen jeuken om met het rode potlood bij deze stilistische warboel een paar
vraagtekens te zetten. Waarom gaan 'beelden uit het verleden' het snel winnen
naarmate het PvdA-standpunt onvoorspelbaarder is? Wat zijn dat trouwens voor
beelden? Tegen wie winnen ze? En wat is precies het causale verband tussen
winnende beelden en grotere verwarring?

Maar ik beheers me.

Ik zal me ook niet druk maken over de wijze waarop de partijleider het
egodocument waar zijn carrière van afhangt, niet met een citaat opende van
Machiavelli, of Burke, of Weber, of desnoods Wim Kok, maar met eentje van Louis
van Gaal. Natuurlijk, alle doctorandussen van de Partij van de Arbeid zitten 's
zondags op de eretribune van een voetbalstadion, en denken dat ze op die manier
verzoend raken met het gewone volk, dus hun spagaat opheffen. Maar dan hoef je
je toch nog niet meteen openlijk te beroepen op een vulgaire trainer?

Wanneer intussen zijn de bouwblokken die het verhaal moeten vormen dat antwoord
geeft op alle problemen, nou eindelijk opgestapeld tot iets wat op een huis
lijkt? Zodat de beelden uit het verleden geen kans meer krijgen? De verwarring
voorbij is? En iedereen de standpunten van de PvdA al jaren tevoren kan
voorspellen?

Was ik maar lid. Dan had ik een vraag voor op het volgende congres.

LOAD-DATE: April 17, 2007

LANGUAGE: DUTCH; NEDERLANDS

NOTES: Jan Blokker is columnist voor nrc.next. Eerdere columns van Blokker op
www.nrc.nl/blokker

PUBLICATION-TYPE: Krant


                         Copyright 2007 NRC Media B.V.
                              All Rights Reserved

                              107 of 146 DOCUMENTS



                                NRC Handelsblad

                                 April 14, 2007

BYLINE: Lucas Hüsgen, Nijmegen; Bob van Munster,; Almere

SECTION: ZATERDAGS BIJVOEGSEL; Blz. 38

LENGTH: 845 woorden


Marijnissen

In het interview met Jan Marijnissen (Zaterdags Bijvoegsel, 7 april) spreekt
deze zijn bewondering uit voor Hugo Chávez. De president van Venezuela heeft de
economie naar zijn zeggen in sociale zin weten te hervormen zonder terug te
hoeven vallen op het leger, en heeft zelfs investeerders niet weggejaagd.
Sterker nog, de leider van de SP is zelf ginds geweest, en het was een geweldige
ervaring: 'de sfeer daar is zo positief, zo dynamisch.'

Jan Marijnissen heeft waarschijnlijk niet met de collega's van interviewster
Jannetje Koelewijn gesproken. In de 2006-editie van het jaarlijks rapport van
Journalisten zonder Grenzen is Venezuela van de 90ste naar de 115de plaats
gekelderd. Niet voor niets. Ik noem maar eens wat: de Venezolaanse televisie
komt geleidelijk aan steeds verder onder overheidscontrole te staan. De licentie
van de kritische tweede zender van Venezuela, RCTV, dreigt dit jaar niet te
worden verlengd, en wel om een te kritische houding. Men mag sowieso wel
uitkijken: Human Rights Watch meldt dat in 2005 een wet is aangenomen die zware
straffen stelt op het beledigen van onder anderen de president, de
vice-president, ministers, parlementariërs, het Openbaar Ministerie, de leiding
van de strijdkrachten enzovoort. Op zo'n vergrijp staat maximaal 20 maanden
gevangenisstraf, tenzij men de president heeft beledigd: dan wordt het al gauw
40 maanden.

In 2004 werd de door de leden gekozen leider van de Confederatie van
Venezolaanse Arbeiders door de regering niet erkend: hij moest het land
ontvluchten. Voorts is het helemaal niet waar dat Chávez het leger niet heeft
ingezet: hij gebruikt het als algemeen maatschappelijke hulpkracht, zonder dat
het parlement beleid en budget mag controleren. Het leger is in Venezuela alleen
verantwoording verschuldigd aan de president. Een lopend programma moet er,
volgens The Guardian, bovendien zorg voor dragen dat het land deze zomer de
grootste nationale militaire reserve van geheel Noord- en Zuid-Amerika heeft. Zo
valt steeds beter vast te stellen wie de president heeft beledigd, en zo wordt
vanzelf iedereen heel positief en dynamisch. Want wee je gebeente als je dat
niet bent: in 2004 werden tegenstanders van Chávez nog gemarteld door de geheime
politie. Toen bekleedde Venezuela nog een trotse 90ste plaats van de ranglijst
van Journalisten zonder Grenzen, en niet plaats 115, zoals nu. En hoe staat het
met de Venezolaanse Indianen: worden die misschien beschermd door het leger? Bij
het opkomen voor hun traditionele landrechten worden zij vermoord door
gouddelvers en corrupte politieagenten.

De Nederlandse Tweede Kamer telt nu 25 zetels van een partij, wier leider
kritiekloos de loftrompet steekt van een volstrekt dubieus regime, waar
inderdaad investeerders niet voor weglopen, om de simpele reden dat zij zich het
Venezolaanse goud en de Venezolaanse olie niet door de neus willen laten boren.

Wilde Wonen

"Voor zoiets simpels als een woning heb je toch geen projectontwikkelaar nodig?"
is de retorische vraag die de Almeerse wethouder Adri Duijvenstein zich in het
artikel Eindelijk Wild Wonen stelt (Zaterdags Bijvoegsel, 7 april). Onder het
mom van meer keuzevrijheid voor de woonconsument en als reactie op wat men
beschouwt als jarenlange eentonigheid in Vinexwijken, heeft bestuurlijk en
ambtelijk Almere zich gestort op het Wilde Wonen: het voor particulieren
mogelijk maken om naar eigen inzicht en mogelijkheden een droomhuis op eigen
kavel te bouwen.

Ooit timmerde een andere sociaal-democraat, Jan Schaefer, aan de weg met de
kreet 'In gelul kan je niet wonen'. Deze kreet zou ook wel eens van toepassing
kunnen zijn op het verhaal van Duijvenstein. Zo haalde hij als voorbeeld van
goed particulier bouwinitiatief de 17de eeuwse Amsterdamse grachtengordel aan.
Was die dan niet in de Gouden Eeuw opgezet door zichzelf overzee verrijkende
Nederlanders, en mocht Jan Modaal in die tijd niet slechts door het deurtje
onder de stoeptreden via het souterrain naar binnen?

Het realiseren van je eigen droomhuis heeft wel degelijk alles te maken met je
financiële mogelijkheden als particulier. Als voorbeeld: met een modaal inkomen
en een parttime werkende partner is de particulier in staat 200.000 euro
gefinancierd te krijgen. Met de huidige bouw- en grondprijzen moet je wel heel
erg je best doen om daarvoor op een eigen kavel een droomhuis te bouwen. Als het
al lukt, zal de praktijk leren dat deze dan verdomd weinig afwijkt van de zo fel
bekritiseerde doorzonwoning met vier indelingsvarianten.

Het ontwikkelingstraject van een woning kan ook makkelijk drie jaar in beslag
nemen. In die periode is de opdrachtgever met zijn privévermogen op zichzelf
aangewezen en erg kwetsbaar door allerlei fluctuaties in bouwprijzen, rente,
regelgeving, waardeontwikkeling enz. Het strekt dan ook tot aanbeveling voor de
particuliere opdrachtgevers om een goede aansprakelijkheids- en
rechtsbijstandverzekering af te sluiten, die de risico's van het zelfbouwen
zoveel als mogelijk afdekt. De hoogte van de premie geeft dan een uitstekende
indicatie van de nergens vermelde risico's.

LOAD-DATE: April 14, 2007

LANGUAGE: DUTCH; NEDERLANDS

PUBLICATION-TYPE: Krant


                         Copyright 2007 NRC Media B.V.
                              All Rights Reserved

                              108 of 146 DOCUMENTS



                                NRC Handelsblad

                                 April 13, 2007

Mulisch maakt kans op 'Booker'

SECTION: KUNST; Blz. 08

LENGTH: 240 woorden

DATELINE: Londen, 13 april.


Harry Mulisch is een van de vijftien kandidaten voor de internationale Man
Booker-prijs. De schrijver bevindt zich in het gezelschap van onder meer Salman
Rushdie, Philip Roth, Amos Oz en Margaret Atwood. De winnaar van de prijs
waaraan een bedrag is verbonden van 60.000 pond (90.000 euro), wordt in juni
bekendgemaakt.

De internationale Man Booker-prijs bestaat pas sinds 2005 en wordt eens in de
twee jaar toegekend. De eerste winnaar was de Albanese schrijver Ismail Kadare.
Anders dan bij de 'gewone' Man Booker-prijs, waarnaar alleen schrijvers uit
Groot-Brittannië en het Gemenebest kunnen dingen, worden schrijvers bij de
internationale onderscheiding niet op een recent boek beoordeeld maar op hun
hele oeuvre.

Het dagblad The Guardian omschrijft Mulisch vandaag als een 'dark horse', een
minder voor de hand liggende kanshebber. De krant wijst vooral op zijn
'oorlogsromans': Het Stenen Bruidsbed, De Aanslag en Siegfried. Volgens het blad
komen die deels voort uit de ervaringen die hij als jongen opdeed in de
oorlogsjaren. De krant wijst erop dat Mulisch een joodse moeder had en een vader
die voor een Duitse bank werkte die zich bezighield met geconfisqueerde goederen
van joden.

Mulisch won het afgelopen half jaar al diverse internationale literaire prijzen,
waaronder de Italiaanse Premio Nonino en de Prix Européen des jeunes lecteurs.
Onlangs werd zijn boek De ontdekking van de hemel verkozen tot beste
Nederlandstalige boek.

LOAD-DATE: April 13, 2007

LANGUAGE: DUTCH; NEDERLANDS

PUBLICATION-TYPE: Krant


                         Copyright 2007 NRC Media B.V.
                              All Rights Reserved

                              109 of 146 DOCUMENTS



                                NRC Handelsblad

                                 April 11, 2007

Ongesluierd schaken in Afghanistan;
Frank Boy organiseert schaakevenementen in postconflictgebieden

BYLINE: Danielle Pinedo

SECTION: SPORT; Blz. 13

LENGTH: 786 woorden

DATELINE: Den Haag, 11 april.

SAMENVATTING:

Beleidsambtenaar Boy Frank (55) organiseert schaaktoernooien in landen als
Afghanistan, Eritrea en Angola. Met onverwachte effecten. "Schaken werkt
neutraliserend."

VOLLEDIGE TEKST:

Den Haag, 11 april. - Het is voorjaar 2003. In de Afghaanse hoofdstad Kabul
dromt een groepje gesluierde vrouwen samen voor de compound van de Nederlandse
ambassade. Ietwat schichtig kijken ze om zich heen, dan vragen ze de bewaking of
ze naar binnen mogen. Via via hebben de vrouwen vernomen dat een medewerker van
de ambassade schaaklessen geeft. En dat leidt tot grote opwinding, want onder
het Talibaanregime was het strafbaar om deze sport te beoefenen. Als de vrouwen
even later een eigen hoekje in de tuin krijgen toegewezen, stijgt de
gevoelstemperatuur. En dan gaan voor het eerst ook de sluiers omlaag.

Boy Frank (55), beleidsambtenaar op de afdeling asiel en migratie van het
ministerie van Buitenlandse Zaken, draagt vaak dit voorbeeld aan als hem
gevraagd wordt waarom hij schaakevenementen in het buitenland organiseert. "Als
schaker is iedereen gelijk. Of je nu man of vrouw bent, blank of zwart, minister
of student, je hebt allemaal hetzelfde doel voor ogen: een toernooi winnen,
liefst van een grootmeester. En dat kan tot ongekende maatschappelijke effecten
leiden."

Zo kon het bijvoorbeeld gebeuren dat de Afghaanse minister van Buitenlandse
Zaken in 2003 aan hetzelfde schaaktoernooi deelnam als ISAF-soldaten en
oud-strijders. De wapens lagen binnen handbereik, maar niemand die er enig acht
op sloeg. "Het geroezemoes tijdens schaaktoernooien werkt neutraliserend", zegt
Frank, die zelf al een halve eeuw schaakt en twee keer van een grootmeester won.
"Zonder dat er een gesprek wordt gevoerd leren voormalige tegenstanders elkaar
wat beter kennen."

De eerste keer dat hij een schaaktoernooi organiseerde was in 1983, op de
Hollandse Club in Singapore. Frank werd door het ministerie uitgezonden en wilde
graag iets doen voor de lokale bevolking. "Ik heb een organisatiedrang",
grinnikt hij. "En het is natuurlijk prachtig als anderen daar het nut van
inzien." Zo meldden zich voor het toernooi in Singapore - een jeugdtoernooi -
enkele tientallen jongeren aan. Om een geldprijs te winnen en zich in
internationaal verband te profileren. Veel deelnemers hopen als schaker te
kunnen doorbreken.

In elke stad waarnaar Frank in de daaropvolgende decennia werd uitgezonden,
organiseerde hij schaakevenementen: Moskou, Asmara, Boekarest, Tbilisi, Luanda,
Kabul en Teheran. Nu eens voor jongeren, dan weer voor een gemêleerd gezelschap
van studenten, diplomaten, militairen en journalisten. "Grootmeesters als
Anatoli Karpov en Jan Timman zijn altijd wel bereid zich - in ruil voor een
vlucht, hotelkamer en honorarium - in te schrijven. En dat verhoogt natuurlijk
de status van een toernooi. Ik vergelijk het een beetje met John McEnroe die een
paar dagen lang zijn krachten meet met amateurtennissers. "

Omdat de toernooien kinderen van de straat houden en in sommige landen de
emancipatie van vrouwen bevorderen, betaalt het ministerie van Buitenlandse
Zaken een deel van de kosten. Maar als er een grootmeester aan een toernooi
meedoet, vindt Frank altijd wel een sponsor om diens vlucht of hotel te betalen.
"Die grootmeesters zijn onze grootste kostenpost. Want anders dan bij sporten
als golf, voetbal en tennis kun je schaken met geringe middelen beoefenen. Met
een paar borden, een geschikte ruimte en een goede organisatie en pr-campagne
ben je klaar. "

Frank, die tussen de bedrijven door ook schaakscholen bezocht in afgelegen
oorden als Siberië en schaaklessen gaf aan Afghaanse vrouwen, zegt in de loop
der jaren veel te hebben geleerd. "Want de culturele verschillen zijn enorm. Zo
hadden wij in Tbilisi de grootste moeite toernooien voor de gewone burger open
te stellen - schaken is daar doorgaans voorbehouden aan de elite - en kregen wij
in Oost-Europa te maken met oplichters die hoge toegangsprijzen vroegen aan
nietsvermoedende deelnemers. In Eritrea hanteerden sommige schakers hun eigen
spelregels. En wat te denken van de grootmeester die adviezen influisterde voor
een dollar per zet? In elk land worden wij voor uitdagingen gesteld."

Beschouwt hij de schaaktoernooien als een nieuwe vorm van
ontwikkelingssamenwerking? Frank lacht bescheiden. "Ik denk dat we met het
schaken in drie belangrijke beleidsdoelstellingen voorzien. De schaaktoernooien
zorgen voor positieve media-aandacht in het buitenland. Ze bieden de jeugd een
toekomstperspectief. En ze bespoedigen de emancipatie en maatschappelijke
betrokkenheid van vrouwen in postconflictgebieden als Afghanistan en Eritrea. Ik
denk dat ik die boodschap een dezer dagen aan onze nieuwe minister van
Buitenlandse Zaken zal overbrengen."

LOAD-DATE: April 11, 2007

LANGUAGE: DUTCH; NEDERLANDS

NOTES: Schaken bij BZ; Rotterdam, 11 april. - Op 13 april speelt grootmeester
Jan Timman een simultaanwedstrijd tegen 66 tegenstanders op het ministerie van
Buitenlandse Zaken in Den Haag. Het internationale spelersveld bestaat uit
(oud)parlementariërs, diplomaten, journalisten, ambtenaren en studenten. Meest
opvallende deelnemers: journalist Frits Wester, voormalig Tweede Kamervoorzitter
Dick Dolman en de 96-jarige oud-parlementariër Johan van Hulst. De minister van
Buitenlandse Zaken Maxime Verhagen doet de eerste zet. Het is voor het eerst dat
het ministerie een schaakevenement in Nederland organiseert.

GRAPHIC: 1104spo1schaakkk, Boy Frank., Foto Roel Rozenburg

PUBLICATION-TYPE: Krant


                         Copyright 2007 NRC Media B.V.
                              All Rights Reserved

                              110 of 146 DOCUMENTS



                                NRC Handelsblad

                                 April 7, 2007

Tegen de jarretelfilosofie: hoerige lingerie helpt de emancipatie helemaal niet

BYLINE: Stine Jensen

SECTION: OPINIE & DEBAT; Blz. 17

LENGTH: 1835 woorden

SAMENVATTING:

Vroeger geloofde ik dat het een teken van bevrijding was, vrouwen die ervoor
kiezen om lustobject te zijn. Fout gedacht. Wat ooit bevrijdend en grappig was,
is nu door en door commercieel en zelfs gevaarlijk.

VOLLEDIGE TEKST:

Ze neemt tweehonderd vierkante meter in beslag en ze draagt een goudkleurige
bikini. Deze grote reclamefoto, bestemd voor een winkelpand aan de Oude Gracht
in Utrecht, heeft het ongenoegen opgewekt van de ChristenUnie. Reclame maken
voor lingerie mag, stelt de ChristenUnie, maar moet de vrouw op deze manier als
lustobject in de openbare ruimte worden afgebeeld? De woordvoerder van de
lingerieketen ontkende dat de vrouw een lustobject zou zijn en sprak van 'een
mooie vrouw die geniet van een zonnige dag'.

Tot voor kort zou ik mij achter de lingeriewoordvoerder hebben geschaard. Van de
neoconservatieve politiek christelijke wind die over Nederland waait, die
moeizaam bevochten seksuele normen en waarden met betrekking tot onder meer het
homohuwelijk en abortus ter discussie stelt, moet ik niet veel hebben. Een vrouw
in een bikini is niet per se onderdrukt en kan even goed lustsubject zijn. Als
dochter van een feministische moeder die tot vermoeiens toe benadrukte hoe
belangrijk de geestelijke ontwikkeling is, vond ik de ontdekking van het
verwaarloosde lichaam als bron voor plezier, verfraaiing en vrouwelijke macht
een verademing. Ik zag veel in het lippenstiftfeminisme: feminisme in een
aantrekkelijke verpakking. Rolmodellen van zelfstandige, geëmancipeerde vrouwen
die hun seksuele onafhankelijkheid voorstaan en dat ook durven te laten zien,
waren er begin van dit millennium te over. Zelf viel ik als een blok voor
brainbabe Samantha uit Sex & the City, die bijna elke aflevering in haar
satijnen slipje, kanten bh en naaldhakken verscheen om de man van haar keuze te
verleiden. Ik vond haar slim, verfrissend, bevrijd, charmant, supersexy én
geestig: 'I don't believe in Republican Parties or Democratic Party, I just
believe in parties'.

Ik zag, kortom, het emancipatoire nut van hoerige lingerie in.

Ik heb mij vergist.

Niet de ChristenUnie heeft mij mijn vergissing doen inzien, maar twee andere
dames in lingerie, die de afgelopen weken de media beheersten.

Een citaat uit hun werk : '"Jij wordt geen Playmate, Heleen. Alleen Playmates
krijgen nietjes in hun buik. En een uitklapposter." "Wat word ik dan? Een bunny?
Krijg ik oortjes en zo'n lief, poezelig staartje?" Ik begon te giechelen.'

Op het omslag van Stout. Over flirten, succes, macht, lingerie en erotiek staat
een sleutelgat, en wie het boek openslaat ziet een vrouw die haar rode slipje
afstroopt tot op haar naaldhakken. In het boek treffen we onder meer aan: The
making of the blootfoto voor de Playboy van Heleen. Tevens starring: het
schaamhaar van Marlies. Veel lesbisch geflirt tussen Heleen en Marlies. Marlies
die met haar vingers de natte lippen van Heleen beroert, Heleen met haar tong de
lippen van Marlies raakt, alsof ze gaan tongzoenen. Heel, heel veel
lingeriesetjes van Marlies Dekkers. En veel aanprijzingen voor het 'stoute' werk
van Heleen van Royen, in wier werk veel en geil gewipt wordt buiten de sleur van
het huwelijk.

'Stout' is een nogal dik uitgevallen reclamefolder in boekvorm die op de
huishoudbeurs werd gepresenteerd. Stout-zijn, zo wil de boodschap, is ook
weggelegd voor de gewone vrouw. Zie mij, lees mij, begeer mij, koop mij, imiteer
mij, schreeuwt het boek.

'Stout' betekent meer dan 'sexy', zeggen Van Royen en Dekkers. Het betekent ook
ambities verwezenlijken, werken, economische onafhankelijkheid. Daar kan ik
niets op tegen hebben. Maar wat hebben economische onafhankelijkheid, het
playboyproza van Van Royen en de lingeriesetjes van Marlies nu precies met
elkaar te maken? Waarom draagt economische onafhankelijkheid een lingeriesetje?

Donderdag 12 april verschijnt de Nederlandse vertaling van Female Chauvinist
Pigs. New York Times-journaliste Ariel Levy rekent hierin overtuigend af met de
gedachte dat 'playboy'-bunny spelen vrouwen macht zou geven. Levy noemt in haar
boek veel voorbeelden van wat zij noemt de pornoficatie van de Amerikaanse
samenleving: de opmars van pornografie in de populaire cultuur. Rolmodellen voor
jonge vrouwen zijn Paris Hilton, die beroemd werd omdat er een pornofilmpje op
het internet rondslingerde en pornoster Jenna Jameson, die met How to make love
like a Pornstar de bestsellerlijsten aanvoerde. Oprah Winfrey droeg ook haar
steentje bij aan de 'erotische bevrijding' van de vrouw door strippen en
paaldanscursussen ('goed voor de spieren') aan te prijzen. In het
televisieprogramma Girls Gone Wild gaan jonge vrouwen vrijwillig uit de kleren
omdat ze een pet van GGW kunnen winnen. Ze hebben ook seks met elkaar voor de
camera, aangemoedigd door een menigte mannen. Ze kleden zich als pornosterren en
ze dragen een playboykettinkje om hun nek.

Ook Nederland kent zijn bimbo- en pornoficatie. Jonge vrouwen hebben het huidige
playboyideaal overgenomen: glad geschoren. In Spuiten en slikken speelde Filemon
onlangs mee in een pornofilm; MTV en TMF bieden dagelijks een portie billen en
borstenschudden, nog niet zo lang geleden gingen jonge meiden voor Breezers uit
de kleren, de doe-het-zelf huis-tuin-en-keukenpornografie neemt toe - met een
webcamera zijn de grenzen gauw verlegd.

Ariel Levy is uiteraard niet de eerste feministe die zich drukt maakt om
vrouwbeelden in de media. Naomi Wolf wees in The Beauty Myth (1991) er
bijvoorbeeld al op dat de cosmetica-industrie en de bladenwereld onrealistische
ideaalbeelden van vrouwelijkheid opwerpen. Het verschil met toen is echter dat
de ideaalbeelden waaraan vrouwen zich nu in toenemende spiegelen uit de
porno-industrie komen. En vrouwen gaan zelfs onder het mes om er op te lijken:
een nieuwe generatie vrouwen en tienermeisjes laat hun schaamlippen verkleinen
en hun borsten volproppen met implantaten.

Feministische zusters bestaan niet meer, er zijn alleen nog maar
siliconenzusters.

Levy signaleert de opmars van de 'female chauvinist pig', de vrouw die zichzelf
tot lustobject maakt. Ze ziet er niet alleen uit als een karikatuur van
vrouwelijke seksualiteit, maar is net als de 'male chauvinist pig' seksistisch.
Ze beziet zichzelf en andere vrouwen als 'consumptieartikel' en verafschuwt
vrouwen die een 'meisjemeisje' willen zijn. Ze gedraagt zich mannelijk, gaat
veel met mannen om, waardoor ze als een soort 'ere-man' figureert (een
'loop-hole-woman' noemt Levy dat). Ze doet alsof ze mannen snapt, weet wat die
willen, en ze praat met ze mee. Ze ontwikkelt vrouwenhaat - 'niet aanstellen,
werken!' Dat veel pornobedrijven door vrouwen worden gerund is dan ook, aldus
Levy, schijnemancipatie: creatieve of originele beelden van vrouwelijke
seksualiteit heeft het niet opgeleverd.

Wat ooit bevrijdend en grappig was, is nu door en door commercieel, en zelfs
gevaarlijk. Het leidt tot psychische beschadigingen, seksueel riskant gedrag met
een toename van overdraagbare ziekten, en uiteindelijk ook zelfverminking. Zie
bijvoorbeeld de Nederlandse documentaire Beperkt houdbaar (2007) van Sunny
Bergman. Daarin wijst zij op de gevaren van de cosmetica-industrie en de
plastische chirurgie. In een opmerkelijke scène gaat de maakster zelf met haar
benen wijd. 'You're a candidate', horen we de plastisch chirurg zeggen. En om
alle operaties uit te voeren (verkleining van schaamlippen, schaamheuvel slanker
maken) zal ze een flinke som geld moeten neertellen. Ze laat daarbij haar
erogene zones afsnijden. Wie te berde brengt dat, anders dan in Afrika, de
vrouwen in het Westen de besnijdenis uit 'vrije wil' doen, vergeet dat de 'vrije
wil' nogal zwak kan zijn. Hoe 'vrij' is de wil van een onzekere tiener dat er
graag bij wil horen (in dit geval: door op een pornoster te lijken)?

In al deze gevallen gaat het om de relatie tussen beeldvorming en werkelijkheid.
Flauberts Madame Bovary was een van de eerste literaire slachtoffers van de
beeldvorming. Ze las uren in damesblaadjes en romannetjes over de nieuwste mode
en de mooiste liefdesavonturen. Zo wilde ze ontsnappen aan middelmatige
gevoelens. Als ze beseft hoe groot de discrepantie tussen de verbeelding en de
werkelijkheid is, raakt ze steeds gedeprimeerder. Het contrast is zo groot dat
ze zichzelf van haar leven berooft.

In deze tijd lijkt het gat tussen verbeelding en werkelijkheid gedicht: het
ideaal is te koop. Het probleem is dat de ideaalbeelden waaraan vrouwen zich
spiegelen gemanipuleerd zijn. In de foto's van (naakt)modellen in
vrouwentijdschriften en Playboy zijn schaamlippen weggeretoucheerd en de vagina
is praktisch verdwenen. De gemanipuleerde beelden beïnvloeden vrouwen en grijpen
in de werkelijkheid in. Life follows porn. Ook 'Stout' is in dit opzicht niet
onschuldig. Marlies en Heleen presenteren zich als de softpornoster-next door:
ze werpen zich op als je beste vriendin (wie stout is, is niet alleen) die je
zullen helpen met het uitzoeken van de juiste string en bh. Je hoeft voor je
bevrijding alleen maar naar een winkel van Marlies te rennen, want 'macht en
succes = flirten, erotiek en lingerie' - zie hier de Nederlandse commerciële
variant van de Amerikaanse droom.

Sommige journalisten vonden Stout helemaal niet 'stout' en spraken zelfs van
'het nieuwe burgerlijk' (zoals Aaf Brandt Corstius in nrc.next). Anderen prezen
de timing van het boek; te midden van een nieuwe christelijke wind die over
Nederland waait, met veel vrouwonvriendelijke elementen in het regeerakkoord,
kon het geen kwaad als eens wat meer vrouwen de stoute schoenen aantrekken -
'deze vrouwen hebben de tijdsgeest beter te pakken dan de opstellers van het
regeerakkkoord', aldus columniste Elsbeth Etty in deze krant. Ik zie het anders:
'Stout' is geen progressief boek. Het is een door-en-door commercieel boek dat
de opmars van de platte bimbocultuur en de pornoficatie in Nederland inluidt.
Het omarmt het playboyideaal van konijntjes, en daar past de flirterige
bijna-seks tussen twee heteroseksuele vrouwen ook in. Het bejubelen van 'werken'
krijgt akelige trekken van 'sekswerken', zoals het 'bevrijdende' poseren voor
Playboy net als Heleen van Royen.

Wie moppert over vrouwen die er zelf voor kiezen om lekker stout te zijn in hun
lingerie, is al gauw een tutje of een conservatief. Ook ik wil liever geen
moraalridder zijn. Normen en waarden? Bah! Maar wie normen en waarden aan de
commercie overlaat, belandt in bimboland. Zo zeggen Van Royen en Dekkers het
zelf: "Het begon allemaal met een rode Valentijnstring. Dat is dan gelijk in een
notendop de filosofie van Marlies en mij: de meeste goede dingen in het leven
beginnen met een rode string. Een rode jarretel mag ook."

De eerste Nederlandse Female Chauvinist Pigs, die hun seksualiteit als
commercieel goed inzetten onder het mom van 'emancipatie' en 'bevrijding', zijn
opgestaan en presenteren hun jarretelfilosofie op de huishoudbeurs.

Van de rode string is de stap naar de 'correctie' (lees: verminking) van de
schaamlippen niet ver.

Ik heb mij vergist. Over die goudkleurige bikini geef ik de ChristenUnie gelijk.

LOAD-DATE: April 6, 2007

LANGUAGE: DUTCH; NEDERLANDS

NOTES: Docent literatuurwetenschap aan de Vrije Universiteit. Na de zomer
verschijnt 'Goddelijke brulapen', een bundel essays over mannelijkheid en
vrouwelijkheid.; Ariel Levy treedt op 12 april op uitnodiging van het John Adams
Institute op in Odeon in Amsterdam. Moderator is NRC Handelsblad columniste
Heleen Mees.; Feministische zusters zijn vervangen door siliconenzusters; Wie
normen en waarden aan commercie overlaat, belandt in bimboland

PUBLICATION-TYPE: Krant


                         Copyright 2007 NRC Media B.V.
                              All Rights Reserved

                              111 of 146 DOCUMENTS



                                NRC Handelsblad

                                 April 5, 2007

Een spel voor koopman en dominee;
Europese Commissie komt in actie tegen Nederlands gokbeleid

BYLINE: Ronald Olsthoorn

SECTION: NEDERLAND & EUROPA; Blz. 07

LENGTH: 883 woorden

DATELINE: Amsterdam, 5 april.

SAMENVATTING:

De Europese Commissie heeft een eerste stap gezet in een inbreukprocedure tegen
Den Haag wegens het Nederlandse gokbeleid. Dat gaat in tegen de regels van de
interne markt. Er zijn "dringende redenen van algemeen belang".

VOLLEDIGE TEKST:

"Scandinaviërs zijn gek, wilde pokeraars. Maar ook Italianen hebben geen flauw
benul waarmee ze bezig zijn." Maandagavond tegen tienen. Op een studentenetage
in de Amsterdamse Pijp zit Hans van Haarlem (25) voor twee 24 inch
computerschermen. Op de in Nederland illegale site www.everestpoker.com speelt
hij nog een paar 'handjes'. "Want", zo verklaart de gesjeesde student, "na een
middag op het terras moet er nog even 'gewerkt' worden."

Gokken op internet. Een legaal aanbod, zoals Holland Casino dat in de fysieke
wereld verzorgt, is er niet. Maar daar komt verandering in als de Eerste Kamer
nog voor de zomer over een voorstel tot wijziging van de Wet op de kansspelen
beslist. Het ministerie van Justitie wil voor een proef van drie jaar het
monopolie van het staatsbedrijf Holland Casino met de virtuele wereld
uitbreiden.

En dat terwijl het Nederlandse kansspelenbeleid binnen de EU omstreden is.
Zonder vergunning mag een bedrijf in Nederland geen casinoactiviteiten
exploiteren. In de praktijk verleent de overheid de enige vergunning altijd aan
Holland Casino, waarvan de inkomsten terugvloeien in de staatskas. Buitenlandse
bedrijven hebben hierdoor op de Nederlandse markt het nakijken en dat is een
inbreuk op het vrij verkeer van diensten binnen de EU.

Tenminste, dat vindt een aantal Europese aanbieders van off- en online
gokdiensten die hierover bij de Europese Commissie hebben geklaagd. De Commissie
is daarom een inbreukprocedure gestart en heeft de Nederlandse regering vorige
maand schriftelijk om opheldering verzocht. "In beginsel is gokken een nationale
aangelegenheid, maar het mag niet zo ver gaan dat op oneigenlijke gronden de
deur voor buitenlandse exploitanten wordt dichtgehouden", zegt een woordvoerder
van eurocommissaris McCreevy (Interne Markt).

Nederland stelt zich op het standpunt dat de gokmonopolies van bedrijven als
Holland Casino en de Lotto gerechtvaardigd zijn om "dringende redenen van
algemeen belang", zoals het voorkomen van gokverslaving, consumentenbescherming
en het tegengaan van illegaliteit en criminaliteit. Over deze zogenoemde
kanalisatiegedachte heeft pokeraar Van Haarlem zo zijn eigen mening. "Dat is
toch om van te kotsen", zegt hij terwijl hij met een paar muisklikken behendig
zijn inzet met 30 dollar verhoogt op een van de vier speeltafels waarop hij
tegelijkertijd actief is. "Ik kom geregeld in Holland Casino en een restrictief
beleid is wel het laatste wat ik daar tegenkom. Integendeel, de filiaalmanagers
krijgen zelfs bonussen bij een zo hoog mogelijke omzet." In een reactie spreekt
de woordvoerder van Holland Casino liever van "continuïteitsdoelstellingen,
waarbij preventie voorrang heeft boven financieel gewin".

Ook Martine de Koning, advocaat en gespecialiseerd in het EU-recht, zet haar
vraagtekens bij de Nederlandse aanpak. "Dominee of koopman? Nederland worstelt
duidelijk met deze twee verschillende hoedanigheden." De Koning doelt op de
114,4 miljoen euro winst die Holland Casino in 2005 behaalde en die ten goede
komt aan de Nederlandse schatkist. En ook op de overvloedige tv-reclames die de
burger eerder aanmoedigen dan ontmoedigen om een gokje te wagen.

Van de Nederlandse rechters heeft minister Ernst Hirsch Ballin (CDA, Justitie)
tot dusver niets te vrezen. De Hoge Raad en de Raad van State vinden het
vergunningenstelsel een geoorloofde beperking van het vrij verkeer van diensten.
"Maar dat geeft geen garanties voor het Europese traject", waarschuwt De Koning.
"Ik zie niet in waarom een buitenlandse partij niet in dezelfde mate of zelfs
beter de negatieve gevolgen van het gokken zou kunnen beheersen."

De gokmonopolies staan in Brussel hoog op de agenda. Naast Nederland, houdt de
Commissie in nog eens tien lidstaten de ontwikkelingen scherp in de gaten.
Recent sprak het Hof van Justitie zich uit tegen het Italiaanse
vergunningenstelsel; een opsteker voor de Commissie.

Monopolie of niet, pokeraar Van Haarlem ziet zijn 25-urige werkweek en onbelaste
maandinkomen - "een zeer goede Jan Modaal" - liever niet in gevaar komen. Hem is
wel duidelijk waarom Holland Casino zich ook op internet wil begeven: "Die
willen graag een stuk van de taart". Volgens cijfers van het College van
Toezicht op de Kansspelen gokten in 2005 al 277.000 mensen op internet. Ze gaven
zo'n 120 miljoen euro uit.

Omdat de servers van vrijwel alle illegale sites zich in landen als Costa Rica,
Antigua of Malta bevinden, waar geen of minder strenge regels gelden, kan
Nederland weinig tegen het illegale aanbod beginnen. Justitie richt zich daarom
nu op de aanpak van de creditcardmaatschappijen die het betalingsverkeer
faciliteren.

Met een bezorgde blik schenkt Van Haarlem een glas rosé in. "Dat moet ik
natuurlijk niet hebben. Mensen die uit hun werk of uit de kroeg komen moeten wel
gewoon simpel hun creditcardnummer kunnen intikken en wat handjes kunnen spelen;
van die hobbyisten moet ik het hebben." Wat Van Haarlem gaat doen als dit
allemaal ooit ophoudt? "Daar lig ik wel eens wakker van", reageert hij quasi
laconiek. "Op zo'n bezemwagentje van het stadsdeel, denk ik."

LOAD-DATE: April 20, 2007

LANGUAGE: DUTCH; NEDERLANDS

NOTES: Hoe werkt de inbreukprocedure tegen Nederland?; In april 2006 hebben
verschillende Europese gokbedrijven, maar ook consumenten, bij de Europese
Commissie geklaagd over de monopolies van Nederlandse bedrijven als Holland
Casino, de Lotto en de Staatsloterij.; De Commissie onderzoekt nu of het
Nederlandse gokbeleid inderdaad in strijd is met de Europese regels voor het
vrije verkeer van diensten. Als eerste stap heeft de Europese Commissie
Nederland op 21 maart per brief in gebreke gesteld.; De Nederlandse regering
heeft twee maanden de tijd om op de brief te reageren en de Europese Commissie
ervan te overtuigen dat buitenlandse gokbedrijven niet ten onrechte van de
Nederlandse markt worden geweerd.; Mochten de Commissie en Nederland hun
standpunten handhaven, dan spreekt het Europese Hof van Justitie zich uit over
de zaak van het gokbeleid.

GRAPHIC: 0504NNEUvanhaarlem, Hans van Haarlem speelt een 'handje' poker via
internet. Een legaal aanbod aan sites is er nog niet., Foto Roger Cremers

PUBLICATION-TYPE: Krant


                         Copyright 2007 NRC Media B.V.
                              All Rights Reserved

                              112 of 146 DOCUMENTS



                                NRC Handelsblad

                                 April 3, 2007

Mijmeren over scorekaarten

BYLINE: Tom-Jan Meeus

SECTION: SPORT; Blz. 11

LENGTH: 480 woorden

DATELINE: CINCINNATI, 3 APRIL.

SAMENVATTING:

Gisteren vierde de Amerikaanse stad Cincinnati Opening Day, het begin van het
Amerikaanse honkbalseizoen.

VOLLEDIGE TEKST:

Tom-Jan Meeus

Het heimwee staat Lou Dollan (76) in de ogen, en hij geniet ervan. Op Opening
Day begint de lente, meisjes laten hun benen zien, de deprimerende maanden
zonder honkbal zijn voorbij.

Hij zit in het Great American Ball Park van Cincinnati, stoel DD1, en elke
wending in het spel van de wedstrijd de Cincinnati Reds tegen de Chicago Cubs is
een herinnering. Hij ziet hoe de pitcher een change-up speelt, een langzame bal
die snel oogt, zodat de slagman in de lucht maait, en meteen schiet hem een
soortgelijk moment uit 1968 of 1989 te binnen.

Hij overdenkt de namen van de spelers die erbij betrokken waren, het belang van
de match voor de toenmalige competitie, de uitslag van destijds - en hij voelt
dat de soepelheid van zijn hersenen terugkeert. Als Opening Day een uurtje
gaande, is tikt Lou Dallon zijn buitenlandse buurman aan: "Ik leef weer."

In heel Amerika is het deze week Opening Day, maar voor het ware gevoel moet je
in Cincinnati, Ohio, zijn. De Cincinnati Reds werden in 1869 de eerste
profhonkbalclub in de VS, en op Opening Day staat het leven hier stil. Alles
draait om honkbal, the American game. Iedereen heeft vrij. Er is een parade, een
markt, de bierpompen gaan 's ochtends al open. Ook mensen die nooit naar de Reds
gaan hijsen zich in het rood van de club.

Honkbal is op zijn retour in de VS, American football is nu nummer één. Football
sluit de duurste televisiecontracten, de Super Bowl is het evenement van het
jaar. Honkbal verliest belangstelling van jongeren en zwarten.

Maar honkbal heeft traditie, nostalgie, melancholie. Gevoelens die in het
Amerikaanse leven niet gemakkelijk een uitweg vinden. Het Great American Ball
Park is vandaag overbevolkt met mannen van boven de vijftig die als kind aan de
hand van hun vader naar het stadion wandelden. En die op lange zomeravonden, het
oor aan de radio, de resultaten op scorekaarten van Big Boy bijhielden,
restaurantketen voor de gewone man. Het Amerika van de jaren vijftig, de wereld
van vóór de War on Terror.

Howard Wilkinson, politiek redacteur van de Cincinnati Enquirer, kan vertederd
over de scorekaarten vertellen. Hij is uren na de openingsmatch in een rood
poloshirt een bruine kroeg vlakbij het stadion binnengestapt. Hij is opgetogen
(5-1 gewonnen) en weet alles van de Reds. De hoofdredactie heeft hem al vaak
gesmeekt honkbalverslaggever te worden. "Maar dan moet ik afstand nemen, dat wil
ik niet."

Zijn scorekaarten liggen thuis in mapjes. Tientallen jaargangen. Als hem een
herinnering aan een match te binnen schiet, loopt hij met zijn vingers langs de
mapjes en vist er de goede kaart uit. O heerlijke nostalgie. Hij bekijkt de
cijfers, mijmert weg. "Waarom? Omdat je altijd uitkomt bij de eerste keer dat je
zelf een bal probeerde te slaan."

LOAD-DATE: April 3, 2007

LANGUAGE: DUTCH; NEDERLANDS

NOTES: Dit is de eerste van drie afleveringen over het begin van de Amerikaanse
honkbalcompetitie.

PUBLICATION-TYPE: Krant


                         Copyright 2007 NRC Media B.V.
                              All Rights Reserved

                              113 of 146 DOCUMENTS



                                NRC Handelsblad

                                 March 31, 2007

Belastingaangifte als toneelstukje

BYLINE: Aertjan Grotenhuis

SECTION: VERMOGEN; Blz. 25

LENGTH: 551 woorden

SAMENVATTING:

U moet jaarlijks vóór 1 april uw belastingaangifte indienen, hetgeen dit jaar
veel weg heeft van een mislukte grap.

VOLLEDIGE TEKST:

De maand maart behoort toe aan belastingalmanakken, aangiftecampagnes van
vakbonden en rechtswinkels en schoenendozen met bonnetjes. Dit jaar was
bijzonder. Terwijl de gewone burgers op hun aangifte zwoegden, hielden
belastingambtenaren een estafettestaking voor 2,5 procent meer loon en een 13de
maand.

Dat was nadat de fiscus had opgeroepen even geen elektronische aangifte te doen
wegens een computerprobleem en nadat onduidelijkheid was ontstaan over de
bijleenregeling, een onderdeel van de hypotheekrenteaftrek. Bovendien riep de
Nationale ombudsman, Alex Brenninkmeijer, de Belastingdienst uit tot het
overheidsorgaan dat de meeste klachten oplevert.

Zo rampzalig is dat allemaal ook weer niet. Lang niet alle belastingkantoren
waren bij de stakingen betrokken, de computerproblemen besloegen maar een paar
dagen in februari en als allergrootste overheidsdienst genereer je ook de meeste
klachten.

Overdrijven is ook een kunst en die verstaat Tweede Kamerlid voor de VVD Ineke
Dezentjé Hamming. Zij voerde de fiscaal barre maartmaand aan als reden om dit
jaar de uiterste inleverdatum te verschuiven van 1 april naar 1 mei. "Miljoenen
belastingbetalers zitten met de handen in het haar omdat zij de aangifte niet op
tijd afkrijgen", betoogde zij met het nodige gevoel voor dramatiek.

Ze is in de opmerkelijke gebeurtenissen die zich toen ontrolden, de enige
parlementaire routinier. Want de fiscaal specialisten van regeringspartijen CDA
en PvdA in de Tweede Kamer, de Kamervoorzitter en de staatssecretaris van
Financiën zijn nieuw.

Die laatste, Jan Kees de Jager (CDA), staat onbevangen tegenover de fiscaliteit
en sprak als bewindsman voor het eerst de Tweede Kamer toe. Binnen de kortste
keren had Dezentjé Hamming hem klemgezet. Een maand uitstel was de bewindsman te
gortig. "Maar mocht de Kamer vinden dat het voor de beeldvorming goed is om
alles een weekje op te schuiven, dan ben ik daartoe bereid", zei De Jager.

Een makkelijk inkoppertje voor de Kamer zou je zeggen. Maar die liet de bal voor
het doel liggen toen de bewindsman er verhelderend aan toevoegde dat er
"ontzettend veel dingen niet goed gaan bij de Belastingdienst".

Interessant, maar wat is nou de uiterste inleverdatum? Kamervoorzitter Gerdi
Verbeet had kunnen helpen door haar goede voornemen uit te voeren om
toezeggingen van bewindslieden nog eens ondubbelzinnig samen te vatten.

De media interpreteerden de woorden van de staatssecretaris allemaal anders en
een dag later bleken de Kamerleden die het debat hadden gevoerd, zelf niet in
staat chocola te maken van de gevoerde discussie.

Met nog enkele dagen te gaan was de uiterste inleverdatum nog steeds mistig. In
een herkansing vroeg de Kamer staatssecretaris De Jager binnen 24 uur alsnog
duidelijkheid te scheppen. Dat gebeurde; de staatssecretaris verschoof de
uiterste inleverdatum van 1 naar 6 april 2007.

Alles lijkt verdacht veel op een mislukte 1 aprilgrap. Als die "miljoenen
belastingbetalers die met de handen in het haar zitten" echt bestaan, dan hebben
ze aan die vijf dagen ook niet veel.

De fiscus gunt trage mensen altijd al een uitlooptijd, doorgaans van twee à drie
weken. Pas daarna volgen boetes.

Aertjan Grotenhuis

LOAD-DATE: March 30, 2007

LANGUAGE: DUTCH; NEDERLANDS

PUBLICATION-TYPE: Krant


                         Copyright 2007 NRC Media B.V.
                              All Rights Reserved

                              114 of 146 DOCUMENTS



                                NRC Handelsblad

                                 March 31, 2007

SECTION: OPINIE & DEBAT; Blz. 14

LENGTH: 2788 woorden


Wereldmuseum gaat niet naar de bliksem

In het interview 'Commercie verdringt mijn verzameling. Kunstverzamelaar Sanders
is kwaad op het Rotterdamse Wereldmuseum' (NRC Handelsblad, 21 maart) brengt de
heer Sanders niet voor de eerste keer zijn argumenten naar voren: "Ze helpen het
museum naar de bliksem."

Ook wij hebben het Wereldmuseum een schenking gedaan bestaande uit een groot
aantal etnische sieraden afkomstig uit onder meer Marokko, Jemen, Oman, India,
Indonesië, Turkmenië et cetera. In tegenstelling tot de heer Sanders vinden wij
dat het Wereldmuseum niet naar de bliksem gaat. De heer Bremer, de directeur van
het museum, heeft juist plannen ontvouwd waardoor het museum vanuit een andere
invalshoek de betekenis en invloed van de verschillende culturen op onze manier
van leven kan laten zien.

Het Wereldmuseum moet in onze optiek meer doen dan kunst tonen. Het gaat erom
dat het museum met de middelen die het heeft ons informatie geeft en zo een
bijdrage levert aan het maatschappelijk debat. Onze bedoeling is een tegengeluid
te laten horen. Het is, denken wij, niet zo dat kunst te allen tijde in een
museum op de eerste plaats dient te komen.

Jaap Heij en Maudy Smith

Voorburg

Spiritualiteit is kernwoord bij nieuwe presentatie

Als nauw betrokkene - op het gebied van hedendaagse kunst - zowel bij het
Wereldmuseum als bij het Afrika Museum, wil ik benadrukken dat het Afrika Museum
zich slechts als potentiële, tijdelijke behoeder van Sanders' objecten beschouwt
(totdat de verbouwing van het Wereldmuseum gereed is). Het beleid van Bremer is
er niet op gericht het Wereldmuseum tot Efteling te verbouwen.

Het tegendeel is het geval: de door hem ingezette koers - economisch degelijk
onderbouwd - maakt het mogelijk om grote en zeer kostbare thematentoonstellingen
naar Rotterdam te halen of zelf te ontwikkelen. Het rendement van de vaste
collectie wordt door hem geoptimaliseerd. In het depot wordt het kaf van het
koren gescheiden. Eindelijk worden de vele 'sleepers' eens afgestoft. De vaste
opstelling wordt herzien, er zullen veel meer stukken te bewonderen zijn en ze
zullen vaker wisselen. Kernwoord bij die nieuwe presentatie is spiritualiteit.
Daarbij sluiten de wereldfeesten aan die in de straks gerestaureerde balzaal
niet alleen gevierd, maar ook toegelicht worden. Rotterdam is een stad van vele
culturen, dus van vele feesten. Bremer haalt een breed publiek het museum
binnen, waar iedere bezoeker iets van zijn eigen cultuur kan herkennen en kan
kennismaken met culturele verschillen en overeenkomsten.

Wouter Welling

Rotterdam

Commercieel instinct beperkt cultureel savoir-faire

Kunstverzamelaar Sanders maakt zich kwaad op de commercialisering van het
Wereldmuseum Rotterdam. Ik deel zijn angst. De wijze waarop het Wereldmuseum de
bekendheid van de Veertiende Dalai Lama heeft geëxploiteerd spreekt boekdelen.

'Bedrijf minstens drie keer per week de liefde', adverteerde het Wereldmuseum
bij aanvang van de tentoonstelling 'Tibet en de 14 Dalai Lama's' met een aan de
Dalai Lama toegeschreven 'instructie voor het leven.' Toen echter bleek dat dit
'citaat' klakkeloos was overgeschreven uit een lang weerlegde internet-hoax,
voerde directeur Bremer aan dat ook aan Jezus uitspraken worden toegeschreven
die niet van hem afkomstig zijn. Of de Dalai Lama dit daadwerkelijk gezegd heeft
deed kennelijk niet ter zake. Weken later heeft de directie alsnog besloten de
reclamecampagne te staken. Maar dit voorval maakt duidelijk hoe in het
Wereldmuseum het platte commerciële instinct een cultureel savoir-faire in de
weg staat. Dat Chinese propagandisten de tekst goed van pas komt om het moreel
van de bevolking van Tibet te ondermijnen - 'Museum bevestigt: Dalai Lama nieuwe
seksgoeroe!' - laat zien dat de gemaakte beoordelingsfout niet zo onschuldig is
als zij lijkt.

mr. R.M. Hogendoorn

Maasland

Veel schouwburgen hebben helemaal niets met kunst

'De lege zaal heeft altijd gelijk', kopte NRC Handelsblad op 16 maart: het
gesubsidieerde, kwetsbare kunsttheater zit in Nederland in de verdrukking. Er
zijn namelijk te veel groepjes theater aan het maken, terwijl het gesubsidieerde
toneel nog maar 15 procent van het aanbod in de Nederlandse theaters uitmaakt.

Hoe anders is de praktijk. Zelfs schouwburgvereniging VSCD erkent dat een ruime
meerderheid van de Nederlandse schouwburgen artistiek en financieel niet
toegerust is om 'serieus' kunsttheater te brengen. Een gebouw als De Reehorst in
Ede of 't Spant in Bussum wil ook helemaal geen serieus kunsttheater brengen.
Men beschikt niet over budget, noch over personeel dat weet wat dat is:
kunsttoneel. In die zalen heeft Toneelgroep Amsterdam niets te zoeken. Niemand
zou dat ook moeten willen.

Slechts een kleine 20 procent van de Nederlandse schouwburgen en theaters is in
staat tot het brengen van serieus gesubsidieerd toneel. De Amsterdamse
Schouwburg bijvoorbeeld, maar ook de Schouwburg in Winterswijk. Het programma
van die theaters bestaat voor een groot deel uit gesubsidieerd kunsttoneel, dat
ook heel aardig bezocht wordt. Dat getal relativeert dus die 15 procent.

Conclusie: er zijn niet te veel toneelgroepen en -groepjes. Er zijn wel veel te
veel schouwburgen die niets met kunst hebben. Verander 80 procent van die
schouwburgen ook in naam in het zalenverhuurcentrum dat ze feitelijk al zijn, en
de zogenoemde crisis in het gesubsidieerde toneel is er nooit geweest.

Wijbrand Schaap

Theateronderzoeker

Verklaring van Berlijn is verspilde moeite

Dank voor het afdrukken van de 'Verklaring van Berlijn' (Opiniepagina, 26
maart). Nu zijn we tenminste geïnformeerd over de gedachtenwereld van onze
regeringsleiders. De openingszin trekt direct al de belangstelling: "Europa
belichaamde eeuwenlang een idee dat hoop bood op vrede en wederzijds begrip."
Oh, denk ik dan, heb ik iets gemist? In welke eeuwen was dat dan? In gedachten
ga je terug: de 20ste eeuw met die twee oorlogen? Nee, natuurlijk niet. De 19e
dan, met zijn nationalisme? Nee, ook niet. De 18e? De 17e? Ik kom er niet uit.
Altijd goed opgelet bij de geschiedenislessen op school, maar dit hebben de
leraren me nooit verteld. Het moeten toch minstens twee opeenvolgende eeuwen
zijn geweest, anders kan je zo'n zin niet opschrijven. Maar dan, een paar regels
verder gaat het over "onze geschiedenis die zo vol is van bloedige conflicten en
menselijk leed". Dat herken ik beter, maar waar zijn nu die eeuwen uit de
openingszin opeens gebleven? Het lijkt erop dat onze leiders alleen zien wat ze
hebben willen zien, en een onlogische gedachtengang volgen om ons ergens naar
toe te masseren. Helaas, zo laat de werkelijkheid zich niet naar de hand zetten.
Wat een verspilde moeite. Als het een werkstuk van een leerling was, zou elke
leraar in het voortgezet onderwijs de aanhef hebben afgekeurd. En deze vreemde
gedachtensprongen zouden ons moeten motiveren tot samenwerking in Europa? Die
motivatie is er, bij mij althans, maar op betere gronden dan wat de leiders me
nu voorschotelen.

Jules Faber

Zeist

Fiscaal voordeel voor groene leaserijder: goed voor milieu?

Minister Cramer wil het rijden in een schone auto van de zaak goedkoper maken,
door de fiscale bijtelling bij de inkomstenbelasting voor privégebruik van de
berijder te verlagen (NRC Handelsblad, 22 maart). Het doel hiervan is het milieu
minder te belasten. Helaas toont onderzoek aan dat dit idee helemaal niet zo
goed voor het milieu hoeft te zijn. Een lagere bijtelling heeft namelijk twee
effecten: ten eerste, leaserijders zullen minder vervuilende auto's gaan rijden,
hetgeen goed is voor het milieu; ten tweede, meer bedrijven zullen een
lease-auto aanbieden, omdat het aanbieden van een lease-auto goedkoper is
geworden. Dit is natuurlijk helemaal niet goed voor het milieu, omdat
huishoudens die een (fiscaal aantrekkelijke) lease-auto krijgen vaak besluiten
de privé-auto te houden. Onderzoek toont aan dat dit in minstens 30 procent van
de gevallen gebeurt.

Voor het milieu is er een meer aantrekkelijke beleidsoptie (die
belastingtechnisch ook makkelijker is). Op dit moment is het aanbieden van een
leaseauto aan werknemers voor veel werkgevers financieel voordeliger dan het
geven van loon, omdat de lease-auto voor slechts 22 procent van de
cataloguswaarde wordt belast. Een belastingbijtelling van minstens 40 procent
van de autocataloguswaarde voor privégebruik is nodig om de keuze tussen
lease-auto en loon niet te verstoren. De verhoging van de bijtelling zal drie
gunstige effecten hebben: leaserijders zullen kiezen voor goedkopere, lichtere
en zuinige auto's; het aantal auto's zal dalen, waardoor het aantal
privékilometers ook zal dalen; bedrijven zullen op een meer
milieuverantwoordelijke manier kiezen voor de vervoerswijze van het afleggen van
de bedrijfskilometers.

Jos van Ommeren Eva Gutierrez Puigarnau

Vrije Universiteit, Amsterdam

Rotterdam wordt voorgesteld als een afvoerputje

Een van de taken van de journalistiek lijkt mij het bestrijden van mythes. Een
van die mythes is dat de grootstedelijke problemen van Rotterdam zo veel groter
zijn dan die van Amsterdam. De Maasstad wordt vaak als een soort afvoerputje
voorgesteld, zelfs de haven is immers niet meer de grootste van de wereld,
terwijl het in Amsterdam allemaal crescendo gaat.

NRC Handelsblad van 26 maart gaf daar in het artikel 'Te grote harde kern van
kansarmen' een goed voorbeeld van. In dat artikel worden beide steden tegenover
elkaar gezet volgens het bovenstaande stramien, daarin enthousiast aangevoerd
door PvdA-wethouder Schrijer die zo misschien wat extra subsidiegeld probeert
binnen te halen. Het Rotterdamse beeld is als volgt: een kolossale onderklasse,
een kleine middenklasse en een vrijwel niet bestaande bovenlaag. Wat zijn nu
echter de afgeronde cijfers van het CBS daaromtrent? In Rotterdam heeft 50
procent van de bevolking een laag inkomen (Amsterdam 40), in beide steden omvat
de middenklasse 40 procent en het aandeel van de hogere inkomens is in Rotterdam
10 en in Amsterdam 20 procent. Beide steden hebben dus een even grote
middenklasse. Het verschil zit vooral in die een op de tien die in Rotterdam een
laag inkomen heeft, terwijl zijn of haar tegenvoeter in Amsterdam juist een hoog
inkomen heeft. Dat betekent dat als we tien Amsterdammers en tien Rotterdammers
naast elkaar zetten, er van die twintig mensen achttien erg op elkaar lijken.

De opmerking dat het verschil tussen de steden blijkt uit het feit dat in
Rotterdam één op de drie werknemers in de stad woont en dat in Amsterdam één op
één is, begrijp ik helemaal niet. Als forens tussen Leiden en Amsterdam zie ik
dagelijks volle treinen heen en weer rijden. De verschillen tussen beide steden
zijn dus minder groot dan ons wel eens voorgespiegeld wordt. Ik wil de problemen
waar beide steden voor staan niet bagatelliseren, maar aan paniekverhalen heeft
niemand iets. Zeker Rotterdammers niet.

Sjaak van der Velden

historicus, Leiden

Het 'open skies'-akkoord heeft pijnlijk effect

Meer luchtvaartmaatschappijen op de trans-Atlantische routes, lagere prijzen,
veel meer vluchten (NRC Handelsblad, 23 maart). De luchtvaart is allerminst
schoon. Het kan dus niet anders, het milieu is in hoge mate de dupe van het
recente 'open skies'-verdrag tussen de Verenigde Staten en de Europese Unie. Het
gaat om enorme hoeveelheden CO2, die op kortere en langere termijn een extra
impuls aan het broeikaseffect geven. Vreemd dat de EU, die nog maar kortgeleden
met veel stelligheid haar ambities rond het tegengaan van het broeikaseffect
formuleerde, met dit verdrag akkoord ging.

Het 'open skies'-akkoord heeft nog een extra pijnlijk effect. De EU - en dus ook
de Nederlandse regering - slaat met het verdrag de gewone burger bijna alle moed
uit handen om zelf nog maar iets aan het klimaatprobleem te doen. Iedere
spaarlamp, ieder graadje verwarming lager, ieder bespaard autoritje valt immers
in het niet bij de nu gegenereerde structurele verhoging van het broeikaseffect.
Het is heel gemakkelijk bij gelegenheid bij Al Gore, Merkel, Blair of Balkenende
aan te schuiven en hun mooie boodschappen over het klimaat te delen. Het gaat
echter vooral om de daden daarna. Geloven op maandag, heette dat vroeger. Het nu
gesloten luchtvaartverdrag tussen de EU en de VS laat niets daarvan zien. Het is
in zijn mega-effecten alleen maar ontmoedigend voor al diegenen die dwars tegen
de stroom in zich toch nog voor een schone toekomst willen inzetten. Zo bezien
wordt door het verdrag het milieu twee keer gepakt.

Frits Maas

Dordrecht

Spelregels en rol van deskundige in strafproces

H. Crombag c.s. pleiten in deze krant van 13 maart voor de instelling van een
onafhankelijk bestuursorgaan voor het beoordelen van kennelijk dubieuze
strafvonnissen. Volgens hen biedt het bestaande middel van herziening geen
soelaas. Ik meen dat veel dubieuze vonnissen het gevolg zijn van de toegenomen
rol van het forensisch wetenschappelijke bewijs in de strafprocedure. De
advocaat, officier van justitie en de (straf)rechter zijn niet bij uitstek
geschoold in natuur- of gedragswetenschappelijke methoden en technieken, met als
gevolg foute beslissingen. Het is dan ook verbazingwekkend dat met name
advocaten niet of nauwelijks gebruikmaken van de door de wet geboden gelegenheid
tot deskundigen(tegen)onderzoek. Hier ligt een belangrijke oorzaak van dubieuze
beslissingen.

Om dit probleem op te lossen hoeft er niets aan het uitgebalanceerde systeem in
de huidige wet te worden veranderd en zeker geen nieuwe onafhankelijke commissie
in het leven te worden geroepen. De actoren in het strafproces realiseren zich
vaak onvoldoende wat de specifieke rol van de deskundige in het strafproces is
en welke spelregels daarbij in acht genomen moeten worden. In de diverse
spraakmakende rechtszaken blijkt dat de advocaat het toelaat dat de strafrechter
als opsporende rechter optreedt.

Mr.dr. C.P.M. van Houte

Aubel, België

Hsl-baanvak Vlaanderen is geïsoleerd lijntje

In het hoofdredactioneel commentaar van 20 maart wordt gesproken over de
hogesnelheidslijn (hsl) Amsterdam - Parijs. Dit is echter een misconceptie, want
het baanvak tussen Antwerpen en Brussel-Zuid is een spoorlijn die dat predicaat
niet verdient. De Belgen zijn slechts bereid geweest om twee van de vier sporen
tussen de laatstgenoemde plaatsen enigszins op te waarderen, zodat aldaar met
maximaal 200 km/h kan worden gereden. Van dit baanvak zullen ook andere
treinsoorten gebruik blijven maken, zodat ook hierdoor vertraging van de
Thalystreinen kan ontstaan.

Tevens is op het genoemde baanvak geen sprake van toepassing van de standaarden
voor een hsl, zoals fysieke afscherming door ononderbroken hekken, speciale
elektronische beveiliging, een bovenleidingspanning van 25 kilovolt en een
speciale bovenbouw (rails, ballast). Gelet op het voorgaande en de lengte van de
andere hogesnelheidslijnen in West-Europa zal de hsl Amsterdam - Antwerpen een
geïsoleerd hogesnelheidslijntje worden.

Het is de vraag of de Belgen bereid zullen zijn om in de naaste toekomst onze
mini-hsl daadwerkelijk aan te sluiten op het Europese netwerk van hsl's naar
Frankrijk, Engeland en Duitsland.

Jan de Bruin

Rotterdam

Automobilist wenst meer dan mooie stations

Auto en trein zijn altijd elkaars concurrenten geweest. Het was lange tijd taboe
te zeggen dat auto en trein elkaar nodig hebben. Terecht doorbreekt NS dit taboe
in deze krant van 21 maart. Want de kortste deur-tot-deur reistijd behaal je
tegenwoordig in een reis waarin het gebruik van auto en trein goed op elkaar is
afgestemd.

Hoe krijg je een automobilist de trein in? Hoogfrequente treindiensten en het
opwaarderen van enkele stations tot hoogwaardige overstappunten, zoals NS
voorstelt, is een goede stap. Maar er moet meer gebeuren om de automobilist echt
te verleiden.

Zo moet elk treinstation goede parkeerfaciliteiten krijgen voor auto en fiets.
Nu staan veel P&R-terreinen voor 8 uur 's ochtends al vol. Daarmee is de trein
geen alternatief voor de file. Zorg dus op ieder station voor meer dan voldoende
parkeerplaatsen. Dat is niet alleen een taak van NS, maar ook van regionale
overheden.

De automobilist moet bovendien in de auto al online informatie kunnen krijgen
over files en aansluitende treindiensten: verrijk bijvoorbeeld de TomTom met
OV-informatie. En bied rijders van lease-auto's een keuzemogelijkheid: reizen
per trein, auto of een combinatie trein+auto. Een kwestie van leasecontracten
omzetten naar een systeem met een individueel mobiliteitsbudget; de medewerker
vult zelf de keuze tussen auto of trein in.

In de toekomst reis je niet meer met de auto óf trein, maar met de auto én
trein. Met regie op publieke- en marktinitiatieven en een NS die openstaat voor
private initiatieven, moet het mogelijk zijn de capaciteit van weg en spoor
beter te benutten en de reiziger beter ten dienste te staan.

Pieter Onderwater

Strategisch adviseur mobiliteit DHV

LOAD-DATE: March 30, 2007

LANGUAGE: DUTCH; NEDERLANDS

PUBLICATION-TYPE: Krant


                         Copyright 2007 NRC Media B.V.
                              All Rights Reserved

                              115 of 146 DOCUMENTS



                                NRC Handelsblad

                                 March 29, 2007

'Onze hele Nederlandse identiteit gaat verloren';
De nee-stemmers van 2005 maken zich op voor nieuwe strijd tegen Europees verdrag

BYLINE: Ahmet Olgunen Ronald Olsthoorn

SECTION: NEDERLAND & EUROPA; Blz. 06

LENGTH: 748 woorden

DATELINE: Rotterdam, 29 maart.

SAMENVATTING:

De vijftigjarige EU maakt zich op voor een nieuwe versie van de Grondwet. In
Nederland houdt de Kamer vier hoorzittingen. "Geen referendum (houden) zou een
ernstige bruuskering van de burger betekenen."

VOLLEDIGE TEKST:

Paul Benschop (25), student: "De rekening van de vrije markt in Europa wordt bij
de gewone man neergelegd. Die zogenaamde Europese welvaart komt in ieder geval
niet in de zakken van Jan met de pet op terecht, die krijgt er alleen maar een
hoop onzekerheid voor terug.''

Marcel Bijsterveld (44), huisman: "Onze hele Nederlandse identiteit gaat met nog
meer regelgeving uit Brussel verloren. Ik wil helemaal geen Europeaan worden,
maar gewoon Nederlander blijven.''

Jeroen Puijn (22), student: "Ze willen ons allemaal gladstrijken, van Europa een
eenheidsworst maken. Ze beschouwen elke burger als een potentiële terrorist, dus
willen ze je 24 uur per dag kunnen controleren."

Marcel van Dam: "De Europese Unie heeft meer weg van Nederland voor 1848. De
raad van ministers vervult de rol van de koning."

Willem Bos van Comité Grondwet Nee: "De Europese Grondwet is een politiek
inhoudelijk programma dat het ondemocratische karakter van Europa verergert."

De vaste commissie Europese Zaken van de Tweede Kamer kan heel wat gloedvolle
betogen verwachten als zij de komende maanden met een reeks hoorzittingen door
het land reist. Twee jaar na het Nederlandse 'nee' tegen de Europese Grondwet,
wil de Tweede Kamer de Europa-sentimenten onder de burgers peilen. Een rondgang
langs de Nee-stemmers leert evenwel dat velen een nieuw verdrag nog steeds even
stellig, als om uiteenlopende redenen afwijzen.

Wel denkt Marcel van Dam, oud-minister en oud-columnist, dat het aantal
tegenstanders van het grondwettelijk verdrag is afgenomen. Veel burgers hebben,
zegt Van Dam, tegen de Grondwet gestemd om het impopulaire kabinet Balkenende
III af te straffen. Ondanks dat Balkenende inmiddels aan een ander kabinet
leiding geeft, zou Van Dam weer tegen stemmen, mocht er een referendum komen.
"Europa is sinds het vorige referendum niet democratischer geworden."

In het studentenhuis waar Jeroen Puijn woont leidt Europa regelmatig tot
verhitte discussies, ook al zijn alle bewoners tegen. Volgens Puijn maken
jongeren zich zorgen over Europese regels en wetjes die de "individuele rechten
en vrijheden" van burgers inperken. "Blowen, roken. Je mag nu al niet meer in
openbare ruimtes roken, straks wil Europa roken helemaal verbieden."

Bijsterveld, penningmeester van de nieuwe politieke partij Nieuw Rechts, heeft
het vooral niet op een immer uitdijend Europa. "Die uitbreiding met al die
Oost-Europese landen, onbegrijpelijk. Ik vind al die mensen gewoon eng."
Bijsterveld gelooft dan ook niet dat Nederland deze goedkope arbeidskrachten
nodig zou hebben om de verzorgingsstaat in stand te houden "Onzin. Dat loopt
allemaal heus wel los."

Benschop, die zich in zijn vrije tijd inzet voor de Anti-fascistische Actie
Nederland, zegt de nadelen van de EU aan den lijve te hebben ondervonden toen
hij als heftruckchauffeur in een magazijn werkte. "Nederlandse werknemers kunnen
onmogelijk concurreren met Polen. Die zijn vaak maar tijdelijk in Nederland en
zijn bereid veel en gevaarlijk werk te verrichten tegen het minimumloon.
Nederlanders met een gezin kunnen zich dat niet permitteren."

Twee jaar na het referendum worden de burgers nog steeds niet serieus genomen
door de pro-Europese politici, meent Bos van het Comité Grondwet Nee. Zo werd na
het referendum door het ministerie van Buitenlandse Zaken een Europa Fonds in
het leven geroepen, dat twee miljoen euro had te verdelen om een brede
maatschappelijke discussie over Europa op gang te helpen. Het comité van Bos
kreeg nagenoeg niets, omdat het "niet professioneel" zou zijn. Bos: "De
ja-knikkers kregen wel forse subsidies. De Nederlandse regering wil kennelijk
alleen het eigen geluid laten horen."

Ook verbaast het Bos dat geen van de initiatieven, verenigd in het
Samenwerkingsverband Ander Europa, is uitgenodigd voor de door de Kamercommissie
geplande hoorzittingen. Niettemin zal Bos er alles aan doen om ervoor te zorgen
dat ook bij een nieuw verdrag een referendum wordt uitgeschreven. "Geen
referendum zou een ernstige bruuskering van de burger betekenen."

Volgens Puijn en Bijsterveld is "Europa uit de hand gelopen". Voor Van Dam kan
de Europese samenwerking juist niet ver genoeg gaan. "Er moeten ook echte
Europese politieke partijen komen, die kunnen de kloof tussen burgers en Europa
pas echt dichten."

LOAD-DATE: March 30, 2007

LANGUAGE: DUTCH; NEDERLANDS

NOTES: Komt er voor de tweede keer een referendum over Europa?; Op 1 juni 2005
stemden 7.646.415 Nederlanders over het Europees Grondwettelijk Verdrag.
4.705.683 van de kiezers stemden tegen en 2.940.730 voor.; De Europese
regeringsleiders willen vóór de verkiezingen van het Europese parlement in 2009
"een vernieuwde gemeenschappelijke basis", lees: een grondwet die niet zo mag
heten.; De commissie Europese Zaken van de Tweede Kamer organiseert tussen 20
april en 11 juni vier bijeenkomsten om te "luisteren naar de burger". Deze
zullen plaatshebben in het noorden, oosten en zuiden van het land en een
afsluitend debat in Den Haag.; Het Samenwerkingsverband Ander Europa vreest dat
er geen referendum komt over de opvolger van de Europese Grondwet. De
organisatie is daarom een internetpetitie gestart.

PUBLICATION-TYPE: Krant


                         Copyright 2007 NRC Media B.V.
                              All Rights Reserved

                              116 of 146 DOCUMENTS



                                NRC Handelsblad

                                 March 28, 2007

SECTION: OPINIE; Blz. 6

LENGTH: 2065 woorden


Een gevoel van democratisch onbehagen

Ik ben het geheel eens met het artikel van Ben van der Velden (NRC Handelsblad,
26 maart).

Het democratisch vijgenblad van ons kabinet (meer bemoeienis van het nationale
parlement bij 'Brussel') kan misschien ooit eens voorkomen dat een onderwerp
naar Brussel verschuift, maar biedt geen controle op de besluitvorming inzake de
dossiers die wél des Brussels zijn.

Laat het Nederlandse kabinet zich inzetten voor een stapsgewijs, voor een steeds
groter deel op basis van Europese kieslijsten gekozen, machtiger Europees
Parlement dat individuele Commissarissen naar huis kan sturen. Op die terreinen
moet dan de minst democratische instelling, te weten de (Europese) Raad van
Ministers die door niemand naar huis kan worden gestuurd, een stapje terug doen,
en genoegen nemen met een toetsende (en niet leidende) rol, als ware het een
lichaam vol wijze senatoren.

Een stappenplan naar een versterkte democratische controle door het Europees
Parlement zou een harde voorwaarde moeten zijn voor het opgeven van vetorecht
door het Nederlandse kabinet op welk nieuw terrein dan ook. Geen eurocratisch,
maar een democratisch Europa.

Carel van den Berg

Amsterdam

Weinig interesse in het Europese spel

Luuk van Middelaar stelde in Opinie & Debat van 17 maart terecht dat Europa geen
'knutselproject' meer is, maar 'dwingende politiek'. Zijn heldere betoog wijst
er bovendien op dat de Nederlandse parlementariërs hierin een belangrijke rol te
vervullen hebben en het is dan ook 'tijd dat ze de kleedkamer uitkomen'.

Van Middelaar benoemt hiermee een belangrijk probleem. Enerzijds zijn de leden
van de Tweede Kamer direct gekozen en zij zouden daarom een belangrijke rol
kunnen spelen in de legitimatie van de Europese besluitvorming - de pogingen om
de invloed van de nationale parlementen in de EU te vergroten sluiten hier
nadrukkelijk bij aan.

Anderzijds lijken de meeste parlementariërs weinig of geen interesse te hebben
voor wat Van Middelaar het 'Europese spel' noemt. Het levert hun weinig tot geen
media-aandacht op en er is blijkens onder andere een op 12 december 2003 door de
Volkskrant gepubliceerd onderzoek ('Een eiland in de EU? 'Vlieland misschien'')
zelfs reden om te twijfelen aan hun kennis over de Europese mores. De
terughoudendheid (en het provincialisme) waarmee veel Nederlandse politici sinds
het referendum van 2005 over Europa praten is tekenend voor bovenstaand
probleem.

In deze context is het ook verontrustend om te moeten lezen dat de PvdA'er Luuk
Blom vindt dat hij "niets te maken [heeft] met de stand van zaken in de
discussies elders in Europa" (NRC Handelsblad, 20 maart ). Een beter bewijs van
zijn stelling had Van Middelaar zich niet kunnen wensen.

Patrick Bijsmans

Promovendus Universiteit Maastricht

Debat over Europa graag in begrijpelijk taal

Luuk van Middelaar heeft groot gelijk met zijn noodkreet dat er eindelijk eens
begrijpelijk met u en mij, de gewone Nederlander, over Europa moet worden
gesproken door wie er mee bezig is, zoals dat ook gebeurt over wat er rond het
Haagse Binnenhof, in gemeentehuizen of in de provinciale hoofdsteden gebeurt.

Dat er vijftig jaar geleden in Rome een belangrijke stap werd gezet is een mooi
aanknopingspunt. Maar Rome is ver weg en het echte begin lag veel dichter bij
huis. Dat was het eerste Congres van Europa, in mei 1948, in diezelfde
Ridderzaal waar een feestje werd gevierd. En samen zijn wij al met zijn zessen
sinds op de oproep van Schuman en Monnet, de negende mei 1950, nog geen jaar
later de stichting van de Europese Kolen en Staal Gemeenschap volgde.

1948 is volgend jaar zestig jaar geleden. Een goede gelegenheid om, neen, niet
een feestje te bouwen, maar opnieuw in de Ridderzaal op een internationaal
congres over Europa in een voor u en mij begrijpelijke taal aan te geven waar
wij in en met Europa heen willen.

In het keldergewelf onder de Ridderzaal hangt de bronzen gedenkplaat van het
congres van 1948; iedere bezoeker van onze meest statige vergaderzaal komt er
langs.

Premier en minister, dus even afdalen en in de agenda noteren: volgend jaar zijn
wij er weer, maar dan niet alleen met landgenoten, maar samen!

Bob Molenaar

Den Haag

Nieuwe strategie voor Irak is noodzakelijk

In het plenair debat tussen Tweede Kamer en minister-president Balkenende over
Irak verwees de premier twee keer naar IKV Pax Christi. NRC Handelsblad van 21
maart stelt zelfs dat de premier grote waarde aan ons standpunt hecht. Het
parlementair debat, dat plaatsvond op de dag dat vier jaar geleden de
Amerikaanse troepen Irak binnenvielen, spitste zich toe op de vraag of de
Amerikaanse troepen nu moeten vertrekken.

De premier stelde onder andere: "De vraag is wat de consequenties zullen zijn
van het nu terugtrekken van de troepen. Wij moeten de signalen van de
organisatie IKV Pax Christi serieus nemen dat dit risico's met zich zal
brengen."

IKV Pax Christi is er inderdaad van overtuigd dat er voor Irak geen simpele
oplossingen bestaan zoals een onmiddellijke terugtrekking van Amerikaanse
troepen. Maar in onze brief aan betrokken ministers gaven wij ook andere
signalen af. Doormodderen is geen optie. De Amerikaanse troepen zijn geen deel
van de oplossing maar een deel van het probleem. De Iraakse regering is in naam
een regering van nationale eenheid maar in de praktijk een van de vele
conflictpartijen.

Een nieuwe strategie voor Irak is dringend noodzakelijk. Wij hebben in onze
communicatie met het Nederlandse kabinet gepleit voor een multilaterale
benadering waarin ook de buurlanden van Irak, waaronder Iran en Syrië, betrokken
zijn.

Wij pleiten voor een politieke in plaats van een militaire oplossing. En wij
pleiten voor een samenhangende regionale benadering omdat het probleem Irak nauw
verbonden is met andere slepende crises in het Midden-Oosten. Ten slotte
spoorden wij het kabinet aan een veel actievere rol te spelen bij de opvang van
1,7 miljoen Iraakse vluchtelingen in Syrië en Jordanië. Deze snelst groeiende
vluchtelingencrisis is niet alleen een humanitaire tragedie maar ook een
politieke tijdbom in een toch al instabiele regio.

Wij verwachten dat de minister-president ook deze signalen van IKV Pax Christi
serieus neemt. Vooral omdat Nederland met zijn politieke steun voor de inval in
Irak nu ook een verantwoordelijkheid heeft en een bijdrage moet leveren aan een
politieke oplossing.

Jan Gruiters

Directeur IKV Pax Christi

Imagebuilding in de gezondheidszorg

Onlangs werd bekend dat de koepelorganisatie van ziekenhuizen, de Nederlandse
Vereniging van Ziekenhuizen (NVZ), voor 2007 ruim een miljoen euro heeft
uitgetrokken voor een imagoprogramma.

Doel hiervan heet te zijn: werken aan de werkelijkheid. In een communiqué lezen
we dat 'onjuiste beelden en ideeën een negatief gevolg [hebben]. Ze kunnen de
legitimatie zijn voor onterechte bezuinigingen vanuit de overheid of ze kunnen
veroorzaken dat scholieren niet voor een carrière in de ziekenhuizen kiezen.
Daarom streeft de NVZ ook een reëel, positief beeld van de branche en haar leden
na.' Met andere woorden: werken aan de werkelijkheid is sleutelen aan de
beeldvorming!

Het programma bestaat onder meer uit activiteiten en middelen voor
ziekenhuismedewerkers, met als doel het vergroten van trots op hun werk en hun
ziekenhuis: posters, artikelen ten behoeve van interne media, gesprekken met
leidinggevenden over identiteit en imago.

Het gebrek aan waardering en arbeidsvreugde dat ziekenhuispersoneel momenteel
ervaart, is een uiterst reëel probleem, en wel een probleem dat ons in de
toekomst lelijk kan opbreken. Met de vergrijzing hangt een snel toenemende
zorgvraag samen, terwijl de menskracht die daarin moet voorzien almaar schaarser
wordt. De genoemde activiteiten en middelen zullen de frustratie onder het
administratief volkomen overbelaste personeel niet wegnemen. Het ware beter
geweest het aanzienlijke bedrag dat voor het imagoprogramma is uitgetrokken aan
te wenden ter verbetering van het werkklimaat.

Beroepseer en arbeidsvreugde (en arbeidsproductiviteit!) zijn niet geholpen met
de cynische oplossing van de koepelorganisatie. Reële problemen vragen om reële
oplossingen.

Martin Buijsen

Erasmus MC/Erasmus Universiteit

Aantasting nationale soevereiniteit

In het artikel 'Met genocide kom je niet makkelijk weg' (NRC Handelsblad, 16
maart) wordt gewezen op de groei van het aantal internationale tribunalen tegen
oorlogsmisdaden, foltering, misdaden tegen de menselijkheid en genocide.
Opgemerkt wordt dat de mogelijkheden van berechting sterk afhankelijk blijven
van de 'politieke conjunctuur'.

Die politieke conjunctuur wordt in sterke mate bepaald door politieke en
militaire macht en laat daarom binnen het huidige internationale rechtssysteem
een belangrijk vergrijp tegen de internationale rechtsorde onbestraft: de
gewelddadige aantasting van de nationale soevereiniteit. Zo heeft de
onrechtmatige aanvalsoorlog van de VS tegen de soevereine staat Irak onnoemelijk
veel menselijk leed veroorzaakt.

Tot nu toe heeft geen enkel internationaal rechtsorgaan of een nationale staat
aanstalten gemaakt deze misdaad tegen de nationale soevereiniteit aan te klagen.

In 1933 stelde president Roosevelt tijdens de ontwapeningsconferentie in Genève
voor dat iedere staat die een gewapende macht over de grens van welke andere
soevereine staat dan ook zendt, automatisch door de andere staten als agressor
bestempeld zou worden.

Dit voorstel was natuurlijk gericht tegen de dreigende agressie van
Hitler-Duitsland. De bescherming van de nationale soevereiniteit zou, gezien de
ervaringen van de Tweede Wereldoorlog, een belangrijk element worden van het
Handvest van de Verenigde Naties. Het zal wel de door de huidige VS-regering
gedicteerde 'politieke conjunctuur' zijn die de agressie tegen de nationale
soevereiniteit van Irak tot nu toe onbestraft laat.

J. Reiding

Nieuwegein

Berbers moeten nu hun kansen grijpen

De teneur van het artikel 'Berbers strijden voor erkenning van hun taal' (NRC
Handelsblad, 10 maart) is dat de 'arme' Berbers in Marokko zo moeten strijden
voor hun positie en dat terwijl de verlichte vorst Mohammed VI beslissingen
genomen heeft ten gunste van Berbertaal en cultuur: Berbers in het onderwijs,
Berbermagazines en -kranten te koop op straat en binnenkort een eigen tv-zender.

Maar, zo voeren de veelal seculiere Berbers klagend aan, de
moslimfundamentalisten dreigen door hun sterke, electorale, opkomst een
tegenstander van formaat te worden.

Een verstandige Berber zou evenwel toch moeten inzien dat koning Mohammed VI
enerzijds de Berbers een flink stuk van de politieke koek geeft en anderzijds de
fundamentalisten in de kaart speelt door de laatsten toe te staan mee te doen
met de later dit jaar te houden parlementsverkiezingen?

Zo kan hij, de politiek van verdeel-en-heers van zijn vader Hassan II indachtig,
de fundamentalisten aan zijn borst koesteren en creëert hij tegelijkertijd voor
hen een seculiere - Berberse - tegenstander waardoor beiden gedwongen worden
zich druk met elkaar bezig te houden. Aldus blijft de koning en met hem het
systeem buiten schot. De Berbers kunnen dit opportunistische spel maar beter
meespelen en de ongekende kansen grijpen die er nu zijn en niet zo klagen.

Nu is het moment om te investeren in Berbers onderwijs, alle tegenwerking ten
spijt, en Berbertaal- en muziek te laten horen via de media: aanwezigheid en
draagvlak creëren. De geschiedenis van Marokko leert dat verworvenheden zo maar
kunnen verdwijnen: de vorst wikt en beschikt.

Jan Jaap de Ruiter

Universiteit van Tilburg

Solvabiliteit van Zorg en Zekerheid ruim op orde

In het artikel 'Zorgpremie 40 euro omhoog in 2008' geeft de heer Keuzenkamp zijn
mening over de financiële problemen bij ONVZ (NRC Handelsblad, 23 maart). Hij
stelt dat deze problemen "zich vooral zullen voordoen bij de vroegere
ziekenfondsen, zoals Zorg en Zekerheid en Azivo. Bij hen staat het zweet in de
handen." Hij adviseert de toezichthouder (De Nederlandsche Bank) daarom een
"hartig woordje met het bestuur van Zorg en Zekerheid te spreken over de
solvabiliteit." De van oudsher particuliere verzekeraars zijn volgens hem wel
solide.

Helaas heeft Keuzenkamp niet vooraf zijn licht opgestoken bij de DNB. Dan had
hij vernomen dat onze solvabiliteit ruim op orde is. Eind 2006 bedraagt de
solvabiliteit 217 procent op de aanvullende verzekeringen en 152 procent op de
hoofdverzekering, wat als ruim voldoende gekwalificeerd wordt.

Ton van Houten

Bestuursvoorzitter zorgverzekeraar Zorg en Zekerheid

LOAD-DATE: March 29, 2007

LANGUAGE: DUTCH; NEDERLANDS

PUBLICATION-TYPE: Krant


                         Copyright 2007 NRC Media B.V.
                              All Rights Reserved

                              117 of 146 DOCUMENTS



                                NRC Handelsblad

                                 March 27, 2007

Wilders heeft een punt

BYLINE: Shervin Nekuee

SECTION: OPINIE; Blz. 06

LENGTH: 521 woorden


Paul Scheffer stelt in zijn stuk over de dubbele nationaliteit de vraag waarom
de Marokkaanse en Turkse Nederlanders niet in opstand komen tegen de bemoeizucht
van de landen van herkomst (Opiniepagina, 21 maart). Maar wat het debat over de
dubbele nationaliteit vooral opnieuw zichtbaar maakt, is het gebrek aan
zelfreflectie onder de betrokken allochtone elite en de allochtone
woordvoerders. Je zou toch denken dat na 11 september 2001 en de Fortuynrevolte
een nieuwe allochtone elite moet zijn opgestaan. Een die zich richt op een
dialectische argumentatie met de samenleving, die weet eigen standpunten met
verve aan de orde te stellen en te anticiperen op de vragen en de kwesties die
bij de burgers, autochtoon en allochtoon, leven. Maar niets is minder waar.

Nebahat Albayrak is een politiek talent, zoals het heet. Maar in deze kwestie is
haar reactie zwaar teleurstellend. De Turkse grondwet is maar een dode letter,
aldus Albayrak. Misschien kun je dat als gewone burger met twee paspoorten in je
achterzak stellen.

Maar hoe consistent en consequent kom je als bewindsvrouw met een van de
lastigste portefeuilles - Asielzaken - over op de burger als je de lusten van je
Turkse paspoort wilt behouden, maar de wetten van dat land bagatelliseert?

Ook de organisaties van allochtonen - als ze al iets van zich laten horen -
komen niet verder dan zich te beklagen over Wilders en zijn kwade bedoelingen.
Betreurenswaardig voorspelbare reacties en het beste bewijs van gebrek aan het
intellectuele vermogen om het debat over de principes te scheiden van de persoon
of de politieke kleur die het debat heeft aangezwengeld.

Geert Wilders heeft namelijk wel degelijk een punt. In een samenleving met een
groeiend aantal burgers met twee nationaliteiten op de hoogste en gevoeligste
politieke functies is het niet meer dan legitiem om te zoeken naar leidende
principes over hoe hier mee om te gaan.

Zelf beschik ik sinds 2003 - in de betere tijden toen de liberaal gezinde
president Khatami nog in Iran aan de macht was - naast mijn Nederlandse, ook
over een Iraans paspoort. Ik vond het, en vind het nog steeds, niet gek dat mijn
autochtone medeburgers daarover vragen stellen. Al vind ik persoonlijk dat ik
prima als burger kan functioneren met twee paspoorten in mijn zak. Ook ik vind
dat een bestuurder vooral op zijn daden beoordeeld moet worden. Maar het is toch
niet gek als de autochtone burgers - de overgrote meerderheid van burgers - van
dit land om opheldering vragen over deze nieuwe situatie waarin hun hoogste
bestuurders formeel ook onderdanen van een andere staat zijn? Het is toch niet
meer dan legitiem dat ook over dit voortvloeisel van de multiculturele
samenleving behoefte is aan debat over wat redelijk is? En een debat komt toch
niet op gang zonder het tegenover elkaar zetten van de botsende belangen en
principes om tot een afweging te kunnen komen?

Dat dit debat zoveel irritatie oproept bij de politieke elite en allochtone
woordvoerders, zegt meer over hen dan over Wilders. Hun intellectuele luiheid is
tien keer meer beschamend dan de populistische straattaal waarmee Wilders zijn
punt probeert te maken.

LOAD-DATE: March 27, 2007

LANGUAGE: DUTCH; NEDERLANDS

NOTES: Shervin Nekuee is socioloog en auteur van de 'Perzische Paradox'. Hij
maakt programma's voor het Amsterdams Cultuur- & Debatpodium Marhaba.; Het
artikel van Paul Scheffer 'Het doolhof van de dubbele nationaliteit' is na te
lezen op www.nrc.nl/opinie.; Groot gebrek aan zelfreflectie bij allochtone elite

GRAPHIC: 220307X_OPINIEVingerprint, Tekening van Nikki Engelbregt, Cher van Tol
en Job van Willigenburg over de dubbele nationaliteiten. Ze zijn eerstejaars
studenten Grafisch Ontwerpen aan de Koninklijke Academie van Beeldende Kunsten
in Den Haag.

PUBLICATION-TYPE: Krant


                         Copyright 2007 NRC Media B.V.
                              All Rights Reserved

                              118 of 146 DOCUMENTS



                                NRC Handelsblad

                                 March 26, 2007

Te grote harde kern van kansarmen

BYLINE: Mark Hoogstad

SECTION: BINNENLAND; Blz. 3

LENGTH: 819 woorden

DATELINE: Rotterdam, 26 maart.

SAMENVATTING:

Rotterdam voert met zeven achterstandswijken de landelijke probleemlijst van
minister Vogelaar aan. "Het begon al toen de havenbaronnen naar Wassenaar
verhuisden."

VOLLEDIGE TEKST:

Terwijl Amsterdam jarenlang de hand op de knip, bleek Rotterdam een gulle gever.
Hoeveel heeft Amsterdam bijvoorbeeld bijgedragen aan de ontwikkeling van de
luchthaven Schiphol? Grijnzend geeft Dominic Schrijer, de Rotterdamse
PvdA-wethouder voor Werk, Sociale Zaken en Grotestedenbeleid, het antwoord op de
door hem zelf opgeworpen vraag: "Geen stuiver."

Nee, dan Rotterdam. Decennialang pompte het stadsbestuur miljoenen in wat tot
voor kort nog 's werelds grootste haven was, betoogt Schrijer. "Vanuit de
gedachte: als het goed gaat met ons economische kroonjuweel, dan gaat het goed
met de stad. Terwijl na de oorlog al vrij snel duidelijk was dat de haven door
de voortschrijdende modernisering niet meer de 'banenfabriek' van weleer was."

Schrijer was acht jaar lid van het dagelijks bestuur van de deelgemeente
Charlois in Oud-Zuid, een van de zeven Rotterdamse achterstandswijken op de
lijst van minister Ella Vogelaar (Wonen, Wijken en Integratie, PvdA). Als geen
ander kent hij, zelf woonachtig in Rotterdam-Zuid (Heijplaat), de oorzaken en
achtergronden van "vrijwel alle sociaal-economische problemen die zich
samenballen in deze stad, vooral op Zuid".

Volgens zijn collega-wethouder Jantine Kriens van Volksgezondheid, Welzijn en
Maatschappelijke Opvang telt Rotterdam (584.356 inwoners) naar schatting 15.000
huishoudens die langdurig en vaak van de ene generatie op de andere afhankelijk
zijn van een bijstandsuitkering. De doorstroom naar een inkomen uit arbeid
stagneert, al jaren. "In Rotterdam is het probleem bovenmaats omdat er
historisch gezien altijd al een omvangrijke harde kern van laagopgeleiden en
laagbetaalden geweest is", zegt Kriens, die in vier jaar bijna 14 miljoen euro
uittrekt voor armoedebestrijding.

Ter verklaring van de economische achterstandspositie van Rotterdam wordt vaak
gewezen op de 'witte vlucht' van de autochtone middenklasse, vanaf het begin van
de jaren zeventig. "Maar de sociaal-economsiche uitholling begon veel eerder,
met het vertrek van de havenbaronnen", zegt Schrijer. "De haven trok eind
negentiende, begin twintigste eeuw vooral ongeschoolde arbeiders uit Brabant en
Zeeland. Die deden relatief dom en smerig werk, waarvan de elite zei: prima,
maar die troep uit die schepen niet voor mijn voordeur. En dus vertrokken ze en
masse naar Wassenaar."

Maar de grootste klap volgde inderdaad in de jaren zeventig, toen de tot
middenklasse opgeklommen arbeiders massaal uitweken naar omliggende
randgemeenten als Barendrecht, Ridderkerk en Berkel en Rodenrijs. Schrijer: "Een
mooi voorbeeld van de sociaal-democratische droom van de verheffing van het
proletariaat. Maar met voor de stad dramatische gevolgen."

Mede door de scheve bevolkingssamenstelling heeft Rotterdam de slag gemist,
constateerde econoom en hoogleraar Arie van der Zwan drie jaar geleden in een
uitgave van de Wiardi Beckman Stichting, getiteld Rotterdam. Omdat van een
ideale arbeidsmarkt geen sprake (meer) was, trokken investeerders weg. Bij
gebrek aan een belangrijk scholingstraject in de vorm van werk gleed, aldus Van
der Zwan, de onderkant van de arbeidsmarkt nog verder af.

Na de Tweede Wereldoorlog vestigden zich veel havenarbeiders bezuiden de Nieuwe
Maas, in betaalbare woningen in wijken als Pendrecht, Tarwewijk en Heijplaat. Na
de modernisering van de havenbedrijven belandden velen in de bijstand. Daar
bovenop kwam de massale instroom, ingezet vanaf het begin van de jaren zeventig,
van laagopgeleide en dus kansarme allochtonen. "Zuid werkte als een magneet op
de onderklasse", stelt Schrijer. "Met als gevolg een concentratie en daarmee
versterking en accumulatie van de kansarmoede."

Die scheve bevolkingssamenstelling in Rotterdam laat zich volgens Schrijer anno
2007 vergelijken met "een soort platgeslagen ui": een kolossale onderklasse, een
kleine middenklasse en "een vrijwel non-existente bovenlaag". Officiële cijfers
bevestigen dat beeld. Slechts één op de drie werknemers woont ook daadwerkelijk
in Rotterdam, daar waar dat in Amsterdam één op één is.

Rotterdam werkte de problemen deels in de hand door jarenlang kunstmatig vast te
houden aan de bestaande woningvoorraad, die wordt gedomineerd door relatief veel
goedkope, sociale woningbouw. Aangemoedigd door de regerende PvdA-elite, voor
wie "betaalbaar wonen voor Jan met de pet" volgens Schrijer heilig was. De
heersende bestuurscultuur werkte daarbij ook niet in het voordeel van de stad.
"Wij Rotterdammers lossen het wel op - dat was de moraal", zegt Schrijer. Het
tegendeel bleek waar. Uit recent onderzoek van onder meer het Verwey Jonker
Instituut blijkt dat in Rotterdam maar liefst 60 procent van de kinderen
opgroeit in een probleemwijk. "Die beginnen dus al met een ongelooflijke
achterstand", zegt Schrijer.

LOAD-DATE: March 27, 2007

LANGUAGE: DUTCH; NEDERLANDS

NOTES: 'Zuid werkte als een magneet op de onderklasse'

PUBLICATION-TYPE: Krant


                         Copyright 2007 NRC Media B.V.
                              All Rights Reserved

                              119 of 146 DOCUMENTS



                                NRC Handelsblad

                                 March 24, 2007

Airbag Europa;
Europese Unie bracht vrede en onvrede

BYLINE: Wilmer Heck; Michèle de Waard

SECTION: ZATERDAGS BIJVOEGSEL; Blz. 46

LENGTH: 3170 woorden

SAMENVATTING:

Europa viert dit weekend feest in Berlijn. De Unie heeft voorspoed gebracht.
Europeanen willen nu vooral zekerheid. Maar: "Europa's kracht zit in de rebelse
geest."

VOLLEDIGE TEKST:

René Richters werkt in een modern bedrijfspand in het kleine Venray. Maar zodra
hij zijn laptop opent, verschijnt de hele wereld op het scherm. Dan begint
Richters met zijn dagelijkse zoektocht naar de goedkoopste handen en hoofden op
de aardbol. "Wij zoeken oplossingen voor onze klanten: waar kan wat het meest
kostenefficiënt geproduceerd worden?" zegt hij.

Europa is veel te klein voor Richters. Aandachtig kijkt hij naar de continenten,
die oplichten op het scherm en door blauwe lijnen met elkaar zijn verbonden.
Dalian in China, het Indiase Bangalore, Sárvár in Hongarije, de Mexicaanse
grensstad Juárez. De wereld van de globalisering. "Mijn hoogste baas zit in San
José, Californië, mijn directe baas in Ierland", zegt hij achteloos.

Richters is directeur van Flextronics Logistics. In mobiele telefoons, digitale
camera's, mp3-spelers. Achter zijn computer heeft Richters snel berekend welke
handen de druktoetsen van het mobieltje of de printplaat van een camera het
voordeligst fabriceren. Want grote concerns als Philips, Dell of Ericsson maken
veel van hun producten allang niet meer zelf. De productie wordt uitbesteed aan
bedrijven als Flextronics Logistics, dat wil zeggen: dit bedrijf bekijkt waar
ter wereld de producten het voordeligst vervaardigd kunnen worden. "We groeien
stormachtig'', zegt Richters. "In enkele jaren tijd hebben we in Venray het
aantal banen verveelvoudigd, van 217 naar 1300."

Mede dankzij Flextronics Logistics draait de banenmotor in Limburg op volle
toeren. Maar ook dankzij Europa, zegt Richters. Europese landen kunnen beter
concurreren doordat er geen belemmeringen op de interne markt meer bestaan. De
Europese markt is daardoor efficiënter geworden; het transport is sneller,
valutarisico's zijn door de euro weggevallen, regels zijn gelijkgetrokken en
nieuwe markten geopend, eerst in het zuiden, later in het oosten.

Vijftig jaar samenwerking in de Europese Unie, die dit weekeinde door Europese
politieke leiders en Berlijners in de Duitse hoofdstad wordt gevierd, heeft
vrijheid en vrede, welvaart en welzijn gebracht. De idealen van de founding
fathers, Jean Monnet, Robert Schuman, Winston Churchill, zijn in vervulling
gegaan.

Maar het idealisme van vijftig jaar geleden, "an ever closer union among the
European peoples'', is vervlogen. Het Europa van 2007 met 27 landen heeft een
ander gezicht dan het samenwerkingsverband dat zes landen, waaronder Nederland,
op de puinhopen van de Tweede Wereldoorlog begonnen. De interne markt is menig
Europeaan - Duitser, Fransman of Nederlander - te vrij geworden. De welvaart
wordt bedreigd, door slimme Indiërs en handige Polen. En de vrijheid? Die wordt
in het 'oude' en 'nieuwe' Europa gebruikt om op nationalistische partijen te
stemmen aan de linker- en rechterzijde, die weinig op hebben met Europese
samenwerking. Geert Wilders' Partij voor de Vrijheid, de Socialistische Partij
van Jan Marijnissen, het Front National van Le Pen of de rechts-populistische
partijen Zelfverdediging en Liga van Poolse Gezinnen, die het in Polen tot
regeringsdeelname hebben gebracht, putten zich uit in anti-Europese retoriek.

De onvrede met het almaar groeiende Europa kwam naar buiten in referenda over de
Europese Grondwet in 2005. De Fransen en de Nederlanders stemden tegen. Men zag
Brussel als een 'neoliberaal fort' dat het sociale model vernietigt, of vond dat
de bestuurders in Brussel zich verre moesten houden van nationale kwesties als
het homohuwelijk of abortus, of men was tegen toetreding van Turkije. Meer
Europa, nee dank u, was de grondtoon in het noordwesten van de EU.

"De Europese mantel is te groot'', zegt de vooraanstaande Duitse filosoof Peter
Sloterdijk. Hij publiceerde tal van essays en boeken over het individu in de
globaliserende wereld, waaronder Het kristalpaleis . En over Europa, zoals Stel
dat Europa ontwaakt. "Nederlanders hebben tot uitdrukking gebracht dat ze toch
liever Nederlander zijn in plaats van Europeaan", zegt hij in Amsterdam.

Maar het geloof in de natiestaat is één groot zelfbedrog, meent Sloterdijk. De
vraag tijdens het referendum over de Europese Grondwet had volgens hem beter
kunnen luiden: wilt u dat uw wereld binnenkort instort? "De Nederlanders kunnen
geen vier weken overleven zonder de band met Brussel."

Volgens Sloterdijk denken Nederlanders, Fransen of Duitsers zo nationalistisch
omdat de socialezekerheidsstelsels nationaal zijn georganiseerd. "Daardoor
geloven burgers dat de natiestaat het maximum aan zekerheid biedt. In de vorige
eeuw stond de vrijheid nog hoog in het vaandel. Dat interesseert niemand meer.
Het hoofdthema van onze tijd is zekerheid. Sociale zekerheid."

Ook onderzoek wijst dat uit. Niet over de dreiging van terreuraanslagen of
klimaatverandering maken de meeste Europeanen zich ongerust, maar over de
sociale neergang, zo blijkt uit de Eurobarometer Sociale Realiteit, een
onderzoek dat vorige maand door de Europese Commissie werd gepubliceerd. Bijna
veertig procent van de burgers in de EU maakt zich zorgen over werkloosheid,
over de stijgende kosten voor levensonderhoud en hun oudedagsvoorziening. Ruim
64 procent denkt dat het leven van hun kinderen moeilijker wordt dan dat van hun
eigen generatie. Vooral ouderen en laag opgeleiden zijn ronduit pessimistisch:
een belangrijk deel van hen vindt dat hun situatie de afgelopen vijf jaar al is
verslechterd.

In de wereld van de gewone man, ook de middenklasser, wordt het sociale klimaat
schraler. Tussen 2001 en 2005 mogen dan ruim tien miljoen banen zijn geschapen
in de vijftien West-Europese landen, zodra een 45-plusser zijn baan verliest,
ziet het leven er plots heel anders uit. Dat merken de zesduizend werknemers bij
het Duitse Bayer die eruit moeten en de tienduizend mensen die worden ontslagen
bij het Europese Airbus. Dat merken ook honderden werknemers bij het andere
Flextronics in Venray, het zusterbedrijf van Flextronics Logistics even verderop
op het bedrijventerrein. Flextronics International maakt kopieerapparaten, maar
de productie in Nederland is te duur geworden. In de Oekraïne, Mexico en
Maleisië kan het goedkoper, dus worden 456 van de 696 banen.

Geen probleem, zou je zeggen. Bij het Flextronics Logistics van René Richters is
werk genoeg. Voor de werknemers die willen overstappen, wordt nu dan ook
onderhandeld over een sociaal plan. Maar de onderhandelingen verlopen moeizaam.
In Venray botsen de oude wereld en de nieuwe wereld frontaal. Een werknemer die
na twintig jaar bij Flextronics International een goed salaris en pensioen heeft
opgebouwd, wordt van de mogelijkheden bij Logistics niet vrolijk. Het salaris
moet fors omlaag, er is geen cao en een vast contract zit er voor de meesten
niet meer in. En wat van het pensioen overblijft is voor de meesten een vraag.
"De werkgelegenheid bij Logistics hangt af van de snel veranderende vraag in de
markt", zegt Richters. "Mobieltjes, mp3-spelers en dat soort dingen worden bijna
allemaal in het najaar verkocht in aanloop naar Sinterklaas en Kerstmis. Dan
hebben wij mensen nodig."

Werken onder andere omstandigheden dan vroeger? "Dat hoort erbij", zegt Wim Kok.
In zijn kantoor in Amsterdam-Zuid vergelijkt Kok, voormalig vakbondsman,
oud-premier, nu commissaris bij onder meer Shell en KLM, de huidige
veranderingen met de herstructureringen in Nederland in de jaren zeventig en
tachtig. "Alleen werd het destijds geen globalisering genoemd, maar
internationale arbeidsverdeling." Kok speelde zelf een hoofdrol bij de eerste
grote aanpassing van de Nederlandse economie aan de eisen van globalisering
begin jaren tachtig, toen hij als voorzitter van de Federatie Nederlandse
Vakbeweging (FNV) het 'akkoord van Wassenaar' sloot: loonmatiging in ruil voor
arbeidstijdverkorting en het scheppen van banen.

Het tempo van de veranderingen ligt nu wel veel hoger. "Als ik één les heb
geleerd is het: pas je zo snel mogelijk aan. Scherm je je te lang af, dan komen
de gevolgen van de toenemende concurrentie in één keer over je heen in de vorm
van massale ontslagen." Je moet natuurlijk wel het maximale doen, zegt hij, om
soelaas te bieden aan mensen die hun werk kwijtraken. "Mensen moeten weerbaar
worden gemaakt. Ze moeten zich inspannen, door te leren, zich bij te scholen. De
staat en bedrijven kunnen hierbij een handje helpen." Kok wijst erop dat het
begrip 'participatiemaatschappij', het kernwoord is in het regeerakkoord.
"Mensen moeten zoveel mogelijk meedoen. Dat betekent niet dat ze altijd
hetzelfde werk houden."

Weerbaarheid helpt volgens hem ook om het proces van vervreemding tegen te gaan
dat mensen voelen in het almaar grotere Europa. Kok: "Toen de conjunctuur de
verkeerde kant opging, ontstond vijandigheid tegenover migranten. Daar kwamen
nog eens al die gasten uit Oost-Europa bij. Maar ik bestrijd dat de Europese
Unie een vijand is van een hoog peil van werkgelegenheid of welvaartsgroei."

Niet alleen dwingt de mondialisering tot verdere uitbreiding van de interne
Europese markt, ook vragen allerlei eigentijdse vraagstukken als milieu, natuur,
energie, energiezekerheid en fysieke veiligheid om Europese oplossingen. "Met de
Europese Grondwet is te hoog ingezet. Maar als de politiek kan laten zien wat de
toegevoegde waarde is van Europese samenwerking, zal het vertrouwen van de
burgers in de Europese Unie weer groeien", verwacht Kok.

Het lidmaatschap van de Europese Unie wordt door de Nederlanders nog steeds
breed gesteund, ook na het referendum. De steun is de afgelopen dertig jaar
steeds stabiel hoog geweest, tussen de zestig en negentig procent, blijkt uit
onderzoek van het Sociaal Cultureel Planbureau (SCP). Tegelijkertijd is de
betrokkenheid van de Nederlanders bij de Unie al die tijd constant laag
gebleven, lager dan het gemiddelde in de EU. "We doen wel alsof na het 'nee' de
euroscepsis plotseling is toegeslagen", zegt Charlotte Wennekers van het SCP.
"Maar de belangstelling voor Europa is al heel lang heel laag. Dat houdt
risico's in zodra je het publiek naar zijn mening vraagt. Europa breng je alleen
dichterbij door politieke discussie."

De coalitie in Den Haag van CDA, PvdA en CU neemt, na een 'denkpauze', een
nieuwe aanloop naar een publiek debat. De Europabrief die het kabinet deze week
naar het parlement stuurde, maakt duidelijk dat het de zorgen van de meerderheid
van de Nederlanders ter harte neemt. Zelfs het buzz-woord 'superstaat' waarmee
de SP de Nederlanders tijdens de referendumcampagne voor een Europese Grondwet
wakker wilde schudden, is erin opgenomen. De EU moet geen superstaat worden.
Gebieden als onderwijs, gezondheidszorg, sociale zekerheid, pensioenen en
publieke diensten blijven het werkterrein van Den Haag, en het parlement moet
meer controle op Europese wetgeving krijgen. Tegelijkertijd wil het kabinet de
Europese samenwerking en besluitvorming op grensoverschrijdende terreinen als
milieu, terreurbestrijding, migratie, energie èn concurrentiekracht verbeteren.

Europa moet beter, democratischer en slagvaardiger opereren. Anders blijft
Europa een tandeloze tijger, vindt Frans Timmermans, staatssecretaris Europese
Zaken. "Maar ik wil ook dat we thuiskomen met een nieuw Europees Verdrag dat
recht doet aan de zorgen van de Nederlandse bevolking", zegt hij.

"We moeten op twee paarden wedden", zegt Roel Coutinho, directeur van het
Centrum Infectieziektebestrijding van het Rijksinstituut voor Volksgezondheid en
Milieu (RIVM). Coutinho is een "kritische Europeaan" die vooral het ambtelijke
Europa als bedreigend ziet. Als wetenschapper vindt hij dat snel geïnvesteerd
moet worden in toponderzoek. "We kunnen ons niet de arrogantie permitteren om te
zeggen: laat Europa maar zitten." Innovatie, de ontwikkeling van nieuwe ideeën,
is een van de troeven die Europa ten opzichte van China in handen heeft, zegt
Coutinho. Tijdens zijn vele bezoeken aan China, waar hij meer dan tien jaar een
project runde, viel hem op hoe pragmatisch Chinezen zijn. "Maar de volgende stap
zetten en zelf iets bedenken, dat doen ze niet. De hiërarchische manier van
denken belemmert dit en wetenschap gedijt juist bij vrijheid en debat. In Europa
kan een jonge onderzoeker zeggen: 'wat u beweert klopt niet'. Europa's kracht
zit in de rebelse geest."

Maar zodra hij aan Brussel denkt, overvallen hem ambivalente gevoelens. De
regels waaraan wetenschappelijke onderzoeksprogramma's moeten voldoen om voor
Europese subsidie in aanmerking te komen noemt hij "een regelrechte
nachtmerrie". Brussel moet professioneler worden, met Engels als voertaal net
als in het bedrijfsleven. En dan het eeuwige gelijkheidsdenken. Gelijke kansen
voor iedereen is mooi, maar mogen in Europese landen ook 'the best and the
brightest' tot bloei komen in plaats van naar Amerika te moeten uitwijken?

"De krachten bundelen opdat het beste uit de Europese landen wordt gehaald. Daar
moet de EU op inzetten", zegt Coutinho. Het is zinloos als ieder land bezig is
hetzelfde onderzoek te verrichten. Het idee van voorzitter José Manuel Barroso
van de Europees Commissie om een netwerk op te zetten van de beste
kennisinstituten in Europa vindt hij veelbelovend.

"Met het technologische innovatieprogramma van de Europese Commissie ('Zevende
Kaderprogramma', red.) worden projecten gefinancierd die zelfs een groot bedrijf
als Philips zelfstandig moeilijk rond krijgt", zegt Frans Schmetz in Brussel.
Hij is Philipsdirecteur voor België en Luxemburg en zit in Brussel dicht bij het
vuur. Het besluit van Europese regeringsleiders eerder deze maand het voortouw
te nemen in de bestrijding van het broeikaseffect biedt Philips kansen. "Wij
willen wereldleider worden in energiezuinigheid, in milieuvriendelijke
technologieën." Niet alleen in Europa, ook in China en andere landen ziet het
concern straks een grote afzetmarkt voor energiezuinige producten.

Schmetz lobbyt bij onder meer Janez Potocnik, Europees Commissaris voor
Wetenschap en Onderzoek. De Sloveense commissaris zorgde ervoor dat een deel van
de 50 miljard euro die de Europese Commissie tot 2013 aan innovatie besteedt,
naar vernieuwende projecten in de gezondheidszorg gaat, een andere groeimarkt in
het vergrijzende Europa waar Philips van wil profiteren.

Europa als banenmotor van hoogwaardige 'groene' banen. Agnes Jongerius,
FNV-voorzitter, is het er helemaal mee eens. De EU moet perspectieven voor groei
ontwikkelen, vindt ze. "Maar we kunnen niet uitsluitend inzetten op innovatie.
Nederland en andere Europese landen moeten ook productielanden blijven. Als ik
minister Plasterk van Onderwijs hoor praten, krijg ik de indruk dat iedereen tot
zijn dertigste op de universiteit moet zitten. We kunnen niet alleen een
arbeidsmarkt voor Willy Wortels hebben."

Er moet ook geïnvesteerd worden in een betere positie voor migrantenjongeren op
de arbeidsmarkt, vindt de vakbondsvrouw. De werkloosheid onder deze groep is nu
met 25 tot 30 procent veel te hoog. Over het aanboren van hun talenten wil
Jongerius snel praten met Plasterk. Innovatie kan ook door geld te steken in de
groep 17- en 18-jarige ROC-jongeren. Daar moet eveneens op Europees niveau iets
aan gedaan worden, want in heel Europa dreigt een soort onderklasse van
kanslozen op de arbeidsmarkt te ontstaan. "Europa zou als een airbag moeten
functioneren tegen de negatieve gevolgen van globalisering", zegt ze.
Tegelijkertijd moet worden voorkomen dat de mondialisering als bedreiging wordt
gezien en in Europese landen tot meer protectionisme en afsluiting leidt.

'Flexicurity' is het toverwoord waarop in het hart van Brussel wordt gestudeerd
om de airbag van Jongerius inhoud te geven. "Flexicurity is een bewuste
beleidsstrategie om de arbeidsmarkt soepeler te maken door flexibele contracten
en tegelijkertijd werk- en inkomenszekerheid te scheppen, vooral ten behoeve van
'outsiders' op de arbeidsmarkt", zegt Ton Wilthagen, hoogleraar
arbeidsmarktbeleid aan de Universiteit Tilburg. Hij is rapporteur voor de
Europese Commissie op het gebied van de arbeidsmarkt en werkt, samen met een
groep onafhankelijke specialisten, het flexicurity-model uit.

Flexicurity is een reactie op globalisering, zegt Wilthagen. Door globalisering
is meer flexibiliteit en onzekerheid op de arbeidsmarkt ontstaan. "Ondernemers
moeten zich voortdurend aanpassen en willen daardoor sneller van personeel
afkunnen, maar ook nieuwe werknemers kunnen aannemen", zegt Wilthagen. "Maar in
diverse Europese landen wordt dit verhinderd door de sterke ontslagbescherming
voor werknemers. Daardoor wijken ondernemers uit naar goedkope oproepkrachten en
tijdelijk personeel, die nauwelijks rechtszekerheid en aanspraken op sociale
zekerheid hebben. Hierdoor wordt de kloof tussen insiders, werknemers met een
vast dienstverband, en werkloze outsiders en contractwerkers steeds groter. Er
dreigt in Europa, ook in Nederland, een soort onderklasse op de arbeidsmarkt te
ontstaan." Naar schatting bedraagt het aantal atypische arbeidscontracten in de
EU inmiddels veertig procent van de werkende bevolking.

Een zorgelijke ontwikkeling, vindt de Europese Commissie. De ministers van
Sociale Zaken van negen Europese lidstaten hebben in het kader van het 50-jarig
bestaan van de Europese Unie een verklaring uitgegeven waarin zij flexicurity
als een middel zien om het 'sociale Europa' een gezicht te geven. Flexibele
arbeidstijden en contracten voor werkgevers, maar ook werk-naar-werkregelingen
voor mensen die ontslagen worden, bijscholing van oudere werknemers,
initiatieven die jongeren aan een eerste baan helpen of ondersteunen bij het
opzetten van een eigen bedrijfje.

"Uit onderzoek blijkt dat meer flexibiliteit voor werkgevers goed samen kan gaan
met zekerheid voor werkenden. Een bedrijf als Flextronic Logistics biedt goede
opstapmogelijkheden voor outsiders", zegt Wilthagen. "Maar werknemers moeten wèl
de kans krijgen om door te groeien." Die krijgen ze bij Flextronics, volgens
directeur Richters. Het bedrijf heeft leer-werktrajecten opgezet waar werknemers
nieuwe vaardigheden opdoen, de kwaliteit toeneemt en ze gemakkelijker kunnen
doorstromen naar een hogere functie. Zo ontstaat ook weer ruimte voor
ongeschoold personeel.

"De huidige economische omstandigheden zijn gunstig om de flexicurity-strategie
in Europa te introduceren", meent Wilthagen. "Oudere werknemers zouden hiermee
gemakkelijker ander werk kunnen verrichten, meer vrouwen zouden op latere
leeftijd de arbeidsmarkt op kunnen en migrantenjongeren zijn aan werk te helpen.
We waren in Nederland goed op weg met de wet Flex en Zekerheid, maar we zullen
ook de discussie over ontslagbescherming en hernieuwde zekerheid voor vaste
werknemers bevredigend moeten afronden. Als we de komende periode van
economische groei en een krimpende bevolking niet hiervoor gebruiken, lukt het
nooit om de outsiders, met name allochtonen, te integreren. Deze groep groeit en
wordt gefrustreerder. Daarmee loop de sociale vrede gevaar. We moeten Europa
inzetten als een deel van de oplossing in plaats van als het probleem."

LOAD-DATE: March 23, 2007

LANGUAGE: DUTCH; NEDERLANDS

NOTES: 'Nederlanders kunnen geen vier weken overleven zonder de band met
Brussel'; 'Ik bestrijd dat de Europese Unie een vijand is van een hoog peil van
werkgelegenheid'

GRAPHIC: 2403Zdemo, Personeel van het Europese vliegtuigconcern Airbus
demonstreert in Toulouse tegen het plan om 10.000 werknemers te ontslaan, Foto
AFP

PUBLICATION-TYPE: Krant


                         Copyright 2007 NRC Media B.V.
                              All Rights Reserved

                              120 of 146 DOCUMENTS



                                NRC Handelsblad

                                 March 23, 2007

Wijken, buurten en postcodegebieden

SECTION: BINNENLAND; Blz. 2

LENGTH: 427 woorden

DATELINE: Rotterdam, 23 maart.


De lijst van minister Vogelaar telt veertig wijken. Maar wat zijn wijken nou
precies?

De wijken van VROM zijn in elk geval niet de wijken die het Centraal Bureau voor
de Statistiek (CBS) hanteert. Het CBS heeft een duidelijke geografische
hiërarchie gemaakt van Nederland, waarbij elk gebied is samengesteld uit een
aantal kleinere. Een klein gebied kan nooit in twee grotere gebieden tegelijk
liggen, zoals Turkije in Europa én Azië ligt.

Binnen alle 443 Nederlandse gemeenten liggen wijken, die op hun beurt zijn
opgebouwd uit buurten. Buurten zijn "het laagste regionaal niveau en zijn
afgebakend vanuit bebouwingsoogpunt of sociaal-economische structuur", zoals het
CBS het omschrijft. "Wijken zijn optellingen van een of meer aaneengesloten
buurten."

Deze CBS-indeling wordt door de ambtenaren van alle gemeenten gebruikt, en ook
ministeries en de EU werken ermee. Maar omdat er behalve ambtenarentaal ook nog
de taal van de gewone burger bestaat, kan er verwarring ontstaan over het begrip
'wijk'. Een VROM-wijk is geen CBS-wijk.

Neem bijvoorbeeld de Rotterdamse Zuidelijke Tuinsteden, volgens Vogelaar een van
de veertig probleemwijken. Volgens een oudere publicatie van VROM worden hiermee
Pendrecht, Zuidwijk, Lombardijen en Groot-IJsselmonde bedoeld, allemaal
naoorlogse wijken met veel flatgebouwen van circa vier verdiepingen. Het blijken
vier CBS-buurten te zijn die liggen in twee CBS-wijken, Charlois en IJsselmonde.
De wijkgrenzen zijn ook deelgemeentegrenzen. Zo kan één wijk (Zuidelijke
Tuinsteden) in de volksmond ook best twee wijken zijn (IJsselmonde en Charlois)
of zelfs vier (de genoemde buurten).

En dan zijn er nog de postcodegebieden. Elk Nederlands adres heeft een postcode
van vier cijfers en twee letters. Sociaal-geografen werken vaak met zogeheten
vierpositiepostcodegebieden (pc4). Dit zijn gebieden waar de vier cijfers van
alle postcodes dezelfde zijn. Bedrijven die aan direct marketing doen, hebben
heel veel gegevens opgeslagen volgens dit principe.

Maar het probleem hierbij is dat deze gebieden niet precies passen in de
CBS-indeling. Zo vallen er twee pc4-gebieden binnen de CBS-buurt Pendrecht (3084
en 3086). Omgekeerd kan ook: twee of meer CBS-buurten die geheel of gedeeltelijk
binnen één pc4-gebied liggen, zoals Katendrecht en de Afrikaanderwijk (beide in
3072). De vorig jaar gepubliceerde Kanskaart van Nederland van de Stuurgroep
Experimenten Volkshuisvesting, over verloedering, was gebaseerd op het
pc4-principe. De namen hier waren vaak dezelfde als die van het CBS, maar toch
waren het steeds nét iets andere gebieden.

LOAD-DATE: March 23, 2007

LANGUAGE: DUTCH; NEDERLANDS

PUBLICATION-TYPE: Krant


                         Copyright 2007 NRC Media B.V.
                              All Rights Reserved

                              121 of 146 DOCUMENTS



                                NRC Handelsblad

                                 March 16, 2007

De democratie van de autobom

BYLINE: jan blokker

SECTION: BOEKEN; Blz. 30

LENGTH: 1078 woorden


Op de hoek van Wall Street en Broadway - niet erg ver van wat nu Ground Zero
wordt genoemd - ontplofte op een warme septembermiddag in 1920, vlak voor het
barokke bankiershuis van J.P. Morgan & Co, iets dat op een helse machine leek,
en dat veertig doden, 200 gewonden, alsmede immense schade aan huizen, T-Fordjes
en straatmeubilair op z'n geweten had. Het duurde even voor men de bron van het
explosieve geweld had geïdentificeerd. Een met dynamiet beladen kar bleek de
schuldige. Tussen de glasscherven, de metaalresten en de menselijke
lichaamsdelen vond men ook paardenhoeven, paardenbenen en een onherkenbaar
verminkte paardenschedel.

Het prototype van de later zo kwistig in de strijd geworpen autobom was de
paard-en-wagen.

Mike Davis, de Amerikaanse auteur van Buda's Wagon. A Brief History of the Car
Bomb (Verso, 228 blz. (E)25,-) schrijft ter verantwoording van zijn onalledaagse
onderwerp: 'Niet de apocalyptische bedreigingen van nucleair of bio-terrorisme
hebben het leven in de wereldsteden veranderd, maar de wijze waarop de autobom
het veiligheidsgevoel van de stedeling heeft opgeblazen. Als elke nieuwe
technologie die ineens met succes doorbreekt, verdient de autobom daarom z'n
eigen geschiedschrijving'.

Nieuwe technologie?

Het lijkt moeilijk vol te houden dat de Italiaanse anarchist Mario Buda, die
waarschijnlijk een lading dynamiet van een nabijgelegen tunnelbouwplaats had
gestolen, nieuwe technologie had gebruikt. Hij laadde de springstof op een
groentekar, liet het paard een stukje Manhattan afsukkelen, stopte waar hij
wezen wilde, stapte af, en was al voorgoed verdwenen (waarschijnlijk regelrecht
terug naar z'n geboorteland; de FBI heeft hem nooit kunnen achterhalen) toen de
hele bliksemse boel, inclusief paard, de lucht in vloog.

Daar was geen nieuwe technologie aan te pas gekomen. Nieuw was niet het wapen,
nieuw was alleen de methode. En was dat eigenlijk niet ook zo met wat de
anarchisten van Allah op 11 september 2001 op ongeveer dezelfde plek
aanrichtten? De 'technologie' van hun aanslag - te weten een vliegtuig - was
oud, die bestond ook in 1920 al. Het idee was nieuw. Of nauwkeuriger gezegd: het
idee was een geheel vernieuwde variant van wat Buda al had bedacht.

De inventaris van alle autobomaanslagen sinds 1920, zoals door Davis keurig
opgemaakt in Buda's Wagon laat allerlei graduele, maar geen essentiële
progressie zien. Het verschil tussen 1920 en 9/11 is het verschil tussen 40 en
3.000 doden. Het principe van de autobom is altijd hetzelfde gebleven. Of het
nou werd toegepast in Haifa (1947), in Saigon (1964), in Belfast (1972), in
Beiroet (onder meer 1983) of in Bagdad (nog haast dagelijks) - het middel was en
bleef altijd anarchistisch, onvoorspelbaar, simpel, 'individueel' (Buda
volbracht zijn acte gratuit bijna zeker moederziel alleen), en goedkoop. David
rekent ons voor dat je aan 500 dollar en een gestolen auto genoeg hebt om 40 à
50 slachtoffers te maken en aanzienlijke materiële schade aan te richten.

Is goedkoopte het waarmerk van wat in kringen van het Pentagon al wel de
vierde-generatie-oorlogvoering wordt genoemd?

De vraag brengt George Orwell in herinnering, die er een even eigenzinnige als
interessante theorie over de geschiedenis van het wapentuig op na hield. In z'n
eigen weekblad Tribune schreef hij kort na het einde van de Tweede Wereldoorlog:
'Als regel kun je aanhouden dat tijdperken waarin het dominante wapen duur is en
moeilijk te produceren, de neiging hebben despotisch te zijn, terwijl in tijden
dat het dominante wapen goedkoop is en gemakkelijk te maken, de gewone man een
kans krijgt. Tanks, slagschepen en bommenwerpers zijn per definitie tirannieke
wapens, terwijl geweren, musketten, handbogen en handgranaten per definitie
democratische wapens zijn. Een gecompliceerd wapen maakt de sterke sterker, een
simpel wapen geeft de zwakke klauwen'.

Hier sprak nog even de 'Fabian'-socialist die in Orwell nooit verloren zou gaan
- goedertieren, en een tikkeltje naïef. Had Mario Buda, of had het anarchisme
dat hij vertegenwoordigde werkelijk klauwen gekregen omdat hij met een simpel
paard, een simpele wagen en een simpele hoeveelheid dynamiet even paniek had
veroorzaakt in het zakenhart van New York? Nee natuurlijk. In feite zou Buda's
aanslag trouwens een van de laatste zijn uit een periode van ongeveer een halve
eeuw waarin het anarchistisch spook door Europa en de Verenigde Staten had
gewaard. Slachtoffers genoeg, onder wie beroemde als koning Umberto I van
Italië, keizerin Elisabeth ('Sissy') van Oostenrijk, en president William Kinley
van Amerika. Maar klauwen? Nauwelijks.

De theorie van Orwell is niettemin belangwekkend omdat het artikel waarin hij
haar nog eens ontvouwde You and the Atom Bomb heette, en dat het verscheen op 19
oktober 1945, dat wil zeggen op een moment dat de wereld nog moest bijkomen van
Hiroshima en Nagasaki. Orwell benadrukte meteen dat de atoombom niet alleen
krankzinnig duur was, maar dat de productie het soort industriële inspanning
vergde dat hooguit drie of vier landen op aarde zich zouden kunnen veroorloven.

'Dat punt', vervolgde hij, 'is van kardinaal belang. Het betekent dat de
uitvinding van de atoombom, verre van de geschiedenis op haar kop te zetten,
alleen maar een trend voortzet die we al een aantal decennia hebben waargenomen.
Al in 1939 waren hooguit vijf landen nog bij machte een grootschalige oorlog te
voeren. Nu zijn het er nog maar drie, en op termijn misschien nog slechts twee'.

En onze planeet in gevaar omdat de mensheid voortaan in staat zou zijn zichzelf
met eigen wapens uit te roeien? Orwell: 'Het is veel waarschijnlijker dat de
resterende twee supermogendheden de stilzwijgende afspraak maken dat ze de Bom
nooit tegen elkaar zullen gebruiken - en dan zijn we terug bij waar we waren,
met dien verstande dat de macht is geconcentreerd in nog minder handen, en dat
het uitzicht voor onderworpen volkeren en onderdrukte klassen nog hopelozer is
geworden'.

Scherpzinnige analyse voor 19 oktober 1945 - even afgezien van het stukje
humane, arbeideristische Fabian-verzuchting aan het eind. En eigenlijk is er
zestig jaar later nog niks fundamenteels veranderd. Het aantal 'nucleaire'
landen is iets groter geworden dan Orwell had voorspeld, maar de 'stilzwijgende
afspraak' wordt nog altijd nagekomen. En er zijn nog altijd Mario Buda's die de
illusie koesteren dat ze met een goedkope wagen - gemotoriseerd (en gestolen) of
niet - klauwen kunnen geven aan onderworpen volkeren en onderdrukte klassen.

LOAD-DATE: March 16, 2007

LANGUAGE: DUTCH; NEDERLANDS

GRAPHIC: 1603BBblokkervignet

PUBLICATION-TYPE: Krant


                         Copyright 2007 NRC Media B.V.
                              All Rights Reserved

                              122 of 146 DOCUMENTS



                                NRC Handelsblad

                                 March 16, 2007

De wet, die ben je zelf;
In haar tweede roman grossiert columniste Marjolijn Februari in ironie en satire

BYLINE: Pieter Steinz

SECTION: BOEKEN; Blz. 33

LENGTH: 1163 woorden

SAMENVATTING:

De nieuwe roman van columniste Marjolijn Februari is niet alleen een satire op
de boekenwereld, maar ook een aanklacht tegen onverschilligheid.

VOLLEDIGE TEKST:

'Some people want to fill the world with silly love songs' zong Paul McCartney
ter verdediging van de lichte kanten van zijn oeuvre. En zo is het in de
literatuur ook. Niet iedere schrijver wil de wereld met zijn of haar boeken
veranderen; niet iedereen wil zich in een roman uitspreken over grote kwesties
als fundamentalisme, racisme, globalisering of kernwapendreiging. En zoals John
Lennon zijn voormalige mede-Beatle beschuldigde van het maken van muzak, zo
krijgen de auteurs van liefdesverhalen en persoonlijk psychodrama te horen dat
ze zich beter bezig kunnen houden met 'serieuzere literatuur'.

Dat laatste is in elk geval de mening van John, het nieuwste lid van de leesclub
in het kleine dorp waar Marjolijn Februari haar tweede roman situeert.
Halverwege De literaire kring discussieert hij met zijn vrouw Teresa over zijn
eis dat boeken een politieke lading moeten hebben. 'Die hele zogenaamde
wereldpolitiek is een excuus', werpt Teresa tegen; 'een dekmantel voor mensen
zonder enige invloed of beslissingsbevoegdheid om dagenlang over dingen te
praten waar ze toch niks aan kunnen veranderen, zodat ze het niet hoeven te
hebben over de dingen waar ze wél iets aan kunnen veranderen.'

Het zou best kunnen dat Marjolijn Februari het met haar 30-jarige hoofdpersoon
eens is. De (innerlijke) monologen van Teresa zijn vaak even spits doordacht en
goed geformuleerd als de columns die haar schepster over recht, politiek en
alledaagse ethiek in de Volkskrant schrijft. En juist de kwestie van de
verantwoordelijkheid van de gewone burger gaat Februari aan het hart. De plot
van De literaire kring draait om het zogeheten glycerineschandaal uit de jaren
negentig: een Nederlands bedrijf had willens en wetens een vervuilde grondstof
voor medicijnen naar Haïti geëxporteerd (met tientallen doden als gevolg), maar
werd om redenen van justitiële efficiency alleen vervolgd wegens overtreding van
de milieuwetgeving; de directie waste zijn handen in onschuld.

Als columniste heeft Februari meermaals geschreven over het slechte voorbeeld
dat de overheid hiermee aan de samenleving gaf; als romancière gebruikt ze het
schandaal als symbool. Niet alleen voor het feit dat mensen steeds meer geneigd
zijn hun verantwoordelijkheden af te schuiven, maar ook voor de vuile handen van
wat op de achterflap van haar boek 'de weldenkende klasse' heet.

Ellendige jeugd

In De literaire kring komt de Haïtiaanse gifzaak jaren na dato weer aan de
oppervlakte wanneer de dochter van de glycerinedirecteur een internationale
bestseller schrijft over haar ellendige jeugd. Haar oude klasgenoot Teresa,
wonend in het dorp waar ze zijn opgegroeid, raakt door haar verleden
geïntrigeerd en achterhaalt stapje voor stapje het geheim dat de vader van deze
Ruth Ackermann deelt met de o zo keurige leden van de literaire kring in het
dorpje dat wij steeds beter leren kennen. Want zoals de moeder van een van de
gestorven Haïtiaanse kinderen zegt in een oude televisiedocumentaire: 'Er zijn
wortels van het kwaad die aan de ene kant van de wereld hun begin hebben en aan
de andere kant van de wereld bovengronds komen.'

Dat Teresa tijdens haar rondgang ook uitkomt bij haar vader, de gerespecteerde
jurist Rudolf Pellikaan, zal niemand verrassen. Maar daar gaat het Februari ook
niet om. Ze legt op een lichtvoetige manier het misplaatste superioriteitsgevoel
en de morele onverschilligheid bloot van haar hoofdpersonen; en in één moeite
door die van onszelf. Immers, de hypocriete lezer is geen haar beter. Net als
een van de personages leggen wij ons voor onze gemoedsrust neer 'bij het feit
dat de wereld goed en slecht is - en dat dat nu eenmaal is zoals de wereld
onveranderlijk is.' Zo zit de menselijke geest in elkaar: 'je belazert je
buurman niet, maar je koopt wel zonder al te veel scrupules organen van ter dood
veroordeelden in het buitenland.'

Omdat we geen greep hebben op het leven, verschuilen we ons achter wetten,
regels, overheidsinstanties, en alle andere instrumenten van het might is
right-systeem waarin de Eerste Wereld zich wentelt. Geen wonder dat De literaire
kring eindigt met een pleidooi van Teresa's man John om onszelf de wet te
stellen: 'Vergeet al dat gedoe met [--] goddelijke wetten en van buiten komende
verplichtingen. [Het] is wel zo praktisch om iedereen in dit aardse leven gewoon
verantwoordelijk te houden.'

Adriaan van Dis

Ethische kwesties genoeg in De literaire kring, dat een mooi tweeluik vormt met
Adriaan van Dis' recente roman De wandelaar, waarin het schuldgevoel van de
rijke westerling geïroniseerd wordt. Misschien bevat de roman zelfs iets te veel
maatschappelijke discussie. Februari's routine als columniste, haar vermogen om
vrijzwevend te verwijzen naar de actualiteit en de culturele traditie, schemert
door in de dialogen en gedachtensprongen van het half dozijn handelende
personages - of het nu gaat over Nederland dat voor zijn gevoel van
volwassenheid afhankelijk is van 'geïmporteerde misdaad, geïmporteerde
conflicten, geïmporteerde geloofsovertuigingen', of over de dilemma's van de
betrokken consument. Af en toe lijkt het alsof je een razend knap aan elkaar
gesneden bundel met columns zit te lezen.

Niet dat dit het leesplezier bederft. De literaire kring mag dan een ideeënroman
zijn, sommige van de personages zijn echt genoeg om de lezer te boeien en zelfs
te ontroeren. Van Teresa krijg je aanvankelijk weinig hoogte, met haar aan
cynisme grenzende tolerantie voor John ('hij had het druk en ze was niet met hem
getrouwd om hem van zijn werk te houden'), maar gaandeweg krijg je in de gaten
wat voor liefdeloze jeugd ook zij gehad moet hebben. De scène waarin ze bij haar
moeder langsgaat en stuit op liefdeloosheid en vileine verwijten, behoort tot de
hoogtepunten van de roman.

Marjolijn Februari grossiert in ironie, satire (op de boekenwereld) en laconieke
humor. De verleiding is groot om een boeketje van haar mooiste oneliners te
presenteren, maar laat ik me beperken tot Teresa's constatering op een feestje:
'Aardige mensen waren het, allemaal, maar chrysanten zijn ook aardig.' De
scherpe zinnetjes komen namelijk het best tot hun recht in de elegant
geformuleerde langere passages. Ik moest erg lachen om Teresa's wijze berusting
bij het vermoeden dat haar echtgenoot op zijn tweede mobiele telefoon
tijdrovende sciencefictionspelletjes speelt. 'Ze besloot zich er maar bij neer
te leggen en hem niet te storen met haar eigen onnozelheden als hij blijkbaar
net bezig was een ruimteschip aan te schaffen met een geavanceerder
afweerschild.'

Het is Boekenweek, en het door de Stichting CPNB gekozen thema genereert een
vuurwerk van boeken over humor. Dat De literaire kring vorige week verscheen is
misschien toeval, maar het is de komende tijd de beste keuze: het komische is
gewaarborgd en je krijgt er de tragiek en de morele dilemma's gratis bij.

LOAD-DATE: March 16, 2007

LANGUAGE: DUTCH; NEDERLANDS

NOTES: Marjolijn Februari: De literaire kring. Prometheus, 254 blz. (E) 17,95;
Dit tijdperk kende een fascinatie voor officiële terroristen en voor
karikaturale moordenaars die verkleed als stripfiguren met messen op hun
slachtoffers instaken of een bom onder een trein legden. Maar al die
onopvallende burgers konden rustig doormoorden; de verpleegsters en artsen die
niet kwamen opdagen bij doodzieke kinderen in asielzoekerscentra, de
gezinsvoogden die niet reageerden op telefoontjes van overspannen vaders met
moordneigingen, [...] de balie- en loketmoordenaars, die gezamenlijk meer doden
op hun geweten hadden dan welke terroristische cel ook.; Uit: Marjolijn
Februari: De literaire kring

GRAPHIC: 1603BBmarjoleine1, Marjolijn Februari, Foto Vincent Mentzel

PUBLICATION-TYPE: Krant


                         Copyright 2007 NRC Media B.V.
                              All Rights Reserved

                              123 of 146 DOCUMENTS



                                NRC Handelsblad

                                 March 15, 2007

Winstbelasting in Duitsland omlaag

SECTION: ECONOMIE; Blz. 17

LENGTH: 313 woorden

DATELINE: Berlijn, 15 maart.


De Duitse regering heeft gisteren tot een ingrijpende verlaging van de
belastingen voor ondernemingen besloten. De Duitse belastingtarieven behoren tot
de hoogste in de Europese Unie. De verlaging moet Duitsland als standplaats voor
bedrijven aantrekkelijker maken en belastingvlucht ontmoedigen.

Het wetsvoorstel voorziet in een verlaging van de belastingdruk voor
vennootschappen van 38,65 procent tot 29,8 procent. Ondernemingen die geen
vennootschap zijn, betalen straks minder belasting over de winst die in het
bedrijf geïnvesteerd wordt. Particulieren gaan een eenheidstarief betalen over
de inkomsten uit kapitaal - rente, dividend, opbrengst uit de verkoop van
waardepapieren - van 25 procent.

De hervorming kost de Duitse fiscus 6,5 miljard euro in het eerste jaren en 5
miljard in de jaren daarna. Uiteindelijk, zo hoopt minister van Financiën
Steinbrück (SPD), zal de belastingverlaging tot hogere inkomsten voor de
overheid leiden omdat Duitsland als standplaats aantrekkelijker wordt. Volgens
Steinbrück loopt Duitsland nu jaarlijks 100 miljard mis, onder andere doordat
bedrijven zich veel moeite getroosten hun winst - vaak legaal - naar een
buitenlands belastingregime te verschuiven.

De herziening stuitte op weinig begrip bij Steinbrücks partijgenoten. De
sociaal-democraten vinden het onverteerbaar dat ondernemingen profiteren terwijl
consumenten een hoger btw-tarief moeten betalen en de bedrijfswinsten almaar
stijgen. Het wetsvoorstel is "een zware klap voor het sociale profiel van de
SPD", zei de voorzitter van de jonge socialisten, Björn Böhning.

De federatie van vakbonden, DGB, zei dat de regering de zorg voor rijkdom en
ondernemers belangrijker vindt dan de zorg voor elementaire behoeften van gewone
burgers. Steinbrück kaatste terug dat de belastingverlaging geen "cadeautje"
voor het bedrijfsleven is, maar een noodzakelijke investering in de toekomst.

LOAD-DATE: March 15, 2007

LANGUAGE: DUTCH; NEDERLANDS

PUBLICATION-TYPE: Krant


                         Copyright 2007 NRC Media B.V.
                              All Rights Reserved

                              124 of 146 DOCUMENTS



                                NRC Handelsblad

                                 March 14, 2007

Slechte leningen bedreigen kredietsector;
Lucratieve handel in extra risicovolle Amerikaanse hypotheken toont keerzijde

BYLINE: Freek Staps

SECTION: ECONOMIE; Blz. 15

LENGTH: 925 woorden

DATELINE: New York, 14 maart.

SAMENVATTING:

Wall Street maakte gisteren het op één na grootste koersverlies van de laatste
vier jaar door. Oorzaak is de uitdijende hypotheekcrisis. Gevreesd wordt voor de
Amerikaanse economie.

VOLLEDIGE TEKST:

Pessimisten noemen het liar loans. Leningen voor leugenaars. Optimisten zoals
huizenkopers, hypotheekverstrekkers, banken op Wall Street en investeerders
zoals pensioenfondsen gebruiken liever de formele woorden subprime mortgages.
Vrij vertaald: bijna volwaardige hypotheken.

Van die bijna-perfectie is deze dagen niet veel over, nu blijkt dat deze
risicovolle hypotheken voor minder draagkrachtige huizenkopers voor een crisis
in de Amerikaanse hypotheeksector hebben gezorgd. Als gevolg daarvan maakten de
beursindices op Wall Street gisteren de op één na grootste koersdaling door van
de afgelopen vier jaar. De Dow Jones, de belangrijkste Amerikaanse beursindex,
sloot bijna 2 procent lager.

In de crisis staan de verstrekkers van de duurdere leningen voor huizenkopers
met een slechte kredietwaardigheid centraal. Eenvijfde van de Amerikaanse
hypotheekmarkt bestaat uit dit type hypotheken. De wankelende hypotheekbank New
Century trekt tot nu toe de meeste aandacht. Deze bank was tot voor kort
lieveling van zowel de beurs als Jan Modaal. Nu is New Century de paria van de
kredietwereld.

De crisis is enkele weken geleden al in gang gezet. Eerst bleken New Century's
klanten achter te blijven met hun aflossingen. Daarna eisten zakenbanken als
Morgan Stanley en Credit Suisse, die geld lenen aan New Century, tevergeefs hun
leningen ter waarde van 8,4 miljard dollar (6,4 miljard euro) op. Tegelijkertijd
stortte de koers van het beursgenoteerde New Century in. Inmiddels doet iedereen
onderzoek naar New Century: claimadvocaten namens huiseigenaren,
beurstoezichthouder SEC naar mogelijke handel met voorkennis, de openbaar
aanklager in New Century's staat Californië naar eventuele boekhoudfraude.

New Century is het verhaal van de dag, maar het web waarin de kredietsector
verstrikt is geraakt, is vele malen groter. De lijst met getroffen ondernemingen
wordt met de dag langer. Het begon met Europa's grootste bank HSBC. Het aantal
slechte leningen in de VS liep op met 36 procent, zei HSBC. Grootste oorzaak:
achterblijvende aflossingen. 's Werelds grootse autobedrijf General Motors is
ook betrokken. Dit bedrijf bezit een verstrekker van 'makkelijke' hypotheken,
Residential Capital. Volgens analisten dreigt een verliespost van 1 miljard
dollar.

Of neem hypotheekverstrekkers Fremont General en Novastar. De eerste doet nu
pogingen de hypotheekdivisie te verkopen, de tweede heeft al gezegd pas in 2012
weer belastbare winst te kunnen rapporteren. Om de lijst van getroffen
ondernemingen af te maken: de laatste maanden zijn al meer dan twintig
branchegenoten zoals Mortgage Lenders Network USA en Ownit Mortgage Solutions
failliet gegaan.

Traditioneel zijn kleinere banken de grootste verstrekkers van hypotheken. Dat
beeld is drastisch veranderd. Vorig jaar financierden zakenbanken op Wall Street
60 procent van de uitstaande hypotheken. Dat was het gevolg van het vele geld
dat met hypotheken te verdienen is. Zakenbanken zoals Merrill Lynch en Morgan
Stanley besloten zelf hypotheekverstrekkers te kopen. Die laatste bank kocht in
augustus bijvoorbeeld nog Saxon.

Daarnaast verstrekten banken zoals Lehman Brothers, UBS en Deutsche Bank
leningen aan bedrijven als New Century. In ruil daarvoor namen zij de hypotheken
op zich en begonnen hierin te handelen. Waardepapieren waaraan hypotheken ten
grondslag liggen worden al sinds de jaren zeventig verhandeld. Maar pas sinds
2002 zijn ze echt in trek. De kopers zijn verzekeraars, pensioenfondsen en
hedgefondsen. Ook zij wilden de lucratieve opbrengsten van duurdere hypotheken
voor de minder daadkrachtigen niet aan zich voorbij laten gaan.

Wall Street werd hiermee kwetsbaar en en passant veranderde het karakter van de
handel in hypotheken. Dat waren ooit investeringen voor de lange termijn, voor
mensen met geduld tot de hypotheek was afbetaald. Nu zijn het snel verhandelbare
obligaties.

Op het spel staat de huizenmarkt, juist de laatste jaren een van de
belangrijkste aanjagers van de groeiende Amerikaanse economie. De woningmarkt
stond er al niet florissant bij: het aanbod van te koop staande woningen neemt
gestaag toe en de gemiddelde huizenprijs daalt.

Die markt kent nu een reeks bedreigingen. Te beginnen bij de afgenomen
beschikbaarheid van krediet voor huizenkopers. Door de faillissementen daalt het
aantal beschikbare hypotheekverstrekkers. Bovendien worden ook de overblijvende
marktpartijen voorzichtiger. Opeens wil niemand meer een klant die geen baan of
eigen vermogen heeft aan een hypotheek helpen.

Daarnaast dreigt de markt er honderdduizenden woningen in de verkoop bij te
krijgen. Dat heeft een drukkend effect op vraagprijzen. De aankomende toename is
het gevolg van groeiende aflossingsproblemen van huiseigenaren.

Gisteren werd bekend dat op 5 procent van alle Amerikaanse hypotheken een
betalingsachterstand van ten minste een maand rust. In de risicovolle categorie
loopt dit getal op tot 14 procent. De getallen zijn de laatste vijf jaar niet zo
hoog geweest.

Waarom kost het Amerikanen opeens moeite de maandelijkse aflossing te voldoen?
De Amerikaanse werkloosheid staat er met 4,5 procent onveranderd goed voor. De
verklaring zit in de opgelopen rentetarieven. De hypotheken voor huiseigenaren
met een lage kredietwaardigheid hebben in de meeste gevallen een variabele
rente. Daardoor komen zij nu in de problemen. Net als de hele kredietsector.

LOAD-DATE: March 30, 2007

LANGUAGE: DUTCH; NEDERLANDS

NOTES: Risico-hypotheek zeldzaam in Nederland; In tegenstelling tot de VS is de
Nederlandse hypotheekmarkt voor mensen met een lage kredietwaardigheid zeer
klein. In de VS valt 20 procent van alle hypotheken in deze categorie, in
Nederland gaat het om niet meer dan 1 procent, zegt Arthur Janssen van
BKRhypotheek. BKR verwijst naar het Bureau Krediet Registratie dat bijhoudt of
mensen een betalingsachterstand hebben.; BKRhypotheek verstrekt mensen met zo'n
notering toch een hypotheek, iets waar een normale bank niet aan begint. Dan
gelden wel hoge rentepercentages, tot 8,5 procent.; Echtscheiding en
werkloosheid zijn de belangrijkste oorzaken van gedwongen huizenverkopen, niet
een stijgende rente, zegt een woordvoerder van de Vereniging Eigen Huis. De
meeste Nederlanders kiezen voor een vaste rente, waardoor de maandlasten
ongevoelig zijn voor rentestijgingen. Gedwongen huizenverkopen zijn in Nederland
(niet meer dan 2.000 per jaar de afgelopen jaren) veel zeldzamer dan in de VS.;
Eventuele verliezen voor banken bij gedwongen verkoop zijn beperkt. Banken lenen
doorgaans tot niet meer dan 125 procent van de waarde van een woning bij
gedwongen verkoop (executiewaarde). Een golf van faillissementen van
hypotheekverstrekkers in Nederland is onwaarschijnlijk.; Volgens Janssen liggen
de risico's vooral bij de kredieten die mensen naast hun hypotheek aangaan, soms
met het huis als onderpand. De DSB Bank gaat bijvoorbeeld bij deze leningen tot
150 procent van de executiewaarde. "Als er ergens excessen zijn in Nederland,
dan is dat bij deze kredieten."; 40 procent liegt over inkomen en schuld;
Amerikanen beginnen hun leven zonder zogeheten credit history.
Kredietwaardigheid moet worden opgebouwd. Voor huizenkopers met een lage
kredietwaardigheid, bijvoorbeeld door wanbetalingen, is de subprime mortgage
bestemd.; Deze risicovolle hypotheken hebben de afgelopen tijd snel aan
populariteit gewonnen. In 2003 was nog 13 procent van alle verstrekte hypotheken
een 'subprime' hypotheek. Inmiddels is dat opgelopen tot circa 20 procent van de
hypotheekmarkt.; Er zijn verschillende varianten mogelijk. Voor het afsluiten is
meestal geen aanbetaling in contanten nodig (tegen de in de Amerika
gebruikelijke 10 tot 20 procent van de hypotheeksom). Ook is het lang niet
altijd nodig gegevens over inkomens en schulden aan de kredietverstrekker te
verstrekken. Worden deze gegevens wel gevraagd, dan worden ze maar zelden
gecontroleerd. Volgens Deutsche Bank heeft 40 procent van de aanvragers vorig
jaar gelogen bij een aanvraag. Deze woningbezitters kregen de hypotheek
overigens wel.; Hypotheken met een looptijd tot vijftig jaar zijn gewild omdat
ze de maandlasten verminderen ten opzichte van 30-jarige hypotheken. Een andere
variant is een hypotheek met bijzonder goedkope eerste maandlasten. Na
bijvoorbeeld een betaalbaar eerste jaar lopen de maandlasten snel op.;
Gewoonlijk liggen de rentepercentages van dit soort hypotheken 1 à 2 procent
hoger dan gebruikelijke hypotheken.

GRAPHIC: 1403ECO1, Fremont General is één van de Amerikaanse hypotheekbanken die
in moeilijkheden zit., Foto Bloomberg

PUBLICATION-TYPE: Krant


                         Copyright 2007 NRC Media B.V.
                              All Rights Reserved

                              125 of 146 DOCUMENTS



                                NRC Handelsblad

                                 March 8, 2007

SECTION: NEDERLAND & EUROPA; Blz. 8

LENGTH: 647 woorden

DATELINE: Amsterdam, 8 maart.


Grotere controle parlement op voorstellen Brussel

Amsterdam, 8 maart. - De parlementaire commissie die sinds vorig jaar maart
controleert of 'Brussel' bij wetsvoorstellen haar bevoegdheden niet
overschrijdt, wil haar activiteiten uitbreiden. Afgelopen jaar behandelde de
Tijdelijke Commissie Subsidiariteitstoets (TCS) elf voorstellen van de Europese
Commissie. TCS, waarin leden van Eerste en Tweede Kamer zitting hebben,
oordeelde onder andere dat een Europese 'bodemrichtlijn' een te zwaar middel is
om de bodem in Europa te beschermen tegen bedreigingen als erosie.
Bodembescherming is volgens de TCS vooral een zaak van de lidstaten. Ook
oordeelde de TCS dat 'Europa' niet bevoegd is regels over echtscheidingsrecht in
de lidstaten te harmoniseren. In 2007 wil de commissie 22 wetsvoorstellen uit
Brussel beoordelen. Voorzitter Jan Jacob van Dijk (Tweede Kamer, CDA): "We zijn
op de goede weg, maar vormen nog onvoldoende een buffer tegen onnodige wetgeving
uit Brussel. In het voorbije jaar kwam de Commissie met 120 wetgevende
voorstellen, waarvan we er elf hebben behandeld." Van Dijk verwacht dat de TCS
de Eerste en Tweede Kamer binnenkort zal vragen om extra ambtelijke
ondersteuning.

Kwart van vrouwen slachtoffer geweld

STRAATSBURG, 8 maart. - Tussen de 20 en 25 procent van de vrouwen in Europa is
ten minste één keer in hun leven onderworpen geweest aan fysiek geweld. Het
geweld tegen vrouwen in Europa is een plaag die de samenleving ook erg veel
kost, zo luidde gisteren de waarschuwing van de Raad van Europa. De waarschuwing
van de raad kwam aan de vooravond van de Internationale Vrouwendag, die vandaag
wereldwijd wordt gevierd. De raad heeft onderzoek gedaan in 31 van de 46
Europese landen. Het geweld tegen vrouwen is overwegend seksueel van aard, of
huiselijk geweld gepleegd door een partner of ex-partner. Meer dan 10 procent
van de vrouwen heeft geleden onder seksueel misbruik waarbij geweld is gebruikt,
aldus het onderzoek van de Raad van Europa. (ANP)

Nederlanders door EU geraadpleegd

Rotterdam, 8 maart. - Dertig 'gewone' Nederlanders komen dit weekeinde bijeen in
Amersfoort om mee te doen een pan-Europese raadpleging. In alle 27 lidstaten van
de Europese Unie houdt de Europese Commissie burgerraadplegingen. In totaal
mogen 1.200 Europeanen aan de Europese autoriteiten laten weten wat zij de
komende jaren van de EU verwachten. De deelnemers krijgen informatie over de EU
en wisselen hun opvattingen uit over de rol van de Unie op het gebied van milieu
en energie, sociaal welzijn, gezinsbeleid en migratie. Gegevens en resultaten
worden tijdens de bijeenkomst regelmatig uitgewisseld met deelnemers aan
parallelle bijeenkomsten in andere landen.

Trip 'Doing Europe in 10 days' voorbij

DEN HAAG, 8 maart. - Nog ruim een maand en dan is het voorbij met de formule
Doing Europe in 10 days, die vooral populair is bij Amerikaanse en Aziatische
toeristen. Op 11 april gaat een nieuwe Europese verordening in, waardoor
chauffeurs van touringcars na zes werkdagen een rustdag in acht moeten nemen.
Koninklijk Nederlands Vervoer kondigde gisteren aan volgende week actie te
willen voeren tegen de verordening voor het gebouw van de Europese Commissie in
Brussel. De Nederlandse touringcarondernemingen verdienen jaarlijks ruim 110
miljoen euro aan de meerdaagse reizen. De bedrijven vrezen kosten omdat ze een
extra chauffeur moeten invliegen of ter plaatse bedrijven moeten inhuren voor
vervoer op de zevende dag. (ANP)

Martens volgt bij CDA Eurlings op

Rotterdam, 8 maart. - Europarlementariër Maria Martens is verkozen tot
voorzitter van de CDA-delegatie in het Europees Parlement. Zij volgt Camiel
Eurlings op, die onlangs minister van Verkeer en Waterstaat is geworden. Martens
wordt tevens woordvoerder voor het Europees veiligheids- en defensiebeleid. Zij
blijft voor de EVP-ED-fractie het beleid op het gebied van
ontwikkelingssamenwerking coördineren.

LOAD-DATE: March 8, 2007

LANGUAGE: DUTCH; NEDERLANDS

NOTES: Meer informatie over de commissie: http://europapoort.eerstekamer.nl/

PUBLICATION-TYPE: Krant


                         Copyright 2007 NRC Media B.V.
                              All Rights Reserved

                              126 of 146 DOCUMENTS



                                NRC Handelsblad

                                 March 8, 2007

Europadebat in Haags paleis zonder critici

SECTION: NEDERLAND & EUROPA; Blz. 8

LENGTH: 361 woorden

DATELINE: DEN HAAG, 8 MAART.


"De Europese Unie is geen superstaat, het is geen staat en dat wordt het niet.
De Europese Unie is er vóór de staten." Robert Cooper, Brits topambtenaar in
Brussel en publicist, had gisteren een geruststellende boodschap voor de
eurocritici in Nederland. Ze waren niet te bekennen in de zaal van overwegend
eurogelovigen. Maar de Nederlandse afwijzing van de Europese Grondwet was wel
aanleiding voor het eerste van drie symposia die in het Haagse Paleis Noordeinde
worden gehouden.

Koningin Beatrix, geflankeerd door de prinsessen Maxima en Mabel, begroette
persoonlijk de rond 150 gasten. Schrijvers, wetenschappers, politici,
journalisten, ondernemers.

"Het gaat niet om de richting van het Europadebat, het is zorgelijk dat er geen
debat is", zei discussieleider en publicist Joris Luyendijk bij de opening van
het symposium. Schrijver Geert Mak ('In Europa') wees erop dat de 'pioniers' van
Europa en de Grondwet één ding hebben onderschat: de sociale cohesie in een
sterk veranderende wereld. Een onveilige buitenwereld levert grote behoefte op
aan binnenlandse veiligheid. Daarom verwierpen de burgers de 'richting' van het
Europese project. "Maar Europa is te belangrijk om over te laten aan boze
populisten of eurocraten", zei Mak. Het nationale model is volgens hem niet
opgewassen tegen mondiale problemen op het gebied van migratie, het klimaat,
energie. De elite heeft dat wel begrepen, zei Cooper, souffleur van de Britse
premier Tony Blair en schrijver van 'The Breaking of Nations'. Maar de meeste
politieke issues die de 'gewone man' bezighouden, zijn binnenlands zoals zorg,
onderwijs, de economie. Cooper ziet dan ook weinig in pogingen om Europa
'populair' bij de bevolking te maken. Referenda vindt hij onzalig in een
parlementaire democratie. Maar hoe zit het dan met de burgers, wilde een jonge
vrouw uit de zaal weten. "Natuurlijk is er wel een bepaalde mate van begrip
nodig, anders komt de politiek niet tot compromissen", gaf Cooper toe. "Europa
moet vooral een eliteproject blijven." Of die burger het daarmee eens is? Dat
moet blijken bij het volgende Paleisdebat waar de Europese burger centraal
staat. Als hij maar wel wordt uitgenodigd.

LOAD-DATE: March 8, 2007

LANGUAGE: DUTCH; NEDERLANDS

PUBLICATION-TYPE: Krant


                         Copyright 2007 NRC Media B.V.
                              All Rights Reserved

                              127 of 146 DOCUMENTS



                                NRC Handelsblad

                                 March 8, 2007

Alles met auto's trekt kijkers

BYLINE: Viola Robbemondt

SECTION: ECONOMIE; Blz. 16

LENGTH: 887 woorden

SAMENVATTING:

Vroeger was er maar één autoprogramma op de televisie: 'Wereld op Wielen'.
Tegenwoordig hebben de autoliefhebbers keus te over. Van informatief tot koddig.


VOLLEDIGE TEKST:

Voor autoliefhebbers valt er op de tv momenteel veel te zappen. Tenminste, als u
geen kritische televisiekijker bent. Want allereerst zijn daar de hevig
gesponsorde beelden van de Pilarczyk Media groep, die voor RTL7 'Gek op Wielen'
met presentator/cabaretier Bavo Galama en voor RTL4 'Autowereld' met
presentatoren Michael Pilarczyk en Allard Kalff produceren.

Deze programma's ontstaan in samenwerking met de autofabrikanten die zendtijd
bij Pilarczyk inkopen wanneer een nieuw model onder de publieke aandacht moet
worden gebracht. Deze sponsoring leidt maar al te vaak tot een overdreven
complimenteuze woordenbrij. Eindredacteur Kees Baars meent echter: "Wij
informeren onze kijkers op een luchtige manier over auto's en ik geloof niet dat
'Jan met de Pet' in de gaten heeft dat onze programma's betaald worden door de
industrie."

Op de vraag of hij zijn kijkers daarmee niet onderschat, zegt hij: "Nee. Ik
krijg op feestjes altijd veel complimenten over onze programma's. Als ik vertel
dat we samenwerken met de autofabrikanten wil men dat niet geloven."

In het eveneens gesponsorde AutoXperience op RTL5 doen de coureur-broers Tim en
Tom Coronel 'leuk' met auto's. Ook op Veronica wordt de jonge, mannelijke kijker
bediend en doet Jorinde Moll een poging om het Amerikaanse MTV-programma Pimp my
Ride te evenaren in De Grote Beurt. En 'testen' drie fotomodellen in Heels on
Wheels tweedehands auto's terwijl ze hun lippen stiften. Aardig is het nieuwe
autotype waarin Erik de Zwart prototypes uit de auto-industrie laat zien en met
ontwerpers praat. Maar geen van deze programma's staat in de schaduw van het
Engelse Top Gear, dat wereldwijd 350 miljoen televisiekijkers trekt.

Hoewel de gouden formule van Top Gear ten opzichte van de beginperiode aan
erosie onderhevig is, mag het amusementsprogramma waarin drie Engelse
'petrolheads' Jeremy Clarkson, Richard Hammond en James May zowel auto's als
elkaar verbaal fileren, zich nog steeds in een ongekende populariteit verheugen.
Het programma is bekend van Sydney tot München, hoewel de onderkoelde en vaak
cynische Engelse humor niet overal even goed begrepen wordt.

Clarkson, die inmiddels voor zichzelf is begonnen, kon bij de BBC over een ruim
budget beschikken waardoor hij onafhankelijk was van de auto-industrie, die hij
daardoor zo vilein kon behandelen als hem uitkwam. Want als een fabrikant zijn
nieuwe model uit - vaak terechte - angst voor slechte verkoopcijfers bloot wil
stellen aan de te verwachten harde kritiek, dan kopen Clarkson en de zijnen het
betreffende product zelf wel om er vervolgens letterlijk en figuurlijk niets van
heel te laten. Een ander onafhankelijk Engels autoprogramma is Fifth Gear, in
Nederland uitgezonden onder de naam 'De Vijfde Versnelling' door zowel RTL als
Discovery. Fifth Gear richt zich wat minder nadrukkelijk op amusement en meer op
tests.

Dat er echter in Nederland ook een markt is voor niet-commerciële
autoprogramma's bewijst KRO's PK van Bas van Putten en Rob Kamphues. Hoewel de
combinatie van de twee presentatoren - Van Putten is de narrige, oude
autojournalist en Kamphues de jonge enthousiaste autoliefhebber - niet altijd
even goed uit de verf komt, brengen zij een intelligent programma waarvan je
niet meteen het gevoel wordt opgedrongen dat je iets moet kopen.

Maar televisie heeft niet langer het monopolie, ook andere media eisen als het
om auto's gaat hun plaats op. BNR Nieuwsradio zendt sinds ongeveer drie jaar een
goed beluisterd programma uit onder de naam De Nationale Autoshow. De
presentatie is in handen van Bas van Werven en Carlo Brantsen die, al dan niet
met gasten uit de autobranche, keuvelen over auto's en het autonieuws en elkaar
ondertussen bekritiseren over hun vaak tegengestelde autosmaak. Die
wisselwerking werkt goed volgens Van Werven.

"Carlo mag dan nauwe banden met diverse autofabrikanten onderhouden, wij maken
bij BNR geen gesponsorde onderdelen. Ik wil alles kunnen zeggen wat ik wil en
kan me als journalist niet veroorloven om me te laten 'kopen' door de
industrie", aldus Van Werven.

Brantsen, die ook een column over autonieuws verzorgt voor BNR, heeft in het
verleden wel pogingen ondernomen om een dergelijk autoprogramma op de televisie
te krijgen. Hoewel diverse omroepen in eerste instantie wel wat zagen in het
idee, liepen de onderhandelingen altijd stuk op de centen. Inmiddels noemt
uitgeverij Readershouse-Hearst, waar Brantsen hoofdredacteur is van het autoblad
Carros, televisie "een aflopende zaak waar geen groei meer in zit" en bewandelt
het andere paden met Carros TV.

Geïnspireerd door populaire sites als YouTube waarop gewone mensen hun boodschap
aan de wereld verkondigen, laten redacteuren van het gelijknamige automagazine
op de Carros-site zelfgeproduceerde filmpjes zien. Men geeft het publiek een
blik achter de schermen bij het maken van reportages en voor de industrie is er
plaats voor commerciële 'banners'. Hoewel er duidelijk veel geld is geïnvesteerd
in de beelden, leidt de presentatie ervan in veel gevallen tot koddige
taferelen. Creatief hoofdredacteur Kees Beudeker: "De internetkijker is
vergevingsgezind, stuntelig presenteren wordt charmant gevonden."

LOAD-DATE: March 8, 2007

LANGUAGE: DUTCH; NEDERLANDS

NOTES: 'Dan kopen ze een product waarvan ze letterlijk en figuurlijk niets heel
laten'; Gelijke kijkcijfers; Hoewel het uiterst populaire Top Gear wereldwijd
350 miljoen kijkers trekt, wordt het programma in Nederland door ongeveer net
zoveel kijkers bekeken als de gesponsorde programma's van de Pilarczyk
mediagroep.; In het weekend van 3 maart keken 377.000 mensen naar Top Gear. Gek
op Wielen scoorde dat weekend, inclusief de herhaling op zondag, 387.000
kijkers. De Grote Beurt in VIP-stijl trok 255.000 kijkers, AutoXperience 77.000
en Heels on Wheels 168.000, inclusief de herhaling. De eerste aflevering van PK
trok zaterdag 351.000 kijkers.

GRAPHIC: 0803ECO2topgear1
0803ECO2topgear2, Natuurlijk wilden de programmamakers van Top Gear weten wat er
gebeurt wanneer een 2CV in de straalstroom van een startende vliegtuigmotor
terechtkomt., AP Foto

PUBLICATION-TYPE: Krant


                         Copyright 2007 NRC Media B.V.
                              All Rights Reserved

                              128 of 146 DOCUMENTS



                                NRC Handelsblad

                                 March 5, 2007

China presenteert de wereld zijn vooruitgang 'Rechtssysteem China moet nog
worden ontwikkeld';
Volkscongres

BYLINE: Bettine Vriesekoop

SECTION: VOORPAGINA; Blz. 1

LENGTH: 913 woorden

DATELINE: Peking, 5 Maart.

SAMENVATTING:

Vanochtend is in Peking de jaarlijkse zitting begonnen van het Chinese
parlement. China's problemen domineren de agenda.

VOLLEDIGE TEKST:

Peking, 5 Maart. - Het Plein van de Hemelse Vrede is bedekt met een dik pak
sneeuw. Op de trappen van de Grote Hal van het Volk poseren leden van China's
minderheidsgroepen in traditionele klederdracht. Een man uit Binnen-Mongolië
draagt een lang zijden gewaad, hij gaat uitgelaten op de foto met een collega
uit Tibet.

Zo begon vanochtend, bijna in de sfeer van een vrolijke reünie , de jaarlijkse
plenaire zitting van het Volkscongres, het door de communistische partij
gedomineerde parlement van China. Bijna drieduizend afgevaardigden uit alle
delen van het land zijn daarvoor naar de hoofdstad afgereisd. Vanochtend werden
ze in glimmende zwarte auto's en in speciale bussen het Plein van de Hemelse
Vrede opgereden.

De parlementariërs zijn niet rechtstreeks door het volk gekozen. Echte macht
hebben ze niet - die is in handen van de communistische partij. Maar toch is de
jaarlijkse zitting van het Volkscongres een serieuze aangelegenheid. De leiders
van het land grijpen de bijeenkomst aan om voor het oog van de buitenwereld de
balans op te maken van China's vooruitgang en om nieuwe regeringsplannen te
presenteren.

Onverdeeld positief is die balans allerminst - ondanks de economische groei van
rond de 8 procent dit jaar, die premier Wen Jiabao vanochtend in zijn
openingstoespraak (van twee uur en een kwartier) voorspelde.

Net als in de afgelopen jaren somde hij ook de grote problemen op waarmee China
wordt geconfronteerd: de groeiende welvaartskloof tussen stad en platteland, de
wijdverspreide corruptie onder ambtenaren en partijfunctionarissen, de
vernietiging van het milieu en het ontbreken van minimumvoorzieningen voor de
grote massa van boerenmigranten die met hun wegwerparbeid China's economische
wonder tot stand hebben gebracht.

Premier Wen hield de afgevaardigden voor dat "de kwaliteit én efficiency van
China's groei enorm moeten worden verbeterd". Enerzijds moet de welvaart
eerlijker worden verdeeld opdat "alle mensen profiteren van de vruchten van
hervorming en ontwikkeling". Anderzijds moet veel meer inspanning worden
geleverd om energie te besparen en milieuvriendelijker te produceren. Alleen dan
kan China's groei duurzaam zijn.

Om te onderstrepen hoe groot de problemen zijn, schreef premier Wen vorige week
nog een artikel in het Volksdagblad. Daarin zette hij uiteen dat China nog
steeds verkeert "in de eerste fase van het socialisme".

China zal nog lang een ontwikkelingsland blijven dat de strakke regie behoeft
van de communistische partij, aldus de premier. "Zolang in China corruptie en
sociale onrechtvaardigheid bestaan, is het socialisme nog niet volwassen", aldus
Wen.

Professor Hu Xingdou, hoogleraar sociologie aan het Instituut voor Technologie
van Peking, is het daar wel mee eens. "China is nog lang niet zover als in het
buitenland wordt aangenomen", zegt hij. "Om duurzame groei vol te houden moet
het rechtsysteem verder worden ontwikkeld. Tegelijkertijd vormt de groeiende
kloof tussen arm en rijk een grote bedreiging voor de interne stabiliteit in het
land. Dat zijn gigantische uitdagingen. Om daar uit te komen, heeft het land
tijd nodig. En het buitenland moet geduld hebben."

Om de groei evenwichtiger verdelen, pakt de regering - ook niet voor het eerst -
met een aantal stimuleringsmaatregelen uit. Zo moeten deskundigen naar het
platteland worden gestuurd, wordt de belastingdruk voor boeren verlicht, wordt
meer geld uitgetrokken voor gezondheidszorg en onderwijs, en wordt een begin
gemaakt met het opzetten van een stelsel voor sociale zekerheid.

In totaal zullen de uitgaven voor het platteland dit jaar met 15,3 procent
stijgen, rekende premier Wen voor. Dat is meer dan de voorspelde algemene groei,
maar minder dan de aangekondigde stijging van defensie-uitgaven met 18,8
procent.

Een van de afgevaardigden op het Volkscongres is Chu Zhuang, hoogleraar aan de
Universiteit van Hubei in Wuhan. Hij noemt onderwijs het belangrijkste onderwerp
waarover de komende dagen in de Grote Hal van het Volk wordt gesproken. En, zegt
hij gehaast als hij de trappen oploopt: het is van groot belang dat de wetgeving
op economisch gebied wordt hervormd.

Professor Chu doelt onder andere op het voorstel de vennootschapsbelasting voor
Chinese en buitenlandse bedrijven gelijk te trekken.

Ook prominent op de agenda van de Volkscongres staat het baanbrekende
wetsvoorstel om particulier eigendom in China wettelijk te beschermen.
Aanvaarding van die wet zou een breuk betekenen met het beginsel dat alle
eigendom in handen is van de staat. Dat is sinds 1949, het jaar waarin de
Volksrepubliek China werd gesticht, de hoeksteen van de staat.

Geen wonder dat de afgelopen jaren fel is gediscussieerd over het wetsvoorstel.
Twee jaar geleden werd het nog van tafel gehaald. Met name oude marxisten zijn
er tegen. Zij vinden dat de staat de plicht heeft de zwakkeren in de samenleving
te beschermen tegen de verrijking door de nieuwe kapitalisten. Door het toestaan
van privé-eigendom krijgen grootkapitalisten uit binnen- en buitenland te veel
macht, vrezen ze. De Russische oligarchen zijn hun schrikbeeld.

Ook nu zullen deze argumenten weer worden gehanteerd. Maar voorstanders van de
wet zeggen dat juist ook de gewone man meer kansen krijgt als hij weet dat zijn
eigendom wettelijk wordt beschermd. Goede economische ontwikkeling is niet
mogelijk zonder zo'n eigendomswet, zeggen ze.

LOAD-DATE: March 5, 2007

LANGUAGE: DUTCH; NEDERLANDS

NOTES: Bescheiden economische groei, veel meer geld voor defensie; Peking, 5
maart. - De Chinese regering wil de defensie-uitgaven dit jaar met 17,8 procent
verhogen. Dat heeft de regering gisteren gezegd. Met name Taiwan en de VS
hebben, niet voor het eerst, bezorgd gereageerd op het militaire budget.;
Washington klaagt niet zozeer over de stijging op zich als wel over het
ondoorzichtige karakter van de uitgaven. Veel van China's militaire
modernisering speelt zich in het geheim af, aldus het Pentagon. China zelf
benadrukt niet uit te zijn op een wapenwedloop. Het leeuwendeel van de extra
uitgaven is voor salarissen en pensioenen van (ex)militairen. Hun inkomsten zijn
de afgelopen jaren achtergebleven. Ook krijgen soldaten betere huisvesting en
dergelijke.; De stijging van het defensiebudget is veel groter dan de
economische groei. Die is dit jaar ongeveer 8 procent, zei premier Wen. Zo'n
groei werd vorig jaar ook voorspeld. In feite groeide de economie meer dan 10
procent.

GRAPHIC: 0503VPchina, Cameralieden en fotografen hebben hun apparatuur opgesteld
in de Grote Hal van het Volk voor de opening van het Volkscongres. Voor hen
zitten twee bewakers., Foto AFP

PUBLICATION-TYPE: Krant


                         Copyright 2007 NRC Media B.V.
                              All Rights Reserved

                              129 of 146 DOCUMENTS



                                NRC Handelsblad

                               February 28, 2007

SECTION: OPINIE; Blz. 6

LENGTH: 1381 woorden


Europese integratie dwingt tot open debat

E.P. Wellenstein en P.J.G. Kapteyn tonen enig begrip voor de afwerende houding
van het kabinet inzake Europa en steken het de helpende hand toe (Opiniepagina,
20 februari). Het moet de steen des aanstoots, de Grondwet, van overbodige
versierselen ontdoen en verder het gezonde verstand bewaren. Of het kabinet met
dit advies wat opschiet? Beide auteurs zijn vermaarde Europakenners. Maar zij
schrijven niet hoe Europa aan de man moet worden gebracht.

Op dezelfde pagina betoogt W.T. Eijsbouts dat Europa de ambtelijke beslotenheid
achter zich heeft gelaten. De Europese integratie heeft het moment bereikt van
Europese politiek van partijvorming en publiek. Het is nog pril, geeft Eijsbouts
toe, maar het is er en het wordt door dit kabinet miskend. Het spreekt slechts
van samenwerking en negeert de supranationale elementen.

Deze kritiek is juist, maar wat Eijsbouts het kabinet adviseert, blijft
onduidelijk. De kans is groot dat het kabinet twijfelt aan het bestaan van
Eijsbouts' Europese lente. En daar heeft het een punt. Het Europese project is
buitengewoon onvoorspelbaar. Het kan inderdaad voor jaren blijven bij een
samenwerkingsverband met de markt en de munt als enige supranationale elementen.
Maar het kan ook binnen enkele jaren uitgroeien tot iets van een Europese
federale staat die, net als met de euro, niet alle staten hoeft te omspannen.
Het verschil tussen beide is minder een kwestie van voorspellen, dan van de
vorming van meningen en van politieke wil.

In zoverre heeft Eijsbouts gelijk. De Europese integratie heeft een omvang
bereikt die tot een politieke keuze dwingt. Die keuze moet tot stand komen in
een open publiek debat, want anders gaat het mis.

Paul Kapteyn

Voorzitter van de Vereniging Democratisch Europa

Invloed thuissituatie leerling onderschat

Paul Jungbluth betitelt het als ouderwets wanneer een leerling in een moeilijke
thuissituatie een lager advies krijgt dan hij aankan (NRC Handelsblad, 21
februari). De resultaten van zijn onderzoek wijzen dat uit, dus dat is dan een
gegeven waarmee onderwijsland te kampen heeft. Daaruit trekt hij de overhaaste
conclusie dat dit door de feminisering van het onderwijs komt. Jungbluth beperkt
zich tot het basisonderwijs, waar natuurlijk de verwachting van de leerkracht
een rol speelt. Dat die verwachting niet alleszeggend is, tekent zich pas uit op
de middelbare school. Een moeilijke thuissituatie heeft veel invloed op de
prestaties op school: dat is de realiteit. Daarvoor zijn de counselor in het
leven geroepen, de remedial teacher en de zorgcoördinator die weer korte
lijntjes onderhoudt met de hulp uit de tweede en derde lijn.

Helaas kan een leerling niet altijd zodanig worden opgevangen dat zijn hele
cognitieve potentie tot uiting komt. Als docent ondervind ik dagelijks aan den
lijve wat het betekent als een leerling te hoog geplaatst is. De leerling
bereikt een frustratieniveau dat hij meeneemt in een afstroomtraject en dat
leidt helaas tot verregaande demotivatie waardoor het ook op het lagere niveau
een martelgang wordt om met een diploma de middelbare school te verlaten.

Vervolgens is het helemaal verbazend dat het volgens Jungbluth tot de
mogelijkheden behoort om het advies uitsluitend te baseren op de Citoscore.
Zoals al zo vaak is geopperd: de Citotoets is een momentopname en is een
hulpmiddel om tot een advies te komen en niet meer dan dat. Het is wel duidelijk
dat de resultaten van het onderzoek dat Jungbluth heeft gehouden, hem eerder
blikvernauwing hebben opgeleverd, dan oplossingsgerichte inzichten.

G.B Boulouize-van Huit

(docent ), Lelystad

Leiders zijn nodig voor balans tussen arm en rijk

Wie maar een beetje verstand van geschiedenis heeft, weet dat we zonder
betrouwbare leiders in een wereld belanden waar het recht van de sterkste geldt.
Wie, zoals Peter Cuyvers (Opinie & Debat, 17 februari) naar ik aanneem,
financieel onafhankelijk is en zichzelf redelijk kan redden, heeft, zo lijkt in
eerste instantie, geen leider nodig. Dat leidt gemakkelijk tot de comfortabele
mening dat iedereen wel zonder kan, maar niets is minder waar. Denk maar eens
aan de vluchtelingen in Darfur, de 'have-nots' in Brazilië maar ook de loon
afhankelijken in Nederland. Wie alleen een maandelijks salaris ontvangt, dat er
ook even zo hard weer uitvliegt vanwege de hoge kosten van het levensonderhoud,
heeft betrouwbare en betrokken leiders nodig die opkomen voor zijn of haar
belangen. Betrokken vakbondsleiders zijn noodzakelijk om, in een tijd van
globalisering en doorgaande verplaatsing van werk naar lagelonenlanden, op te
komen voor de belangen van de werknemer. Het is niet zo dat alleen bange mensen
leiders willen, zoals Cuyvers schrijft. Leiders zijn noodzakelijk om er voor te
zorgen dat de balans tussen arm en rijk enigszins in evenwicht blijft.

Henk Sieben

Rekken

Burgercomité Santa Cruz geen goede afspiegeling

Marcel Haenen schrijft dat de steun aan 'de kleine indiaan' en president van
Bolivia, Evo Morales, aan het afnemen is (NRC Handelsblad, 17 februari). Als
bewijs laat Haenen een lid van het burgercomité uit Santa Cruz aan het woord.
Dit comité is echter geen goede afspiegeling van wat er leeft onder de lokale
bevolking.

De burgercomités werden in de jaren vijftig opgericht om de belangen van steden
en provincies te behartigen. Ze zijn door deze functie vaak meer gelieerd
geraakt aan de belangen van lokale elites dan aan die van de 'gewone burger'.
Vooral het burgercomité van Santa Cruz staat erom bekend onder directe invloed
te staan van de provinciale machthebbers. Deze elites uit Santa Cruz hebben
jarenlang de politieke en economische macht in Bolivia in handen gehad. Zij
leverden een aantal conservatieve presidenten en kaderleden van de grootste
conservatieve politieke partijen. Bovendien bevinden er zich de belangrijkste
industrieën en plantages.

Met de nieuwe politiek van Evo Morales raakt Santa Cruz deze invloed kwijt.
Immers, de nieuwe regering heeft een politieke machtsverschuiving teweeggebracht
waarbij de oude politieke leiders in de oppositiebanken zijn beland. Daarnaast
stelt het verregaande beperkingen aan de verrijking van industriëlen en
grootgrondbezitters. Het is dan ook geen wonder dat leden van de burgercomités
uit Santa Cruz, als verlengstuk van de departementale politieke en economische
elites, zich tegen Morales keren. Ik denk dat als Haenen de arme wijken was
ingetrokken of naar het platteland was gegaan hij een heel ander beeld had
gekregen van de steun aan Evo Morales.

Marten van den Berge

Amsterdam

Samenstelling Raad van State geen pijnpunt

Leo Platvoet levert (terecht) kritiek op de Raad van State omdat deze een
rechtsprekende met een wetgevingsadviserende taak combineert (Opiniepagina, 12
februari). Maar er was ook nog een andere gedachte die hij aanstipte. De
personele samenstelling van de Raad van State zou het een niet-democratisch
gelegitimeerd instituut maken. Dat lijkt op de kritiek die op het Britse House
of Lords wordt geleverd. Maar in een democratie vloeit de wijze van
samenstelling van een instituut voort uit de taak die het vervult. In de
praktijk draagt de Raad van State zijn eigen leden voor, waarna het kabinet
(steunend op een meerderheid in de Tweede Kamer) automatisch benoemt. Dit
garandeert een onafhankelijk optredend instituut. De Raad van State vervult zijn
wetgevingsadviserende taak goed, net zoals de Lords dat trouwens doen.

Als de rechtsprekende taak van de Raad wordt afgesplitst, zoals ook d'Oliveira
op dezelfde pagina bepleit, dan hoef je verder niet te sleutelen aan de wijze
van samenstelling.

Gijsbert ter Kuile

Tutor en promovendus University College London

Waarom het Erasmiaans Gymnasium vergeten?

De Amsterdamse Spinoza Kring ijvert voor een monument voor Spinoza (NRC
Handelsblad, 21 februari). Dat streven verdient waardering. "Kijk", zegt Frank
van Kreuningen namens dit genootschap, "Rotterdam heeft de Erasmusbrug, de
Erasmus Universiteit en een standbeeld van Erasmus. Zo moet je als stad omgaan
met grote denkers[...]". Daar valt weinig op af te dingen, maar hij vergeet het
Erasmiaans Gymnasium. Dat heette al in de 17de eeuw 'de Erasmiaanse School',
niet alleen in de volksmond, maar ook in de stukken van de vroedschap. En dat
standbeeld, dat staat er ook al sinds de 17de eeuw.

Frank Soetermeer

'Erasmiaan' uit Rotterdam

LOAD-DATE: February 28, 2007

LANGUAGE: DUTCH; NEDERLANDS

GRAPHIC: 0103OPIgenocideCHAPPATTE, Tekening Chappatte ©Globecartoon.com

PUBLICATION-TYPE: Krant


                         Copyright 2007 NRC Media B.V.
                              All Rights Reserved

                              130 of 146 DOCUMENTS



                                NRC Handelsblad

                               February 24, 2007

Zelf het klimaat redden;
Zonder inleveren van luxe

BYLINE: Rob Biersma

SECTION: ZATERDAGS BIJVOEGSEL; Blz. 41

LENGTH: 2314 woorden

SAMENVATTING:

Wie het milieu wil redden, hoeft niet af te zien. Schaf een gasgestookte
wasdroger aan, zet een zonneboiler op het dak en koop met subsidie een
terreinwagen.

VOLLEDIGE TEKST:

Wat kan een gewone burger doen om het broeikaseffect te bestrijden? Niet zo heel
veel. Een burger bestelt geen nieuwe kerncentrale of windmolenparken. Zijn
inspanning is futiel in vergelijking met milieubesparende overheidsmaatregelen
en vooral in vergelijking met de vervuilende activiteiten van zes miljard
medewereldbewoners. Wie het klimaat wil redden, doet dat vooral voor zijn eigen
gemoedsrust.

Als we met z'n zes miljarden ons best gaan doen, wordt het een andere kwestie.
Dat heeft wel een gunstig effect. Terug dus naar het individu en naar de
vertrekvraag. Hoe red je het klimaat? Kan dat echt "in een handomdraai", zoals
Greenpeace ons belooft?

Nederland moet van Greenpeace massaal aan de spaarlamp: doe mee aan
1miljoenspaarlampen.nl. Het is zeker geen campagne van chagrijnige
wereldverbeteraars - iedereen is blij als hij een spaarlampje indraait.

Maar al wil Australië de spaarlamp binnenkort verplicht stellen - wie stroom wil
besparen, kan zich beter richten op andere dingen. In het huishouden gaat
slechts 16 procent van de elektriciteit aan verlichting op. Paula Groeneveld van
Milieu Centraal (milieucentraal.nl), een onafhankelijk voorlichtingsbureau -
grotendeels betaald door VROM en EZ - is de eerste om dat toe te geven: "De
spaarlampencampagne moet je meer zien als een eerste stap. En het is ook zo'n
eenvoudige campagne: je hoeft alleen maar een andere lamp erin te draaien. Maar
stroom besparen doe je vooral met zuiniger apparatuur - de wasdroger verbruikt
in zijn eentje al meer dan alle lampen bij elkaar. Een goede reden om de
aanschaf nog eens te heroverwegen. Kan de was niet toch aan de lijn? Als je per
se een wasdroger wilt, koop er dan een die zuinig is: eentje met een A-label."

Eigentijds milieu redden is allang geen afzien meer. Waarom de martelaar
uithangen als het met behoud van luxe kan, zonder dat het extra geld kost? Een
spaarlamp heb je in een jaar terugverdiend - als hij vaak brandt tenminste. Met
een apparaat met A-label help je niet alleen het klimaat, maar ook je
portemonnee. En energie kun je kopen bij duurzame leveranciers als 'Greenchoice'
en 'Echte energie' die voor consumenten meestal nog goedkoper zijn dan de grote
leveranciers. Ze leveren 'klimaatgecompenseerd' gas en stroom, waarbij bomen ter
compensatie worden aangeplant. Het 'groene gas' van Greenchoice kost zelfs 0,5
eurocent per m3 minder dan 'grijs' gas. (Het blijft allemaal gewoon aardgas.)
Wie ter vermindering van het broeikaseffect meer vertrouwen stelt in
kernenergie, heeft pech gehad: atoomstroom wordt niet apart geleverd.

Om het klimaat te redden hoef je tegenwoordig geen stap terug te doen. Wie thuis
toch een offer wil brengen, kan de cv een graadje lager zetten, het
koffiezetapparaat na gebruik uitdoen of de computer met alle toebehoren op een
centrale contactdoos plaatsen en die met één klik uitzetten. Hetzelfde geldt
voor tv, video- en dvd-speler en voor de audiotoren. (Wel eerst kijken of de
instellingen zonder spanning behouden blijven.) Alle laders na gebruik uit het
stopcontact halen helpt ook: kruimeldief, elektrische tandenborstel,
telefoonladers. Standbystroom is immers zonde. En vergeet niet het licht achter
je uit te doen.

Maar hoezeer de martelaar in je ook wordt gestreeld, besparen op standbystroom
blijft kruimelwerk. Veel meer zoden aan de dijk zetten huisisolatie en slimmere
apparatuur. Neem in plaats van een elektrische wasdroger - de grote
stroomslurper in het huishouden - een gasgestookte wasdroger. Een elektrische
wasdroger is niet erg efficiënt. Stroom wordt opgewekt in een
elektriciteitscentrale met kolen of aardgas. Het rendement daarbij is gemiddeld
42 procent; de overige 58 procent gaat weg als koelwarmte. Wie dus een
gasgestookte wasdroger koopt, gebruikt ook die 58 procent voor het drogen.

Vreemd genoeg bestaat er in gasland Nederland nauwelijks belangstelling voor de
gasgestookte wasdroger. Voor consumenten bestaat er alleen nog Pirouwet.nl,
drogers tussen de 600 en 800 euro.

Ook valt veel stroom te besparen met een hotfill wasmachine. Het opwarmen van
het waswater in een gewone wasmachine gebeurt elektrisch - en juist dat
verwarmen gebruikt de meeste stroom. Wie dat warme water uit de
hoogrendementsketel haalt (of van zijn stadsverwarming) bespaart veel op zijn
stroomgebruik. Een hotfill wasmachine is gewoon te koop bij de witgoedwinkel. Je
hebt alleen een warmwaterleiding nodig.

En wie werkelijk energie wil besparen, kan het water door de zon laten verwarmen
in een zonneboiler. Iedereen met een dak op het zuiden met voldoende zon kan een
zonneboiler laten installeren. De meeste energiemaatschappijen (Eneco etc.)
leveren ze. Paula Groeneveld: "De zonneboiler is het ondergeschoven kindje van
de energiebesparing. Ten onrechte, de terugverdientijd ligt gunstiger dan bij
zonnepanelen voor elektriciteitsopwekking. Het is wat meer installatiewerk, maar
allemaal lowtech: een geïsoleerd voorraadvat, geïsoleerde leidingen, de
zonnecollector zelf op het dak. Het enige wat je nodig hebt is een
hoogrendementsketel die is voorbereid op naverwarming van het water uit de
zonneboiler (afgekort HR met gaskeur NZ); heet water moet altijd heter dan 58
graden worden in verband met legionella. Als je je gedrag een beetje aanpast -
's avonds douchen in plaats van 's ochtends, de hotfill wasmachine na een warme
dag laten draaien - dan kun je veel energie besparen."

Echte fanatici plaatsten - ondanks de lange terugverdientijd - toch een
zonnepaneel op het dak om elektriciteit op te wekken. Maar energiemaatschappijen
doen nog steeds moeilijk over de teruglevering aan het net. In het
Samsom-amendement uit 2004 wordt weliswaar gegarandeerd dat een zelfopwekker
jaarlijks 3.000 kWh mag 'terugleveren', maar na drie jaar is de tarievenoorlog
nog niet beslecht.

Daarom valt te vrezen dat ook de HRE-ketel, die dit jaar in Nederland
verschijnt, op terugleverproblemen zal stuiten. De HRE-ketel is een toestel,
waarin met een gasgestookte stirlingmotor warmte en elektriciteit worden
opgewekt. Hij komt in plaats van de hoogrendementsketel en levert warmte met als
bijproduct elektriciteit (E), vandaar HRE-ketel. Volgens Hans Overdiep van
GasTerra in Groningen zullen er in 2020 zeker 1,6 miljoen HRE-ketels in de
huishoudens staan, "al moeten die netwerkproblemen wel worden opgelost".

Het aardgasgebruik per woning is sinds de oliecrisis in 1973 flink gedaald. Door
de nationale kierenjacht, dubbele beglazing, spouwmuurisolatie, dakisolatie,
vloerisolatie, hoogrendementsketel, warmteterugwinning uit ventilatielucht en de
bij nieuwbouw verplichte energieprestatienorm is het gasverbruik spectaculair
gedaald. Een gemiddeld huishouden verstookte in 1980 nog 2.780 m3 aardgas. In
2000 was dat gedaald tot 1.580 m3, in 2004 was het 1.263 m3. (Dat kwam
natuurlijk ook doordat de huishoudens kleiner werden.) Maar het kan nog veel
minder: in een huidige nieuwwoning is slechts 700 m3 nodig.

Volgens Jan Tjemme van Wieringen van Milieu Centraal zullen de komende jaren ook
warmtepompen meer worden toegepast, waarmee warmte uitgewisseld wordt met het
diepe grondwater. Dat kan niet overal, zoals de commotie over de illegale
grondwaterpomp bij burgemeester Jorritsma in Flevoland duidelijk maakte, "maar
wel op heel veel plaatsen".

Ook de ultrahoogrendementsketel (UHR), zoals de CombinAir van Daalderop,
verschijnt komend jaar op de markt. Hierbij wordt een hoogrendementsketel
gecombineerd met terugwinning van warmte uit ventilatielucht. Ook de
terugwinning van warmte uit douchewater staat er aan te komen. Van Wieringen:
"De meeste van deze technische apparaten zijn pas interessant bij vervanging of
bij nieuwbouw. Maar je moet het als particulier van een bestaand huis wel
willen."

Want inderdaad, niet iedere idealist had deze explosie aan milieubesparend
witgoed voor ogen, toen hij bedacht dat het energieverbruik wel wat minder kon.
Vroeger had de milieubeweging het over een extra trui en een leilinde voor het
huis: 's zomers schaduw en 's winters het verwarmende zonlicht tot diep in de
huiskamer. Maar dat was vroeger. Is er nu nog CO2 te besparen zonder in handen
te vallen van technofreaks?

Dat kan, maar vooral buiten de deur. Grofweg de helft van de directe
CO2-uitstoot van een particulier wordt veroorzaakt door de auto en door
vliegreizen. Vooral vliegen versterkt het broeikaseffect. Alleen aan CO2
produceert een vliegreis naar Jakarta 5.000 kg, evenveel als de rest van het
jaar met wonen, verwarmen en de auto. Daar komt dan nog de productie van
stikstofoxiden bij en condensstrepen die ook bijdragen aan het broeikaseffect.

Maar sinds kort kan de idealist vliegen en zich toch geen milieubarbaar voelen.
Zoals de katholiek na de zonde een aflaat koopt, zo schaft de idealist bij het
boeken van een vliegreis een certificaat aan voor CO2-compensatie. De
organisaties Greenseat en TreesforTravel planten daarvoor bomen aan die net
zoveel CO2 vastleggen als je met je reis verstookt. En het is niet eens zo duur.
Voor een retourtje Nieuw Zeeland - verder kan niet - rekent Greenseat ongeveer
130 euro voor CO2-compensatie. Wie ook de andere broeikasgassen wil compenseren,
komt ruim twee keer zo duur uit.

Jan Tjemme van Wieringen van Milieu Centraal geeft toe dat er over deze
broeikascompensatie binnen de milieubeweging wel wat bedenkingen bestaan. "Het
is natuurlijk niet structureel op de lange termijn: op den duur komt de CO2 toch
weer vrij uit de bomen. Maar het is meer een bewustwordingsmiddel. Bovendien:
zolang de ontbossing op aarde nog zo hard gaat, kan het geen kwaad daar iets
tegenover te stellen. Er is met deze certificaten al 50.000 hectare bos
aangeplant. De helft van de ambtenaren van ministeries en de Kamerleden doen het
standaard voor hun dienstreizen."

Vliegen kan dus weer - mits met CO2-compensatie. En hoe zit het met autorijden?
Het beste wat een idealist kan doen, is verhuizen en voortaan met de fiets naar
het werk. Maar tussen droom en daad staan wetten in de weg (6 procent
overdrachtsbelasting op de koopsom van een huis) en praktische bezwaren
(levenspartner werkt in een andere stad). Soms is een auto toch onvermijdelijk.

Ook met een auto kun je het klimaat ontzien. Het ministerie van VROM heeft alle
nieuwe auto's in energieklassen ingedeeld, waarbij zuinige auto's binnen hun
klasse een aanschafsubsidie krijgen (een korting op de autobelasting BPM) en de
slurpers een aanschafboete. Daarnaast worden auto's met een hybride motor nog
extra bevoordeeld.

Zo krijgt de zuinige Toyota Prius met hybride motor, die per kilometer 104 gram
CO2 uitstoot, 6.000 euro subsidie. De zuinige Toyota Aygo / Citroën C1 / Peugeot
107 - in principe dezelfde auto, maar met een andere achterkant - stoot met een
gewone benzinemotor ietsje meer uit: 109 gram CO2 per kilometer. Dit trio krijgt
1.000 euro subsidie. De hybride Lexus SUV RX400, een zware terreinwagen en met
zijn verbruik van 1:12 een flinke slurper, krijgt 3.000 euro milieusubsidie. De
nieuwe Smartfor2-diesel, die met zijn uitstoot van 90 gram CO2 per kilometer de
zuinigste auto is, krijgt een aanschafsubsidie van 500 euro.

Op het oog niet direct een subsidiestelsel dat tot zuinig rijden noodt. Een
macho krijgt voor zijn Lexus SUV-benzineslurper drie keer zoveel subsidie als de
zuinige Citroën C1-rijder. Van Wieringen van Milieu Centraal: "De overheid heeft
besloten om de aankoop te bevorderen van auto's die het zuinigst zijn binnen hun
klasse. Dus kleine auto's worden onderling vergeleken, net als middenklassers en
grote wagens. De reden is dat iedereen gewoon in zijn klasse kan blijven rijden,
maar toch zuiniger. Nederland is met deze regeling wel een uitzondering. De
meeste landen kiezen ervoor om auto's te bevoordelen die absoluut minder CO2 per
kilometer uitstoten."

Zuinig of niet - een auto produceert toch CO2. Een gemiddelde autorijder met
15.000 kilometer per jaar produceert 2.000 tot 4.000 kg CO2, een hoeveelheid die
vastgelegd kan worden door zo'n honderd tot tweehonderd groeiende bomen. Bij
Klimaatneutraal.nl kan dat geregeld worden. Leaserijders kunnen hun geweten
sussen door in zee te gaan met Greenlease.nl. Met de greenlease-tankpas wordt de
herplant van bossen vanzelf geregeld, de leaserijder heeft er geen omkijken
naar.

Denis Slieker, directeur van Klimaatneutraal: "Hier in Nederland beginnen we
pas. Ons bedrijf is negen man groot, maar we groeien hard. In Groot-Brittannië
is klimaatneutraal ondernemen al een grote markt. Daar zijn vijftien bedrijfjes
als het onze." Slieker benadrukt dat Klimaatneutraal niet is bedoeld voor het
voortzetten van een verkwistende levensstijl met afkoop: "Een contract met ons
is slechts een onderdeel van duurzaam ondernemen." Erg duur is klimaatneutraal
autorijden niet. Slieker: "Een middenklasse auto die 20.000 kilometer per jaar
rijdt, produceert 4.000 kg CO2. De aanplant van bomen die dat weer vastleggen,
kost 40 euro per jaar."

Zelfs onbelemmerd shoppen kan klimaatgecompenseerd. Visa heeft een speciale
creditcard geïntroduceerd voor klimaatbezwaarden, de Greencard
(greencardvisa.nl). Ook bij een impulsaankoop wordt niet vergeten bomen te
herplanten of duurzame projecten op te starten - mits je met de Greencard
betaalt natuurlijk.

Is het dan niet meer mogelijk om te lijden voor het redden van het klimaat?
Gelukkig heeft de Wereldvoedselorganisatie zojuist bekendgemaakt dat herkauwers,
in het bijzonder runderen, grote hoeveelheden methaan produceren (Livestock's
long shadow, januari 2007). 37 procent van het methaan waar de mens
verantwoordelijk voor is, komt uit koeiemagen. En methaan is een sterker
broeikasgas dan CO2.

Voor de klimaatverantwoordelijke mens voortaan dus geen biefstukje meer. En geen
koel glas karnemelk of een plak kaas op de boterham. Tenminste, zolang de firma
Greenbeef.com nog niet is opgericht.

LOAD-DATE: February 23, 2007

LANGUAGE: DUTCH; NEDERLANDS

NOTES: Zoals de katholiek na de zonde een aflaat koopt, zo schaft de idealist
bij het boeken van een vliegreis een certificaat aan voor CO2-compensatie; Zelfs
onbelemmerd shoppen kan met een schoon geweten: Visa heeft een speciale
creditcard geïntroduceerd voor klimaatbezwaarden, de Greencard

GRAPHIC: 2402Zklimaat2, Foto's AP
2402Zklimaat1
2402Zzonneboiler, Zonneboiler
2402Zlexus, Lexus-SUV
2402Zspaarlamp, Spaarlamp

PUBLICATION-TYPE: Krant


                         Copyright 2007 NRC Media B.V.
                              All Rights Reserved

                              131 of 146 DOCUMENTS



                                NRC Handelsblad

                               February 23, 2007

Liefde voor Friesland op 'n sticker;
Fryske Nasjonale Partij hoopt op zes zetels in Provinciale Staten

BYLINE: Karin de Mik

SECTION: BINNENLAND; Blz. 02

LENGTH: 962 woorden

DATELINE: Wirdum, 23 febr.

SAMENVATTING:

Met snypsnaren voert de Fryske Nasjonale Partij campagne voor de Provinciale
Staten-verkiezingen. De partij wil geen aparte Friese staat, maar versterking
van de Friese taal en cultuur. "En we zijn ook tegen de zoutwinning."

VOLLEDIGE TEKST:

Een grote luchtballon moet er komen. De afdeling noordoost-Friesland van de
Fryske Nasjonale Partij (FNP) ziet dit als een goede 'fyt' (Fries voor
verkiezingsstunt) en een mooi protest tegen mogelijke opslag van kernafval in de
provincie. "Maar die ballon moet wel uit Berlijn komen en kost een hoop geld",
vertelt FNP-statenlid Pytsje de Graaf tijdens een campagneoverleg met ongeveer
35 statenleden, kandidaatstatenleden en campagnecoördinatoren. Ze zijn bijeen in
een bovenzaaltje van hotel Duhoux in het Friese dorp Wirdum, de vaste
vergaderplek van de FNP'ers.

Campagneleider Germ Gerbrandy, wethouder in Wymbritseradiel, reageert
enthousiast: "Fantastisch. Dit moet op de voorpagina van de Ljouwerter!
(Leeuwarder Courant red.)" Hij meldt dat de 'snypsnaren' (promotiemateriaal) al
haast op zijn. De FNP-krant is bijna gereed, meldt pr-medewerkster Silvia Hania.
In een oplage van 270.000 wordt die anderhalve week voor de verkiezingen huis
aan huis in Friesland verspreid door partijvrijwilligers. De krant kan bij
iedereen door de brievenbus, ook als daar een nee/nee-sticker op geplakt is,
benadrukt Gerbrandy. "Want dit is nieuws, geen reclame." Ook de FNP-sticker ("I
love Fryslân") - met het pompeblêd, de waterlelie als symbool van Friesland, als
"houden van" - wordt bijgevoegd.

Want liefde voor Friesland is waar de FNP voor staat. Het "nasjonale" is
synoniem met "voor en van de Friezen", maar de FNP wil geen aparte Friese staat.
"We zijn niet van de slagbomen en de paspoorten", beklemtoont lijsttrekker
Johannes Kramer (39). "We zijn juist voor samenwerking en pro-Europees. We waren
ook voor de Europese grondwet." De partij is met zeven statenzetels de derde
partij van Friesland - vier jaar geleden bleef de FNP buiten het college,
ondanks drie zetels winst - en heeft sinds zijn deelname aan de
statenverkiezingen in 1988 nooit zetels ingeleverd. Ook nu gokt Kramer op winst.

De FNP werd 45 jaar geleden opgericht en beoogt een sterk en autonomer
Friesland. "We willen als provincie meer bevoegdheden en meer zeggenschap over
het onderwijs en de woningbouw. Nu bepaalt Den Haag dat." De FNP is voor
versterking van de Friese taal en cultuur. De positie van de tweede rijkstaal
staat onder druk, stelt Kramer. "Steeds minder kinderen spreken de taal. Daarom
zijn we voor drietalig basisonderwijs. De lessen in de benedenbouw moeten in het
Fries en Nederlands worden gegeven. In de bovenbouw kan dat ook in het Engels."
Het regeerakkoord wijdt een zin aan het Fries. Kramer vindt dit echter te karig.
"Als het Nederlands in de Grondwet komt, zoals het kabinet wil, dan ook het
Fries. Het rijk moet erkennen dat het Fries een uniek Nederlands cultuurbezit is
en geen aparte eigenaardigheid van de Friezen."

De FNP is niet louter een taalpartij, zoals tegenstanders beweren, onderstreept
de lijsttrekker. "We hebben een breed programma. We zijn tegen herindeling,
tegen de omstreden zoutwinning in Noordwest-Friesland, tegen verrommeling van
het landschap. Verder willen we dat er meer gasbaten naar Friesland vloeien."

Tijdens de vergadering klaagt Gerbrandy dat er in de landelijke media weinig
animo is voor de FNP. "Het nieuws over de kabinetsformatie dreigt de provinciale
verkiezingen weer te overschaduwen. Dat gesodemieter moet eens zijn afgelopen."
Kramer sussend: "We moeten het niet van de landelijke tv hebben. Wij zijn
aanwezig in de buurten, bij de gewone man in de straat. Daar ligt onze kracht."

Johannes Kramer is bij een verkiezing van dagblad Trouw en de Vrije Universiteit
uit 826 statenleden gekozen is tot het op een na beste statenlid van Nederland.
Op een debatavond van vijf lijsttrekkers van het Friese Waterschap, waar Kramer
aan deelneemt, krijgt hij veel felicitaties. Kramer, getooid met donkerblauwe
FNP-sjaal, zit met de armen over elkaar op het podium en kijkt ietwat getergd de
zaal in. Hij ergert zich, vertelt hij in de pauze: de stellingen van
waterschapmedewerkers zijn te lang en te vaag.

Lolke Folkertsma, nummer zeven op de FNP-lijst, is in een beter humeur. De dag
ervoor deelde hij met statenlid Pytsje de Graaf in Dongeradeel 2500
Valentijnskaarten en stickers uit. "Die sticker 'I love Fryslân' wil iedereen
wel opplakken", grijnst hij. De FNP is, net als de PvdA, voor opheffing van het
Friese waterschap. "Het waterschapsbestuur kun je onderbrengen bij de provincie.
Dat is goedkoper en democratischer", verkondigt Kramer. Martsje Haitsma van de
actiegroep 'Laat het zout maar zitten' strijdt al jaren tegen de zoutwinning bij
Pietersbierum. De bodem daalt, de woningen krijgen scheuren en dalen in waarde.
Ze klaagt dat zoutfabriek Frisia geen deugdelijk waterhoudingsplan heeft en eist
sluiting van de zoutmijn. Kramer geeft haar gelijk: "De overheid moet zijn
verantwoordelijkheid nemen en de concessie afkopen. Het rijk moet ook alle
schade vergoeden."

Douwe Bijlsma, nummer twee op de lijst, voorspelt dat de zoutwinning een
breekpunt kan worden bij collegebesprekingen. De FNP is desalniettemin toe aan
besturen, zegt hij. "Je ziet dat andere partijen onze punten overnemen als wij
groter worden. Op zich mooi, maar je wilt zelf ook wel eens verantwoordelijkheid
nemen."

Kramer werd gisteren in een verkiezing van het Friesch Dagblad door zijn
collega-statenleden uitgeroepen tot beste statenlid en beste redenaar. Hij vindt
het "aardig", "maar de echte overwinning is als we de stem van de kiezer
krijgen". "Vier jaar geleden haalden we bijna 14 procent van de stemmen. Ik hoop
dat dat weer lukt. Het zou mooi zijn als we in de nieuwe staten zes zetels
halen."

LOAD-DATE: March 7, 2007

LANGUAGE: DUTCH; NEDERLANDS

NOTES: Rectificatie / Gerectificeerd; In het artikel Liefde voor Friesland op 'n
sticker over de Fryske Nasjonale Partij (FNP) (23 februari, pagina 2) staat dat
de partij blij zou zijn met zes zetels. Het aantal Statenleden gaat in Friesland
terug van 55 naar 43. In de huidige Staten heeft de FNP zeven zetels. Omgerekend
zou de FNP dus met zes zetels winst boeken - en daar hoopt de partij op.

GRAPHIC: 2302BIN2snits, Demonstratie van de FNP tegen de gemeentelijke
herindeling (linkerspandoek) en tegen een vorostel voor samenbundeling van de
drie noordelijke provincies., Foto FNP

PUBLICATION-TYPE: Krant


                         Copyright 2007 NRC Media B.V.
                              All Rights Reserved

                              132 of 146 DOCUMENTS



                                NRC Handelsblad

                               February 17, 2007

Straatverbod voor moderne tweewieler

BYLINE: Paul Steenhuis

SECTION: LEVEN & CETERA; Blz. 55

LENGTH: 956 woorden

SAMENVATTING:

De trendy zelfbalancerende miniscooter Segway mag sinds 1 januari de straat niet
meer op, hoewel hij schoon en innovatief is. Vanuit de steden klinkt protest,
hoort Paul Steenhuis

VOLLEDIGE TEKST:

Nederland wil graag een innovatief land zijn, de hoofdstad wil graag
milieuvriendelijker zijn en kondigde deze week allerlei maatregelen aan om dat
te bevorderen, zoals een kwart miljoen huizen dubbel beglazen - maar de
milieuvriendelijke en innovatieve een-persoons rolrijder, de Segway Personal
Transporter, mag in Amsterdam, en in het hele land sinds 1 januari niet meer
rijden op de openbare weg.

Je kunt rechtop staan op een Segway PT en zonder te tuimelen over voet- of
fietspad rijden.

De Segway is een poging om de voetganger op een futuristische manier mobieler te
maken. Als je op je tenen staat beweegt het apparaat vooruit, als je op je
hakken gaat staan stopt-ie.

Er is veel ruimtevaarttechnologie verder ontwikkeld voor de computer en het
apparaat tussen de wielen die de Segway in evenwicht houden.

Steeds vaker waren roedels toeristen afgelopen jaren op de Segway te zien in de
Amsterdamse wijk de Jordaan, waar ze innovatief gemotoriseerd de stad verkenden.
Ook in steden als Den Bosch, Utrecht en Maastricht reden steeds meer toeristen
op Segways rond.

De tweewielers werden als snorfiets geclassificeerd, en dan mag je er vrij mee
rond rijden. Maar sinds 1 januari worden ze als bromfiets beschouwd, en dan is
een kentekenplaat verplicht, anders ben je niet verzekerd. De Rijksdienst voor
het Wegverkeer kan de Segway niet als bromfiets erkennen, omdat er geen rem aan
zit. En een bromfiets moet een rem hebben. De Segway remt te modern.

De Segway is te innovatief voor Nederland. De wet zou volgens de rijksdienst
aangepast moeten worden. Minister Peijs van Verkeer ziet voorlopig niks in
aanpassing van de wet, liet ze eind januari in antwoord op Kamervragen weten. Ze
vindt gemotoriseerde tweewielers als de Segway, die zowel het trottoir als de
weg en het fietspad kunnen gebruiken, te gevaarlijk. Ze wil Europese regels
afwachten. Wethouders in verschillende steden, en deze week ook Kamerleden van
de SP, PvdA en VVD, pleiten inmiddels voor aanpassingen van de regels, om
transportmiddelen zoals de Segway wel toe te staan.

Omdat, zo heeft bijvoorbeeld de Amsterdams verkeerswethouder Tjeerd Herrema
laten weten, vervoermiddelen als de Segway schoon zijn (ze werken op
elektriciteit) en een oplossing kunnen bieden in vervanging van de auto en
openbaar vervoer in de verstopte stad. "De Segway zou vooral in het probleem van
the last mile een oplossing kunnen bieden," zegt Florian Minderop van het
bedrijf I Go, dat in Amsterdam Segways verkoopt en verhuurt.

"De Segway kan makkelijk mee in de auto of trein. De NS wil proeven nemen met
Segway-stallingen. Het is echt een schone en innovatieve oplossing om het
verkeer te ontlasten. Je zou ook kunnen denken aan bedrijven die medewerkers
Segways laten gebruiken, voor vervoer tussen werk en station of parkeerplaats."
Zowel in Helmond, Maastricht, Den Bosch, Nijmegen en Utrecht worden proeven met
de Segway gedaan om verkeersdrukte tegen te gaan.

HYPE

Toen de Segway in 2001 door de Amerikaanse uitvinder Dean Kamen gepresenteerd
werd in de Verenigde Staten, werd het apparaat gehyped als het moderne
transportmiddel dat altijd rechtop bleef staan. Het aanvankelijk verwachte
succes bleef uit en in de media was er veel leedvermaak over foto's van
bijvoorbeeld president Bush die van de zelfbalancerende tweewieler kukelde.

"De hype was toen te groot, die reacties waren een correctie", denkt Minderop.
Maar hij ziet nu dat men steeds meer de mogelijkheden van de gedurig verbeterde
tweewieler ziet. In Europese landen als Spanje, Italië, Frankrijk, België en
Oostenrijk mag de Segway op de openbare weg. In Duitsland wordt de wet
aangepast, om Segways op het voetpad toe te staan tot snelheden van 6 km/u, en
op het fietspad tot 20 km/u.

traplopende rolstoel

De naam Segway is een Engelstalige verbastering van de Italiaanse werkwoordsvorm
segue, wat zowel duidt op soepele verplaatsing, overgang als op volgen. De
Segway is een vervolg van uitvinder Kamen op de zelfbalancerende rolstoel met
vier wielen die hij ontwikkelde, de iBOT, waarmee gehandicapten in de stoel
bijvoorbeeld een trap konden op - en afgaan, omdat de iBOT zich als het ware op
twee wielen kon oprichten.

De Segway wordt tegenwoordig ook door gehandicapten gebruikt die wel kunnen
staan maar moeilijk lopen, en wordt erg gewaardeerd, omdat de gebruiker de
wereld inkijkt op de ooghoogte van normale staande mensen, of nog iets hoger.

Het Nederlandse verbod sinds 1 januari 2007 op Segway-gebruik dupeert ook
gehandicapten. Daarom heeft het VVD-kamerlid De Krom minister Peijs schriftelijk
gevraagd of er geen aanpassing van de regels kon komen, zodat in ieder geval
gehandicapten met de Segway rijden kunnen. De minister antwoordde op 23 januari
dat ze gaat onderzoeken 'of de Segway onder bepaalde voorwaarden als
gehandicaptenvoertuig aangemerkt kan worden'.

Inmiddels zijn er ook andere toepassingen in onderzoek. De marechaussee op
Schiphol doet een proef met de Segways: ze zijn snel, wendbaar, de berijder
heeft goed overzicht en is makkelijk benaderbaar. Ook bij de NS en in andere
bedrijven waar mensen grote afstanden moeten afleggen worden proeven met Segways
gedaan.

Of gewone burgers de voetgangersscooter ook mogen gebruiken in Nederland, is dus
onduidelijk.

Voorlopig is de futuristische aanblik van mensen op de Segway op straat in
Amsterdam en elders in Nederland niet aan de orde. De tweewieler mag alleen op
privéterrein gebruikt worden. Maar maart volgende maand wil de Tweede Kamer de
nieuwe minister van Verkeer en Waterstaat vragen om de Segway in Nederland ruim
baan te geven.

LOAD-DATE: February 16, 2007

LANGUAGE: DUTCH; NEDERLANDS

NOTES: Segway rijdt wel in België, Spanje en Duitsland op straat; MIJN ERVARING
OP DE SEGWAY: STILSTAAN EN TOCH HARD GAAN; OSCAR GERRITSEN, 17 jaar, maakte
vorige week een proefrit op de Segway PT, op een industrieterrein bij de
Westergasfabriek in Amsterdam. Hij beschrijft zijn ervaring:; "Na wat informatie
en een lesje mocht ik op een Segway rijden. Het idee achter de Segway is een
verbetering van de mobiliteit van het menselijk lichaam. Het is ontworpen als
verlenging van het menselijk lichaam. Zo zijn de wielen de benen, het stuur de
arm en de computer (die zich onder het plateau waar je op staat bevindt) het
evenwichtsorgaan. De Segway is een milieuvriendelijk vervoermiddel, je kunt hem
opladen door middel van een stekker. Volledig opgeladen kun je 40 kilometer lol
beleven, op het stuur staat hoe vol de batterij nog is en deze zal ook gaan
knipperen wanneer de Segway weer opgeladen moet worden. Je geeft gas door naar
voren te leunen, remmen doe je door naar achter te leunen. Aan het stuur zit een
draaiknop bevestigt waarmee je links of rechtsom kunt draaien. De maximale
snelheid is 20 km per uur. Het gevoel van rijden op de Segway is heel apart,
omdat je gewoon rechtop staat en toch nog best snel gaat. Ik heb twee uur rond
mogen rijden en het was een heel trend gevoel: als je 20 km per uur gaat en toch
stil staat. Je gaat hard, en voelt je toch stabiel staan. De eerste tien minuten
moet je even wennen, maar dan ben je niet meer bang dat je er af valt.; Juist
door de vreemde manier van voortbewegen is de Segway nog veel leuker dan ik had
gedacht. De wielen draaien verassend goed om hun as, en hierdoor is het maken
van een bocht al een interessante manoeuvre. Rijden op de Segway is leuk."; Een
Segway kost rond de 5.000 euro, daghuur is 70 euro. Info: www.igo.nu

GRAPHIC: 1702lejongenst, 40 KM LOL: Oscar Gerritsen test Segway
1702lesteppen, VOORLOPIG NIET: per zelfbalancerende gemotoriseerde tweewieler
Segway op pad, hier in Amsterdam bij museum Nemo, Foto I Go
1702LEsegway, NIET BUSH-PROOF: toen VS-president Bush in 2003 van zijn Segway
viel, was dat aanleiding tot veel Bush-grappen, omdat het apparaat uitgerust is
met twee computers en vijf gyroscopen, en 100 keer per seconde controleert of je
er nog wel op staat - Idiot proof, Not Bush proof was het commentaar op de site
Political Humour van www.z.about.com

PUBLICATION-TYPE: Krant


                         Copyright 2007 NRC Media B.V.
                              All Rights Reserved

                              133 of 146 DOCUMENTS



                                NRC Handelsblad

                               February 17, 2007

Geschenkcement;
Motief om te schenken loopt uiteen van naastenliefde tot machtsvertoon

BYLINE: Dirk Vlasblom

SECTION: WETENSCHAP & ONDERWIJS; Blz. 45

LENGTH: 2735 woorden

SAMENVATTING:

Cadeaus houden de samenleving bijeen. Maar is 'schenken' altruïsme, een
relatietest of machtsuitoefening? Sociologen zoeken het antwoord in de
antropologie en in de evolutieleer.

Dirk Vlasblom

VOLLEDIGE TEKST:

Omgangsvormen variëren en veranderen, maar de grondbeginselen van het samenleven
doen dat nauwelijks. Het bijbelse voorschrift 'eert uw vader en uw moeder' kan
evengoed worden nageleefd door vader te tutoyeren als door hem met 'Mijnheer'
aan te spreken. Of de jarige een cadeau nu ingepakt laat in het bijzijn van de
gever - zoals Japanners en Indonesiërs doen - of het meteen uitpakt en een
vreugdekreet slaakt, zijn rol is die van dankbare ontvanger. Dat conventies
veranderlijker zijn dan sociale beginselen blijkt uit het boek Strategic
Affection? - Gift Exchange in Seventeenth-Century Holland (2007) van
cultuurhistorica Irma Thoen. Aan de hand van dagboeken, brieven en een
autobiografie geeft ze een kijkje in het dagelijkse leven van een schoolmeester,
een regent, een bontwerker en een stadhouder in het Holland van de vroege Gouden
Eeuw. Thoen, zelfstandig onderzoeker, vergeleek deze egodocumenten met 280
brieven die gewone Nederlanders schreven op 15 mei 1998. Het is een greep uit de
50.000 Brieven aan de Toekomst, een initiatief van het Meertens Instituut en
twee andere culturele instellingen die voor het nageslacht wilden vastleggen wat
Nederlanders deden en dachten aan het einde van het tweede millennium.

Thoen zocht naar mededelingen over de uitwisseling van geschenken. Daaronder
verstaat ze het geven van geld, voorwerpen, voedsel en drank, artistieke en
intellectuele giften (tekeningen, gedichten, boeken) en immateriële giften als
gastvrijheid, praktische hulp en emotionele steun. Ze ging na wie wat aan wie
gaf en bij welke gelegenheden. Ze bekeek geschenkenruil in het dagelijkse leven,
op christelijke feestdagen, tijdens jaarmarkten en bij rites de passage
(geboorten, huwelijken en uitvaarten).

Thoen begon aan dit onderzoek omdat ze twijfelde aan de heersende opvatting
onder cultuurhistorici dat genegenheid en intimiteit een modern verschijnsel
zijn. In het Europa van de vroegmoderne tijd (ruwweg 1500-1750) zou affectie een
geringe rol hebben gespeeld in sociale relaties. Huwelijken, zo wordt beweerd,
waren eerder strategische allianties tussen families dan innige relaties tussen
echtelieden. Gezien de hoge kindersterfte zouden vooral moeders gevoelens voor
hun kinderen hebben onderdrukt om zich psychisch te wapenen tegen mogelijk
verlies. En vriendschappen ontstonden vooral uit berekening.

affectieve termen

Thoen kwam tot de conclusie dat er in vier eeuwen niets wezenlijks is veranderd.
Ze vond tussen ouders en kinderen, partners en vrienden in de zeventiende eeuw
niet minder affectie dan bij de briefschrijvers van 1998. 'In beide tijdperken
spelen zowel sympathie als berekening een rol bij het geven van geschenken.'
Thoen constateerde wel een belangrijke verandering in culturele conventies,
vooral in het spraakgebruik rond de uitwisseling van giften. 'Zeventiende-eeuwse
Hollanders hadden het over &quoteer" en &quotverplichting", terwijl hedendaagse
Nederlanders bij het geven van cadeaus vooral affectieve termen gebruiken, wat
de strategische kant van dit gedrag verhult. Dit verklaart ook het zakelijke
beeld dat men nu heeft van zeventiende-eeuwse relaties. Wij vinden de teksten
van toen nogal bot.'

Het zijn dus vooral verschillen in conventies, gewoonten. Thoen verklaart ze met
veranderingen in de samenleving. In het zeventiende-eeuwse Holland waren mensen
voor overleving aangewezen op familie en vrienden. De maatschappij van nu is
vergaand geïndividualiseerd; mensen zijn afhankelijker van de staat dan van hun
familie. Maar in de zeventiende eeuw waren sociale contacten van vitaal belang.
Mensen wilden weten wat ze van anderen in hun sociale netwerk konden verwachten.
En dat werd ook zo gezegd ('verplichting'). Warme woorden over vriendschap en
genegenheid lijken een luxe van de verzorgingsstaat. Het grondbeginsel van
geschenkenruil - wederkerigheid - is intussen niet veranderd.

Het geschenk als sociaal verschijnsel is nooit weggeweest, maar is pas kort
geleden ontdekt door de sociologie. 'Of het nu gaat om een tastbaar voorwerp of
iets ongrijpbaars als gastvrijheid of een vriendendienst', schrijft Irma Thoen,
'de gift speelt een belangrijke rol bij het leggen van sociale contacten. De
wederkerigheid die erbij hoort, onderhoudt deze banden.' Dat inzicht wint
terrein in de sociale wetenschappen. Thoens boek verscheen in de reeks
'Solidariteit en Identiteit'. Die titel is een programma. De sociologie is terug
bij de grote vragen van zijn grondleggers - Max Weber, Emile Durkheim en Talcott
Parsons - die zich verdiepten in de mechanismen van sociale samenhang. Voor die
hernieuwde belangstelling zijn er redenen te over: individualisering,
mondialisering en massamigratie.

In dezelfde serie verscheen een boek van de sociologe Aafke Komter: Solidariteit
en de gift (2003), dat onlangs in het Engels uitkwam bij de Cambridge University
Press. Komter, hoogleraar sociale cohesie aan de Universiteit Utrecht, brengt
daarin twee tradities van sociaal-wetenschappelijk denken samen: sociologische
theorieën over solidariteit en antropologische theorieën over geschenkenruil.
Zij ging na of deze gecombineerde inzichten licht werpen op hedendaagse
solidariteit.

Komter over wat haar bewoog: &quotWat is de overeenkomst tussen een cadeau en
vrijwilligerswerk? Tussen bloed doneren en lid zijn van een vakbond? Als we hulp
verlenen aan onze bejaarde ouders is dat een daad van solidariteit en
tegelijkertijd een immateriële gift. De theorievorming rond die twee
verschijnselen heeft zich, gek genoeg, gescheiden ontwikkeld."

Tegenwoordig maakt men zich evenveel zorgen over het lot van solidariteit als
aan het einde van de negentiende eeuw, toen de westerse samenleving in hoog
tempo veranderde als gevolg van industrialisering. Ook nu wordt gevreesd dat
maatschappelijke veranderingen - individualisering, mondialisering - het cement
van de samenleving aantasten. Emile Durkheim (1858-1917) bespeurde in zijn tijd
een overgang van de 'mechanische solidariteit' van familie, dorp en
kerkgenootschap, die waarden en normen - hij sprak van een 'collectief geweten'
- deelden, naar 'organische solidariteit', de onderlinge afhankelijkheid van
mensen in een samenleving met een ver doorgevoerde arbeidsverdeling.

In dezelfde periode dat Durkheim zijn theorieën ontvouwde, begonnen antropologen
veldwerk te doen in niet-westerse samenlevingen. Zij zagen solidariteit als een
patroon van wederkerigheid tussen individuen dat ontstaat door de uitwisseling
van geschenken en diensten. Een klassieker is Essay sur le Don (1923) van Marcel
Mauss, die geldt als de grondlegger van de Franse antropologie. Mauss beschouwde
geschenkenruil als 'het morele cement van iedere samenleving en cultuur'. Hij
putte materiaal uit het onderzoek van collega's, zoals de Amerikaan Franz Boas,
die veldwerk deed onder indianen van de noordwestkust, en de Poolse Brit
Bronislaw Malinowski.

Malinowski publiceerde in 1922 Argonauts of the Western Pacific, gebaseerd op
veldwerk in de Melanesische Trobriand Archipel. Daarin analyseert hij de
Kula-cyclus, een systeem van ceremoniële geschenkenruil, waarin kettingen van
rode schelpen met de klok mee bewegen langs deze cirkel van eilanden en
kettingen van witte schelpen tegen de klok ingaan. Zij komen elkaar regelmatig
tegen en worden tegen elkaar geruild. Het gaat niet om de kettingen, maar om de
ruil, om wat Malinowski het beginsel van 'geven en nemen' noemt. De
schelpenkettingen moeten in beweging blijven. Een man die een gift te lang
vasthoudt, krijgt een slechte naam.

berekening

Met Mauss en Malinowksi ziet Komter het beginsel van wederkerigheid dat ten
grondslag ligt aan geschenkenruil als een fundament van de menselijke
samenleving. Komter schrijft: 'Het is de morele basis voor de ontwikkeling van
sociale banden, omdat er de erkenning in besloten ligt van de ander als een
potentiële bondgenoot. Zonder die erkenning is geen uitwisseling mogelijk.'
Volgens Komter is het informele sociale contract dat wordt gesloten door
wederkerigheid zo effectief door 'de verzoening van individuele en
maatschappelijke belangen. Reciprociteit combineert op een elegante manier
zelfzuchtige overwegingen met de vereisten van het sociale leven.'

Tijdens haar onderzoek naar geschenkgedrag in Nederland merkte Komter dat gevers
weinig willen weten van berekening in hun gedrag. 'Hoewel geschenken geven
meestal gehoorzaamt aan het principe van wederkerigheid, wordt het subjectief
ervaren als een niet-economische, spontane en altruïstische handeling, die is
bedoeld om persoonlijke gevoelens over te brengen, niet als een ruiltransactie.'

Er bestaan belangrijke gradatieverschillen in wederkerigheid, erkent Komter.
Klassieke antropologen brachten de aard van de gift in verband met de aard van
de sociale relatie: hoe kleiner de sociale afstand, hoe belangelozer de gift en
hoe minder uitgesproken de verwachting van een wedergift. Malinowski zag een
continuüm van de 'zuivere gift' (onder familieleden), via evenwichtige ruil (met
de meerderheid van de gemeenschap) naar ruil met het oogmerk van persoonlijk
gewin (met onbekenden). Uit Komters onderzoek naar informele zorg (helpen bij
een verhuizing, klusjes opknappen, boodschappen doen) en emotionele steun
(medeleven, troost) in Nederland bleek dat dergelijke hulp meestal gaat naar
ouders, kinderen, familieleden en vrienden, in die volgorde.

domineren

De Franse antropoloog Claude Lévi-Strauss noemt ook macht een motief om te
geven. Geschenken kunnen dienen om het persoonlijke prestige en de status van de
gever te versterken en de andere partij te vernederen of te domineren door hem
in een positie van schuld en afhankelijkheid te manoeuvreren. Een klassiek
voorbeeld uit de antropologie is de

Het principe van wederkerigheid heeft - naast machtsuitoefening - nog een
schaduwzijde. De socioloog Robert Merton sprak van het Mattheus-effect, naar
Jezus' gelijkenis van de zaaier: 'Want wie heeft, hem zal gegeven worden en hij
zal overvloed hebben; maar wie niet heeft, hem zal ook ontnomen worden wat hij
bezit' (Mattheus 13:12). Volgens Komter is hetzelfde proces van toepassing op
geschenkenruil. Ze verwijst naar haar eigen onderzoek, waaruit blijkt dat
werklozen en gepensioneerden in Nederland niet alleen minder geven dan
werkenden, maar ook minder krijgen. 'Solidariteit is selectief. Mensen kiezen -
vaak onbewust - in hun geschenkrelaties die partners die voor hen het meest
aantrekkelijk zijn, omdat ze verwachten dat die iets terugdoen. De regel van
wederkerigheid werkt dan in het nadeel van degene die al in de zwakste sociale
positie is.'

Hoe groter de sociale afstand, des te meer zijn mensen bereid uit relaties
persoonlijk voordeel te halen, anderen uit te sluiten of - in geval van
vermeende vijanden - op te offeren aan het groepsbelang. Historisch en
antropologisch onderzoek suggereert dat dit sociale patroon universeel is, maar
daarmee is het nog niet verklaard.

Socioloog Ruud Koopmans probeert varianten van altruïstisch gedrag, ruwweg
dezelfde die Komter onderscheidt, te verklaren uit hun evolutionaire nut. Dat is
niet gebruikelijk in de sociologie, want daar is men heel beducht voor genetisch
determinisme. Koopmans motiveert zijn 'evolutionair-sociologische' aanpak aldus:
'Ik geloof niet dat men ver komt met de verklaring van moderne samenlevingen op
basis van genetische factoren, al kan de genetische erfenis van mensen bepaalde
sociale verschijnselen helpen verklaren. Evolutionaire mechanismen als variatie,
selectie en reproductie zijn ook van toepassing op andere vormen van
informatieopslag en -overdracht dan genetische. Normen, waarden en strategieën
zijn, net als gedragregulerende genen, regels die instructies voor gedrag
bevatten. Die culturele regels kunnen door socialisatie, imitatie en
beïnvloeding worden overgedragen van het ene op het andere individu. Ook
menselijke samenlevingen hebben te maken met schaarse hulpbronnen. Ook daar
vindt [net als in de levende natuur als geheel] selectie plaats: mensen die
sommige culturele regels volgen, zullen succesvoller zijn dan anderen die andere
regels volgen en dit heeft gevolgen voor de voortplantingskansen van die regels.
Succesvolle normen en strategieën worden geïmiteerd en minder succesvolle worden
opgegeven.'

Toen Koopmans vorig jaar aantrad als hoogleraar aan de Vrije Universiteit wierp
hij deze vragen op: hoe komt het dat mensen kostbare offers brengen voor het
welzijn van anderen en voor abstracte idealen, en hoe is het mogelijk dat
religies en ideologieën die zulk gedrag voorschrijven zoveel succes hebben? Hij
gaf zijn oratie de titel Het Mysterie van de Naastenliefde.

Koopmans onderscheidde in zijn rede vier varianten van altruïsme, die
corresponderen met punten op Malinowksi's sociale afstandscontinuüm. Drie ervan
zijn selectief: verwantschapsaltruïsme, gericht op genetische verwanten;
wederkerig altruïsme, gericht op anderen die ook altruïstisch gedrag vertonen,
en groepsaltruïsme, gericht op een groep die zijn culturele normen en waarden
deelt. Alleen de vierde vorm, onbaatzuchtig altruïsme, is niet-selectief.

Hulpvaardigheid bij mensen - de geneigdheid te geven - is deels een kwestie van
voorkeur voor verwanten. Gezien de wijdverbreidheid van verwantschapsaltruïsme
onder dieren, maakt dit patroon deel uit van onze genetische erfenis, vindt
Koopmans. De kracht van het verwantschapsaltruïsme neemt echter af met het
aantal gedeelde genen.

In menselijke samenlevingen zijn vanouds veel interacties gebaseerd op het
principe geven en nemen (wederkerigheid) van Malinowski. Koopmans in zijn
oratie: 'Dat is een strategie die niet is gebaseerd op rationele maximalisering
van het eigenbelang, maar wie hem gebruikt, wordt er uiteindelijk beter van. Hij
kan namelijk heel goed [mensen met] andere strategieën - die geen uitwisseling
op gang brengen - tot samenwerking verleiden door als eerste hulp aan te bieden.
De strategie profiteert dus relatief vaak van de evolutionaire bonus op
samenwerking.'

competitie

'Voor wat, hoort wat' geldt niet voor opofferingsgezind gedrag in grotere
groepen, dat niet is gericht op bepaalde individuen van wie men een wederdienst
kan verwachten. Bij het verdedigen van de belangen van de bredere groep speelt
groepscompetitie een grote rol. Normen die opofferend gedrag in het belang van
de groep voorschrijven, zouden zonder die competitie gedoemd zijn te verdwijnen
omdat wie die normen volgt slechter af is dan groepsleden die alleen profiteren
van de bijdragen van anderen. Vanuit een evolutionair perspectief is er dus een
sterk verband tussen altruïstisch gedrag binnen groepen en vijandig gedrag ten
opzichte van andere groepen.

Koopmans: 'Het onbaatzuchtige altruïsme (naastenliefde) is het lastigst te
verklaren in evolutionaire termen, maar het kan wel. Het evolutionaire voordeel
van het onvoorwaardelijke, niet-selectieve altruïsme van de Barmhartige
Samaritaan is niet dat het ten goede komt aan anderen die op de gever lijken,
maar dat het de kans vergroot dat de ontvanger de cultuur van de gever
overneemt. Dat is de aanstekelijkheid van zendingswerk en ontwikkelingshulp als
mechanismen van cultuurverbreiding.'

Mensen zijn uiterst selectief in de cultuuruitingen en gedragsregels die zij van
anderen overnemen. Redenen waarom ontvangers zich bekeren tot de normen van hun
weldoeners zouden kunnen zijn: hun kennelijke succes en betrouwbaarheid.
Koopmans licht dit toe: 'De missionaris is niet alleen de man die zichzelf
belangeloos opoffert, maar ook degene die toegang verschaft tot allerlei
begerenswaardigs: kennis, effectieve medicijnen. En als het gaat om vertrouwen
is er geen betere manier om te laten zien dat je niet op eigen gewin uit bent
dan anderen te bedelven onder onbaatzuchtige hulp. De gulle gever wordt zo een
betrouwbare bron van culturele informatie.'

Wat leert dit alles over de grondbeginselen van samenleven? Mensen bekommeren
zich vooral om hun ouders, kroost en naaste familie. Door geschenkenruil leggen
ze contacten buiten die beperkte kring en houden ze die ook in stand. Ze azen
vaak op eigen voordeel, maar zijn ook bereid zich op te offeren voor de eigen
groep. En er zijn gevers die niet uit zijn op tegenprestaties en die niet letten
op de identiteit van de ontvanger. Dat is niet zo irrationeel als het lijkt,
want naastenliefde werft.

LOAD-DATE: February 16, 2007

LANGUAGE: DUTCH; NEDERLANDS

NOTES: Onbaatzuchtig geven werkt, want het werft; 'Voor wat, hoort wat' is een
universele norm; Solidariteit is selectief: vooral wie heeft, krijgt

GRAPHIC: 1702WETaltruismeMILO

PUBLICATION-TYPE: Krant


                         Copyright 2007 NRC Media B.V.
                              All Rights Reserved

                              134 of 146 DOCUMENTS



                                NRC Handelsblad

                               February 17, 2007

BYLINE: Peter Cuyvers

SECTION: OPINIE & DEBAT; Blz. 15

LENGTH: 1269 woorden

SAMENVATTING:

Anno 2007 wordt het volk door de elite (weer) gezien als bron van ellende. Dus
moeten normen voor fatsoenlijk gedrag worden vastgesteld. Denkt het gezelschap
elitaire schrijfkabouters. Maar dit gezelschap vergist zich: Jan Modaal roept
niet om leiderschap, dat doen alleen bange mensen - en dat is de elite: bang.

VOLLEDIGE TEKST:

Hij is terug van weggeweest: de roep om echte leiders, naar mensen met gezag,
overtuigingskracht, een moreel kompas. Maar is het, zoals vaak gedacht wordt, de
bevolking die onzeker is? Of amuseert men zich daar kostelijk door links en
rechts zetels uit te delen en af te pakken? Ik denk het laatste. Ik verdenk de
bevolking er namelijk van over een behoorlijke dosis gezond verstand te
beschikken: geld verdienen in plaats van uit te geven, een fatsoenlijk
gezinsleven leiden in plaats van voortdurend tot diep in de nacht vergaderen.

En heeft het volk niet immers door de eeuwen heen mogen aanschouwen hoe de
overgrote meerderheid van de elite meer met zichzelf bezig was? Hoe bijvoorbeeld
piramides en paleizen gebouwd werden die slechts functioneel nut hadden voor een
enkeling (en dan hebben we het nog niet over gevoerde oorlogen).

Anno 2007 is het niet veel beter. Filantropen die een miljoen of zelfs een
miljard weggeven hebben er meestal nog enkele tientallen voor zichzelf over en
hechten natuurlijk wel aan hun naam op het museumpje. Bestuurders die prachtige
stadhuizen laten bouwen - op kosten van de belastingbetaler. Kamerleden die de
horlepiep dansen om zich te profileren, maar in de Kamer bij geen enkele
stemming van de fractiediscipline af durven te wijken.

Het moge duidelijk zijn dat bovenstaande gedragingen op gespannen voet staan met
het criterium voor 'innerlijke adel' dat het christendom ons heeft gebracht, met
de parabel van de Barmhartige Samaritaan als meest bekende verwoording ervan.
Een aantal mensen met sociaal aanzienlijke posities heeft het te druk met het
eigen belang veilig te stellen, iemand uit de laagste sociale groep is degene
die de gewonde reiziger helpt zonder aan het eigen belang te denken. In de
parabel wordt ook voldaan aan een ander belangrijk ethisch criterium dat we in
de bijbel tegenkomen, de gedachte dat 'de ene hand niet moet weten wat de andere
doet'. Goed gedrag is niet iets om over op te scheppen, het gaat om de
intrinsieke waarde.

De huidige discussie over ethiek en moraal gaat een heel andere kant op.
Nederlandse intellectuelen struikelen over elkaar heen in hun speurtocht naar
nieuwe vormen van (moreel) leiderschap en nemen en masse afstand van het
'gelijkheidsdenken' van de jaren zestig van de vorige eeuw. Het volk wordt
(weer) gezien als een bron van ellende. Want als dat volk aan zichzelf
overgelaten zonder publiek vastgestelde normen voor fatsoenlijk gedrag en zonder
een waardenstelsel dat richting geeft, dan wordt dat volk blijkbaar een losse
verzameling van individuen die elkaar het leven zuur maken met egoïsme en grof
gedrag.

Ook de modale en bovenmodale burgers worden door de politieke top en de
intellectuele elite intussen vooral gezien als 'burgertje-nooit-genoeg' en
aangeduid met termen als 'calculerende' burgers, 'eisende' burgers en 'verwende'
burgers. Geen wonder dus dat deze burgers wederom door een elite op het rechte
pad gebracht dienen te worden.

Vaak wordt gesteld dat sprake is van een 'restauratieve' tendens, van een hang
naar de hiërarchische verhoudingen uit het verleden. Ik denk echter dat we te
maken hebben met een monsterverbond tussen de socialistische en liberale
opvattingen over de (slechte) aard van de mens. Dat liberalen uitgaan van
egoïsme als basale drijfveer bij het individu is bekend, maar ook socialisten
koesteren wantrouwen jegens degenen voor wie ze zeggen op te komen. (Niet voor
niets willen ze de bevolking 'heropvoeden' als ze aan de macht zijn). Ideologen
van de verzorgingsstaat hebben het bijvoorbeeld expliciet over een verhouding
van negentig procent eigenbelang en tien procent solidariteit. Om goed te doen,
moet de mens er via een truc toe gebracht worden. Op dezelfde manier als je een
kind levertraan geeft met een suikerklontje achter op de lepel. Daarom kun je
beter zo snel mogelijk solidariteit verplicht stellen in de vorm van premies en
belastingen. En moet je om fondsen te werven voor arme mensen een culinair feest
voor rijke mensen inrichten. Achter al deze zaken gaat het idee schuil dat als
puntje bij paaltje komt zowel rijke als arme burgers zich niet de ware
Samaritanen zullen tonen.

Echter, dit fatsoenlijke gedrag is er wel degelijk. Sterker, het is er altijd
geweest en de middengroepen, de 'kleine luiden' zijn er de verpersoonlijking
van. Precies bij die groepen die altijd de smaad en de hoon hebben opgeroepen
bij de elite en het gemene volk. Zij plegen zich immers altijd vrolijk te maken
over de bekrompen en benepen burgerman die angstig afstand houdt van de grote
daden waar de elite mee bezig is. Dat vindt die elite erg tuttig van die
burgerman.

Het is een fout te denken dat de geschiedenis van de mensheid zou bestaan uit
een serie heldhaftige gevechten van een elite om het volk uit armoede en domheid
te verlossen en al evenmin uit een serie revoluties waarin de vertrapten
zichzelf uit het moeras vochten (en en passant de elite een kopje kleiner
maakten). Dat soort episodes zijn net zo leuk en populair als het Big Brother
Huis op televisie en net zo representatief.

De echte geschiedenis van de mensheid bestaat uit miljarden positieve en zelfs
liefdevolle interacties tussen miljarden mensen, af en toe onderbroken op
specifieke locaties door groepjes egocentrische idioten die om tal van redenen
meer wilden hebben dan de rest. Zo bezien zijn er dus 15,5 miljoen Nederlanders,
650 miljoen Europeanen en iets meer dan 6 miljard wereldburgers die zich
structureel 'Samaritaans' gedragen en met elkaar een ethische dagelijkse
leefwereld tot stand brengen, ongeacht het ethische niveau dat hun samenleving
als geheel haalt. Ouders doen alles voor hun kinderen, families en vrienden
steunen elkaar, of ze nu in het democratische Nederland, het theocratische Iran
of in het totalitaire Korea wonen.

Omdat dit alledaagse Samaritaanse gedrag niet spectaculair is, zien we het nooit
in de media. We ervaren het allemaal wel in onze eigen directe omgeving. Het
gebeurt slechts een hoogst enkele keer dat dit type gedrag letterlijk 'boven de
massa' uitstijgt, bij persoonlijkheden als Ghandi of Moeder Teresa. Zij zijn
echter niet meer dan de 'iconen' van datgene wat zich dagelijks afspeelt tussen
de 'kleine luiden' van de wereld.

De modale burger heeft geen elite nodig en misschien is dát wel eng voor het
gezelschap elitaire schrijfkabouters en randstadhovelingen. Ik acht het dus niet
onwaarschijnlijk dat zíj het zijn die smachten naar Grote Leiders. Immers, het
waren in de afgelopen jaren linkse intellectuelen onder aanvoering van Paul
Scheffer die hamerden op het belang van een Nationaal Museum en de Canon. Het
volk moest kennelijk worden bijgeschoold.

Het tegendeel is waar: het volk is al lang overgeschakeld naar het moderne
nationalisme dat als ritueel opgeld doet bij sportwedstrijden. De klassieke 1
procent vandalen vecht, de 19 procent xenofoben stemmen op Wilders en Verdonk,
de rest demonstreert voor lokale asielzoekers, stuurt goederen naar
tsunamislachtoffers maar doet vooral gewoon dagelijks wat er moet gebeuren in
familie, gezin en vereniging. De massa heeft zelfvertrouwen en regelt de zaken
via onderlinge (digitale) netwerken. Van die kant klinkt geen roep om
leiderschap.

Wie ook maar een beetje verstand van geschiedenis heeft weet dat alleen bange
mensen om leiderschap roepen.

LOAD-DATE: February 17, 2007

LANGUAGE: DUTCH; NEDERLANDS

NOTES: Adviseur en directeur van Family Facts, een onafhankelijk adviesbureau.;
Deze artikelen zijn bewerkingen van stukken die eerder in Christen Democratische
Verkenningen hebben gestaan.

PUBLICATION-TYPE: Krant


                         Copyright 2007 NRC Media B.V.
                              All Rights Reserved

                              135 of 146 DOCUMENTS



                                NRC Handelsblad

                               February 10, 2007

De stelling van Wildhaber en Costa: Je mag geen wettelijk vacuüm scheppen zoals
in Guantánamo

SECTION: OPINIE & DEBAT; Blz. 19

LENGTH: 1663 woorden

SAMENVATTING:

Het Europees Hof voor de rechten van de mens loopt vast. Reorganisatie blijft
uit, de druk van Moskou groeit. Folkert Jensma in gesprek met de scheidende
president Luzius Wildhaber en de nieuwe, Jean Paul Costa.

VOLLEDIGE TEKST:

Is Rusland eigenlijk wel geïnteresseerd in mensenrechten?

Costa: "Ze raken zich steeds bewuster van de onaanvaardbare toestanden in hun
gevangenissen en proberen dat ook echt te verbeteren. Maar dat is niet alleen
een kwestie van gebouwen. Je hebt in Rusland 900.000 gedetineerden op 145
miljoen inwoners; in Frankrijk 60.000 op 60 miljoen. Ik kan me niet voorstellen
dat de gemiddelde Russische burger zo veel crimineler is. Je moet niet iedereen
maar meteen opsluiten. Het verdrag vraagt ook veel: een regering moet een hof
betalen dat ze vervolgens bekritiseert en stigmatiseert. Eigenlijk is het een
wonder dat het lukt."

Poetin verwijt u voortdurend uit politieke motieven te handelen

Costa: "Dit soort kritiek horen we vaker. Ik begrijp het ook wel - toen ik
student was in Frankrijk waren we zeer opgewonden over de onafhankelijkheid van
Algerije. Er zijn ook toen gruwelijkheden gepleegd, aan beide kanten. Maar in
ons systeem klagen nu eenmaal de individuen tegen staten en die moeten zich
altijd verdedigen. We vonden een hele serie schendingen van het verdrag door het
Russische leger in Tsjetsjenië. Als Frankrijk in de Algerijnse periode door het
verdrag zou zijn gebonden, had het ook schendingen gepleegd."

Dr. Wildhaber, u haalde de wereldpers door tegenover de Neue Zürcher Zeitung te
suggereren dat u tijdens een dienstreis door de Russische autoriteiten bent
vergiftigd. Maar daar is geen bewijs voor.

Wildhaber: "Die krant benaderde mij. Ik heb gezegd dat ik niet wist hoe die
bacterie in mijn bloedsomloop terecht is gekomen. En dat ik daarom geen
mogelijkheden kon uitsluiten. Ik heb wel spijt van de manier waarop ik dat
formuleerde. Zoals u terecht opmerkt: er is geen enkel bewijs voor."

Eén op de vijf klachten krijgt u van burgers uit Rusland. Tegelijk krijgt u van
die lidstaat ook de meeste verwijten.

Wildhaber: "Het is ook een groot land. Je kan het zien als een teken dat deze
burgers ook mógen klagen. En dat het eigen rechtsysteem in laag aanzien staat.
Dat geldt ook voor andere nieuwe lidstaten. Er zijn ook een heleboel uitspraken
over te lange procedures en het niet-uitvoeren van vonnissen. Daar klaagt Moskou
niet over. Jammer genoeg worden onze uitspraken over Russen in Letland en
Estland niet geaccepteerd. Het zijn meestal conflicterende rechten die we tegen
elkaar moeten afwegen. Het zijn sociale conflicten en dan is het ja of nee.
Rechters zijn niet altijd unaniem en niet altijd onfeilbaar. Over het geheel
wordt in Europa aanvaard dat ons hof neutraal is en niet te beïnvloeden. Ik
geloof ook niet dat Rusland dat echt anders ziet. Dat onze uitspraken politieke
gevolgen hebben - tja, daar zijn we voor aangesteld."

Ik begrijp niet waarom Europa's beste rechters en juristen hun tijd besteden aan
zoveel flutzaken: 95 procent van de klachten is niet ontvankelijk.

Costa: "Daarom willen we de hopeloze zaken sneller uitfilteren, zodat we zaken
die gevolgen hebben voor alle lidstaten vroeger en sneller kunnen behandelen. Op
de lange termijn willen we ze laten afhandelen door lidstaten of laten schikken.
En als we over vijf of zes jaar nog geen resultaat hebben, dan zullen we het
individuele klachtrecht opnieuw moeten overwegen. Ik zou dat heel jammer vinden.
Maar het systeem brengt zichzelf nu om het leven."

Feitelijk wordt u gedwongen te selecteren, terwijl u voor iedere burger
bereikbaar moet zijn.

Wildhaber: "Dat wordt ons opgedrongen. Het is een gebrekkig systeem. We
selecteren zaken die duidelijke gebreken hebben, met gevolgen voor de wetgeving
in een lidstaat. Waar een element van herhaling in zit, een patroon van
schending van de belangrijkste garanties."

Wanneer heeft het Hof eigenlijk succes: bij meer klachten of juist bij minder?

Costa: "Het gaat mij om vonnissen die een lidstaat beïnvloeden door hervormingen
te versnellen. In heel veel landen is het bestuur enorm veranderd. En vooral
dankzij het Hof. Lidstaten vinden het heel vervelend als ze in de internationale
publieke opinie om de zoveel tijd worden veroordeeld. Wetgevers houden nu al
preventief rekening met onze jurisprudentie. Dat is winst. Bij ernstige zaken
heb je altijd eerst ophef en controverse - op de lange termijn ontstaan
veranderingen van binnenuit. Dat is het echte succes."

Toch klagen met name nieuwere lidstaten over de almaar hogere normen voor
mensenrechten. Wordt het Hof inderdaad steeds strenger?

Costa: "Dat zal afhangen van wat in de lidstaten gebeurt. Er is nu gelukkig
vrede. Maar je kunt niet uitsluiten dat de tragedie weer toeslaat. De Kaukasus
is kwetsbaar. Armenië en Azerbajdzjan, Georgië en Rusland. Ook de Baltische
staten liggen moeilijk. Toen Griekenland in de jaren vijftig ratificeerde,
voorspelde niemand dat er nog een dictatuur zou volgen die Griekenland ertoe
bracht de Raad van Europa zeven jaar te verlaten.

Mensenrechten moet je ook langs een horizontale as zien. We betrekken bij
artikel 8, het recht op familieleven, nu ook het recht op een veilige omgeving.
Daar hadden we in de jaren vijftig echt nog niet van gehoord. Het VN-verdrag
over kinderbescherming is ook voor ons een inspiratiebron. Dat werpt ook op ons
verdrag een nieuw licht. Misschien spelen bio-ethische normen een rol over een
jaar of tien."

Gaat het Hof niet z'n boekje te buiten met de toverformule dat het verdrag een
'levend document' is dat naar 'actuele omstandigheden' mag worden
geïnterpreteerd.

Wildhaber: "In de VS menen de rechters Scalia en Thomas dat de historische
bedoeling van de wetgever doorslaggevend moet zijn. Dat betekent dat je terug
moet naar de 18de eeuw om normen te vinden voor pornografie op internet. Het is
onvermijdelijk dat je sociale waarden en ontwikkeling mee laat wegen. In 1950
wilden we met de formulering van een stuk of acht fundamentele vrijheden de
democratie beveiligen. Ons verdrag is een collectieve verzekeringspolis. De
goedkoopste die er is. In essentie zeiden we dat een paar rechtszaken daarvoor
voldoende zouden zijn. Inmiddels is onze jurisprudentie zoveel meer dan alleen
maar het voorkomen van dictatuur. Fundamentele vrijheden en mensenrechten zijn
gegarandeerd in zeer grote 'formules', die utopisch, programmatisch en ideëel
zijn. Dan heb je toch iemand nodig om die als het ware uit te pakken. Rechters
hebben daarin het laatste woord. Iedereen weet dat je de verkiezingen niet wint
met het garanderen van rechten voor transseksuelen: het recht om het programma
voor je eigen leven te kiezen. Rechtbanken zijn ideale plaatsen om dat juist wel
te doen. Tot nu toe accepteerden regeringen ook ruimschoots dat wij daarvoor
zijn."

Is 'mensenrechten' niet zelf een ideologie, een manier van politiek bedrijven?

Wildhaber: "Voor sommigen is dat zo. Er is een Franse term voor, droit de
l'hommisme. Voor sommigen gaan we ridicuul ver. Voor anderen zijn het
standaardwaarden. Een poging om het voorheen volkomen verdeelde Europa bij
elkaar te brengen. Veel lidstaten hebben inmiddels onze garanties in hun
grondwet opgenomen. Ieder heeft de conventies geratificeerd. Waarom zouden we,
benoemd als we zijn door die parlementen en regeringen, er opeens een
revolutionair instrument van gaan maken?"

U dwingt tot nieuwe wetgeving, verandert bestuurspraktijken. Hoe ver mag u van u
zelf eigenlijk gaan?

Wildhaber: "We praten daar tegenwoordig vaker over dan vroeger. Maar misschien
nog niet vaak genoeg. Bij sommige mensenrechten vind ik dat we wel zo ongeveer
het niveau hebben bereikt dat gewenst is. Bij persvrijheid bijvoorbeeld. Soms,
als je de dissenting opinions leest, kun je volgen waar we het over hebben. Maar
vergeet niet dat wij de moeilijkste zaken krijgen - de makkelijke zijn elders al
beslist."

Onder de invloed van terreur vindt de samenleving tegenwoordig inbreuken op
privacy minder erg. Gaat het Hof mee?

Costa: "Terreur is voor ons bekend terrein. De staat heeft dan een plicht om de
onschuldige bevolking te beschermen. Anderzijds kan ook weer niet alles; er zijn
minimumnormen. Anders kom je in Guantánamo terecht. Je kunt geen wettelijk
vacuüm scheppen, waar de burger geen bescherming geniet of recht op een eerlijk
proces."

Van Guantánamo moet u wakker liggen.

Wildhaber: "Dat heeft natuurlijk een negatieve invloed op ons werk. In onze
jurisprudentie roept dit onmiddellijk het recht op toegang tot de rechter op.
Gelukkig heeft het Amerikaanse hooggerechtshof dat punt nu ook bereikt. Maar we
hebben wel hele pijnlijke jaren achter de rug. waarin dat recht toch is
geweigerd."

Frankrijk stemde tegen het Europees grondwettelijk verdrag. Net als Nederland.
Dat moet bij het Hof te merken zijn geweest.

Costa: "Europa is nooit een kalme rustige rivier geweest. Er komt natuurlijk
toch een nieuw verdrag, een nieuw mechanisme. Nu zijn alle Europese instellingen
in zekere zin gedemoraliseerd. Zelfs wij, hier. Men zegt ons wel eens: ach, het
Europa van de rechters blijft toch overeind. Maar dat is niet helemaal waar. Als
de spirit om mee te doen aan Europa er niet is, dan doen mensen ook hier hun
werk anders. Ik hoop dat het niet zo blijft. We moeten toch die mensenrechten
verdedigen, zoveel als we kunnen. Het zou beter zijn als Europa dan wat meer
soliditeit had."

Wat voor cijfer geeft u Nederland?

Wildhaber: "De Nederlandse juridische stand is zeer goed op de hoogte en zeer
competent. Bovendien is er een grote bereidheid om zich aan te passen.
Natuurlijk is er geen garantie dat Nederland nooit mensenrechten zal schenden.
De onrust over immigratie en vreemdelingen in Nederland heeft z'n weg gevonden
naar ons Hof. Vroeger of later komen alle grote sociale problemen bij ons
terecht. Dat Nederland 'nee' stemde tegen het grondwettelijk verdrag van de EU
zie ik als uitvloeisel van die onrust, die vooral binnenslands was. Het is
natuurlijk dezelfde kritiek die ook in Groot-Brittannië, Denemarken, Zwitserland
en Oostenrijk bestaat."

LOAD-DATE: February 9, 2007

LANGUAGE: DUTCH; NEDERLANDS

NOTES: Uniek, overbelast, laagdrempelig en steeds in controversen verwikkeld;
Het Europese Hof voor de rechten van de mens in Straatsburg beschermt de
grondrechten van 800 miljoen burgers in 46 Europese landen die het Europese
Verdrag voor de rechten van de mens uit 1950 ondertekenden. Dat verdrag was een
reactie op de Tweede Wereldoorlog. Een juridisch unieke afspraak om Europese
landen te binden aan de democratische rechtsorde. En om dat samen te controleren
met een sleutelrol voor de burger, als waakhond.; Gewone burgers zijn dankzij
dit verdrag zelf 'internationaal' partij. Zij kunnen rechtstreeks met een
eenvoudig formulier in Straatsburg in beroep, overigens nadat ze eerst alle
instanties in eigen land hebben uitgeprobeerd.; Dit internationale hof is daarin
enig in de wereld: bindende uitleg van een 'grondwet' die hoger staat dan de
wetten van nationale lidstaten op verzoek van inwoners. Uitspraken worden dan
ook meteen in de lidstaten uitgevoerd.; Ook lidstaten kunnen elkaar in
Straatsburg voor de rechter dagen, waardoor rechtszaken een zware politieke
lading kunnen krijgen.; Nationale rechters moeten de uitspraken van het Hof
toepassen, wetgevers houden er rekening mee. Regeringen moeten hun beleid
aanpassen, hetgeen overigens jaren kan duren. Het Hof kent zelf
schadevergoedingen toe. Lidstaten die terugvallen in dictatuur kunnen uit de
Raad van Europa worden gezet - dan is ook het Hof niet meer bevoegd.; Het Hof in
Straatsburg oordeelt over het recht op leven, het verbod op martelen, doodstraf,
onmenselijk handelen, discriminatie, dwangarbeid, slavernij, het recht op
vrijheid, op een eerlijk proces, privacy, vrijheid van godsdienst, van
meningsuiting, vereniging en vergadering, familieleven, eigendom, opvoeding,
vrije verkiezingen, beweging, et cetera.; In beroemde zaken sprak het Hof zich
uit over lijfstraffen op de Kanaaleilanden, hoofddoekjes op Turkse
universiteiten, overheidsbejegening van Britse transseksuelen,
royaltyverslaggeving in Duitse boulevardbladen, uitzetting van Somalische
illegalen door Nederland en folteren in Franse politiebureaus. Politieke en
sociale kwesties of conflicten in gebieden waar de spanning hoog oploopt trekken
de meeste aandacht. De IRA, de PKK, de ETA figureren in Straatsburg. Het Hof
verdiept zich Tsjetsjenië, Armenië, Nagorno Karabach, Transnistrië en
Koerdistan. De burgers klagen overigens in hoofdzaak over processen in eigen
land die te lang duren of niet eerlijk zijn. En heel vaak over onrechtmatige
onteigening van land en huizen.; Politiek fungeert lidmaatschap van de Raad van
Europa, waarvan het Hof een orgaan is, als opstapje naar de Europese Unie.
Voormalige Oostbloklanden die hun democratie op orde hebben, of een ontwikkeling
naar democratie willen verankeren, sloten zich in de jaren negentig aan. Het
merendeel van alle klachten krijgt het Hof van burgers uit Rusland, Roemenië,
Turkije, Oekraïne en Polen. Bijna 95 procent van de klachten behandelt het Hof
overigens niet inhoudelijk, omdat aan de voorwaarden uit het verdrag niet is
voldaan. De lage drempel leidt namelijk ook tot fantasierijke klachten: van de
Fransman die graag z'n vrouw voor hun slechte huwelijk veroordeeld wilde zien.;
Het Hof werkt langzaam. Ook in Straatsburg kan het tot zeven jaar duren, voordat
er een vonnis is. Er zijn maar liefst 90.000 zaken aanhangig. De meeste
uitspraken vorig jaar gingen over zaken van burgers uit Turkije (334), Slovenië,
Oekraïne, Polen, Italië, Rusland, Frankrijk en Roemenië (73). Deze landen zijn
gezamenlijk goed voor 70 procent van alle uitspraken. Nederland kreeg vorig jaar
7 uitspraken. Drie over uitzettingen van illegalen, één over de vrijheid van
meningsuiting (van een advocaat) en drie over het strenge regime in de Extra
Beveiligde Inrichtingen.

PUBLICATION-TYPE: Krant


                         Copyright 2007 NRC Media B.V.
                              All Rights Reserved

                              136 of 146 DOCUMENTS



                                NRC Handelsblad

                               February 10, 2007

Kleine rijder met kleine auto komt er het beste vanaf;
Grote gezinnen en bestuurders van kleine auto's gaan erop vooruit, belooft
Balkenende IV

BYLINE: Arjen Schreuder

SECTION: BINNENLAND; Blz. 3

LENGTH: 799 woorden

DATELINE: Rotterdam, 10 febr.

SAMENVATTING:

Het nieuwe kabinet wil de kilometerheffing versneld invoeren. Ook met andere
maatregelen moet de milieubelasting van auto's worden teruggebracht. Wat merkt
de automobilist daarvan?

VOLLEDIGE TEKST:

De automobilist moet "schoon en zuinig" gaan rijden, en dat zal hij merken in
zijn portemonnee. "Een kleine rijder in een kleine auto gaat er fors op
vooruit", vat Tweede Kamerlid Diederik Samsom (PvdA) de plannen samen van het
kabinet, waar ook zijn partij deel van uit gaat maken.

Het kabinet van CDA, PvdA en ChristenUnie wil de kilometerheffing binnen vier
jaar invoeren. "Om de bereikbaarheid over de weg in het algemeen en van de
Randstad in het bijzonder te verbeteren". Voor mensen die minder dan zo'n
twintigduizend kilometer per jaar rijden, wordt autorijden goedkoper dan nu. Wie
méér kilometers maakt, zal vermoedelijk duurder uit zijn.

Het nieuwe kabinet wil bovendien mensen stimuleren om milieuvriendelijker te
rijden, door vervuilende auto's bij aanschaf duurder te maken, en
milieuvriendelijke brandstof goedkoper.

De kilometerprijs zou in 2012 worden ingevoerd, zo sprak de Tweede Kamer vorig
jaar af met minister Peijs (Verkeer en Waterstaat, CDA). Dat werd door
deskundigen toen al vroeg gevonden. De techniek om het hele snelwegennet te
'beprijzen' is nog niet optimaal, en ook de kosten van zo'n systeem vallen in de
eerste ramingen al duurder uit dan de Tweede Kamer als voorwaarde had gesteld.
Het zal, kortom, nog wel even duren voordat voordat elke automobilist een kastje
in de auto heeft waarmee niet alleen zijn reis kan worden gevolgd, maar ook de
prijs daarvan kan worden vastgesteld.

Er is nóg een probleem. De filosofie achter de kilometerprijs is dat het gebruik
van de auto duurder wordt, maar het bezit ervan goedkoper. Dat laatste zou
moeten gebeuren door afschaffing van de BPM, de belasting op personenauto's en
motorrijwielen. Deze belasting, 45 procent van de netto prijs van een nieuwe
auto, moet iedereen betalen die als eerste eigenaar een auto registreert.

Deze afschaffing moet echter geleidelijk plaatsvinden over een jaar of acht, zo
is eerder berekend. Zo niet, dan bestaat het risico dat de (tweedehands)
automarkt instort, ongeveer zoals de huizenmarkt zou instorten als in één klap
de aftrek van de hypotheekrente wordt afgeschaft. "En dan zit je met een hele
grote berg schroot", aldus een woordvoerder van het ministerie van Verkeer en
Waterstaat. Klanten zullen eerder voor een nieuwe auto kiezen als die ineens
geen 30.000 euro maar nog geen 20.000 euro kost. "Als morgen de BPM wordt
afgeschaft, zal het ongeveer zo gaan", zegt Iwan Schmitz, projectmanager bij Pon
Occasion Center.

Verder is er het "draagvlak" voor de kilometerheffing. Na jaren discussie was er
anderhalf jaar geleden overeenstemming over de wijze van invoering. Een
"overhaaste" invoering zou deze consensus teniet kunnen doen, zo stelt de ANWB.
"Snelheid mag niet ten kosten gaan van het nog op te bouwen draagvlak bij de
automobilist."

De autobrancheverenigingen Bovag en Rai waren er deze week snel bij met kritiek.
Zij stellen dat het voorgestelde beleid de automobilist "flink meer geld" zal
gaan kosten. "De regering gebruikt de auto als melkkoe". De autobranche betreurt
vooral dat het kabinet 150 miljoen euro wil binnenhalen door de belasting op
relatief vuile auto's bij aanschaf te verhogen, zonder dit bedrag 'terug te
geven' als korting op schonere modellen.

Bovendien vreest de autobranche een verhoging van de accijns op dieselbrandstof.
"Heel merkwaardig want dieselauto's rijden zuinig en stoten daardoor weinig CO2
uit. En binnenkort hebben de meeste dieselauto's ook een roetfilter", aldus een
woordvoerder. De beide organisaties "staan positief tegenover het stimuleren van
schoon en zuinig rijden, maar dat moet dan wel budgetneutraal door de overheid
worden uitgewerkt", aldus een verklaring. "Om onder het mom van milieu de totale
lasten op autobezit en autogebruik te verhogen, wijzen de organisaties ten
stelligste af."

Hebben de autobedrijven gelijk? We gaan inderdaad de belasting op "dure
slurpers" verhogen, zegt Diederik Samsom, en inderdaad geven we de opbrengst
daarvan niet terug door korting te geven op kleine zuinige auto's. "Want dan zou
je die kleine auto's bijna gratis moeten weggeven." En dat is ook weer niet de
bedoeling. Liever besteedt het kabinet die 150 miljoen euro, aldus de PvdA'er,
aan bijvoorbeeld het vrijstellen van accijns op biobrandstoffen.

En ja, zegt Samsom, het kabinet wil 350 miljoen euro binnenhalen door onder meer
vuile brandstof zwaarder te belasten. Maar denk dan niet meteen aan hogere
accijns op diesel voor de gewone man. Eerder zou je moeten beginnen, aldus de
PvdA'er, met bijvoorbeeld accijns op 'rode diesel' die wordt gebruikt in de
landbouw en de binnenvaart. Op deze diesel zit nu geen accijns.

LOAD-DATE: February 9, 2007

LANGUAGE: DUTCH; NEDERLANDS

NOTES: Plannen voor de auto; Het concept-regeerakkoord spreekt in vrij algemene
termen over maatregelen die de files moeten terugdringen, alsmede de
milieuschade door het autorijden. Kilometerheffing wordt "eventueel gefaseerd"
ingevoerd, mits de bestaande autobelastingen worden afgeschaft en de
inningskosten minder dan 5 procent van de opbrengsten bedragen. Om de verkoop
van schone auto's te stimuleren, komt er een "milieudifferentiatie" van de
belasting bij aanschaf die 150 miljoen moet opbrengen. De belastingen op
"milieu-onvriendelijke energie en brandstof" gaan omhoog. Dit moet 350 miljoen
euro opleveren.

GRAPHIC: 1002BIN1gezinauto, Het nieuwe kabinet wil binnen vier jaar een
kilometerheffing invoeren., Foto Peter Hilz, Hollandse Hoogte

PUBLICATION-TYPE: Krant


                         Copyright 2007 NRC Media B.V.
                              All Rights Reserved

                              137 of 146 DOCUMENTS



                                NRC Handelsblad

                                February 3, 2007

Inefficiënt, slecht geleid, verlieslijdend en te koop;
Hoe Italië zich van Alitalia probeert te ontdoen

BYLINE: Bas Mesters

SECTION: ECONOMIE; Blz. 24

LENGTH: 1815 woorden

SAMENVATTING:

Alitalia lijdt al jaren verlies. Verlies waarvoor de staat opdraaide. Nu de
luchtvaartmaatschappij te koop staat raakt de Italiaanse belastingbetaler
eindelijk verlost van een slecht bedrijf?

VOLLEDIGE TEKST:

Elf partijen hebben deze week interesse getoond in de zo goed als failliete
luchtvaartmaatschappij Alitalia. In oktober zei premier Romano Prodi nog "dat de
situatie bij Alitalia uit de hand is gelopen en dat er geen valschermen meer
zijn". In december zette zijn regering de luchtvaartmaatschappij in de etalage.
Prodi is nu opgelucht en "optimistisch" over de afloop.

Alitalia-piloot Danilo Baratti is pessimistisch. Hij is in een nostalgische bui
vlak voor hij deze dag met zijn Boeing 777 naar Sao Paulo vertrekt. Hij vreest
dat Alitalia wordt opgesplitst en zal verschrompelen tot een klein regionaal
bedrijf. Hij denkt terug aan betere tijden, aan de jaren tachtig toen een
Alitalia-medewerker een trotse werknemer was en verliezen nog gewoon werden
afgedekt door de staat.

De piloot vindt dat hij reden heeft tot klagen. Over de gemiste kansen. Over de
mislukte samenwerking met KLM bijvoorbeeld. "Dat was cruciaal. Als we in 2000
met de Nederlanders waren doorgegaan en als de gloednieuwe Milanese luchthaven
Malpensa goed was ontwikkeld, dan was Alitalia nu de sterkste van Europa
geweest." Schiphol kon niet meer groeien, zo analyseert hij. Milaan wel. De
Nederlanders zijn sterk op de lange afstand en vliegen de wereld over. De
Italianen waren krachtig op de middellange afstanden. "Het was een buitenkans
voor Alitalia."

De rest is geschiedenis. KLM verbrak eind april 2000 de samenwerking, en ging
later succesvol op in Air France. Alitalia bleef alleen achter - verstrikt in
een belangenstrijd tussen lastige luchtvaartvakbonden, misbruikt door politici
die het Alitalia-personeel al decennialang het hof maken, omdat de 20.000
werknemers in de regio Lazio net het verschil kunnen maken tussen een
overwinning van links of rechts. Opeenvolgende bestuursvoorzitters slaagden er
niet in om de wanorde en verspilling binnen het bedrijf onder controle te
krijgen. De zwakke punten van Alitalia zijn nog aldoor actueel.

Al jaren maakt Alitalia verlies. Maar in de jaren tachtig en negentig was de
luchtvaartmaatschappij een soort ministerie dat altijd op extra fondsen uit de
staatskas kon rekenen. De inefficiëntie van het bedrijf werd pas zichtbaar vanaf
1997 toen de privatisering op de agenda kwam.

Oplossing voor de problemen was Malpensa. Het rijke Noord-Italië en Europa
konden vanuit een nieuwe luchthaven bij Milaan makkelijker worden bediend. Acht
jaar na de opening woont tweederde van het personeel dat van Rome is
overgeplaatst naar Malpensa nog aldoor in Rome. Al het onderhoud van de
vliegtuigen gebeurt op de Romeinse luchthaven Fiumincino. Vakbonden blokkeerden
de verhuizing van het personeel naar het "koude" en "dure" Milaan, omdat het
personeel liever in de eeuwige stad wil blijven met zijn milde klimaat en minder
stressvolle werkritme. Dagelijks bezetten honderden hostesses en piloten die
vanuit Milaan moeten vertrekken stoelen in vliegtuigen die hen gratis van Rome
naar Milaan vervoeren. Stoelen die niet aan klanten kunnen worden verkocht.

Het is maar een van de vele voorbeelden van inefficiëntie bij Alitalia, aldus de
Italiaanse luchtvaartexpert Oliviero Baccelli, hoogleraar economie en transport
aan de Bocconi-universiteit in Milaan. Hij refereert aan de hangar van Malpensa
die twee jaar geleden is opgeleverd. "Die staat nog altijd zo goed als leeg,
omdat het onderhoudspersoneel in Rome is blijven werken." Hij spreekt over het
grote ziekteverzuim van 11 procent onder de stewards.

Tot overmaat van ramp heeft Alitalia op de thuismarkt concurrentie gekregen van
low cost-maatschappijen Air One en Meridiana. Waar Air France en Lufthansa 80 en
70 procent van de thuismarkt controleren, haalt Alitalia net de helft.
Hoofdschuldigen voor het falen van Alitalia zijn volgens Baccelli de politiek en
de vakbonden. De politiek heeft zich enerzijds "spastisch veel" met het bedrijf
bemoeid en is er anderzijds niet in geslaagd heldere keuzes te maken. "Nog bij
de huidige overnamegesprekken zijn behalve premier Romano Prodi, vijf ministers,
de burgemeesters van Milaan en Rome, de regiovoorzitters van Lazio en Lombardije
betrokken. Zij hebben allemaal andere ideeën over de toekomst van Alitalia." En
de dertien vakbonden binnen Alitalia zijn het vaak ook onderling oneens en
hebben met hun vele stakingen het vertrouwen van de consument in het bedrijf
geschaad.

Secretaris Umberto Spinazzola, van de pilotenvakbond L'Unione Piloti,
weerspreekt alle aantijgingen. Hij wijst met de beschuldigende vinger naar de
opeenvolgende directies van de luchtvaartmaatschappij. "Die hebben een
kamikazestrategie gevoerd. Er is alleen maar gesneden: in de lonen, in de vloot,
in de routes. Precies die routes waar anderen nu hun winsten op maken." Het
telkens maar bezuinigen heeft het personeel gedemotiveerd. "Ze zijn niet meer
bereid om extra offers te brengen, omdat dat de afgelopen jaren zinloos is
gebleken", zegt hij. "Het is ook niet waar dat Alitalia-piloten en -stewardessen
minder werken en meer verdienen dan hun collega's elders. De arbeidskosten
liggen de laatste jaren juist lager dan bij de concurrenten."

L'Unione Piloti heeft zich gemeld als kandidaat-koper. Spinazzola: "Een
overnamekandidaat die succes wil hebben, zal met ons in zee moeten, omdat wij
het personeel achter ons hebben." Maar zo makkelijk blijkt het niet te liggen.
De concurrerende vakbond UIL-Trasporti wil niet dat geld van werknemers uit
werkloosheidsfondsen of pensioenfondsen wordt gebruikt voor de overname van
Alitalia. "Dat is een operatie die gedoemd is te mislukken", meent Marco
Veneziani, voorzitter van die bond.

Over één ding zijn alle bonden het eens. De huidige bestuursvoorzitter Giancarlo
Cimoli - die 2 miljoen euro per jaar verdient - moet opstappen, onmiddellijk,
omdat hij "in alles heeft gefaald". Spinazzola: "Hij heeft alleen financiële
operaties verricht en nooit een industrieel plan uitgevoerd."

De Alitalia-topman, die vrijwel nooit interviews geeft, verdedigde zich in de
krant la Repubblica. Cimoli beloofde eind 2005 in 2006 quitte te spelen. In
werkelijkheid is er voor 380 miljoen euro verlies geleden. Hij wijt de
tegenslagen aan de stijgende brandstofprijzen, de vele stakingen van het
personeel en de concurrentie van de low cost-maatschappijen. Cimoli zegt wel
degelijk veel te hebben bereikt: "De helft van de managers is vervangen, in
overleg met de vakbonden hebben we 3.000 banen geschrapt."

Professor Baccelli bevestigt dat Cimoli tot 2005 goed werk heeft bericht en
zelfs 1 miljard euro los wist te krijgen van de markt, maar daarna is hij
stilgevallen. "Zijn pech was dat 2006 een verkiezingsjaar was. Dat is altijd
lastig voor een publiek bedrijf, omdat keuzes dan worden uitgesteld." Toen de
bestuurders van Alitalia het ook nog eens intern oneens werden over de te varen
koers en uiteindelijk de een na de ander opstapte, inclusief Air France-topman
Jean Cyril Spinetta, werd Alitalia in januari feitelijk stuurloos. Cimoli en de
andere overgebleven bestuurder mogen nu geen beslissingen meer nemen, omdat er
statutair minimaal drie nodig zijn. Deze maand zullen de aandeelhouders over het
lot van Cimoli beslissen. Volgens de zakenkrant Il Sole 24 Ore zou de topman al
aan het onderhandelen zijn over een gouden handdruk. Zijn tweede, nadat hij in
2004 6 miljoen euro heeft meegekregen van de eveneens tobbende Italiaanse
spoorwegen Trenitalia.

Half maart wil de Italiaanse regering een eerste selectie maken uit de
kandidaat-kopers (zie: 'Kandidaat-kopers'), die een indicatief bod en een
industrieel plan moeten presenteren. Wie zeker niet zal mee bieden is Fabio
Scaccia, docent vliegtuigbouwkunde aan een technische school, die zich als een
van de elf gegadigden had gepresenteerd. Hij bekende vrijwel direct dat zijn
voorstel "een pure provocatie" is van een gewone burger die zich zorgen maakt.
"Ik kon niet blijven zwijgen, terwijl het bedrijf een miljoen euro per dag
verliest." Hij pleit voor een luchtvaartexpert in plaats van een financiële man
aan de top van Alitalia. Tegenover het Italiaanse persbureau Ansa kandideerde
hij zichzelf: "Ik verdien 1.230 euro per maand. Ik zou een low cost-topman
kunnen zijn."

Volgens Baccelli moeten de serieuze gegadigden beseffen dat Alitalia 30 tot 40
procent is overgewaardeerd op de beurs. Een ander obstakel zal de politieke
bemoeienis zijn. "De koper zal over een grote dosis diplomatieke vaardigheden
moeten beschikken om hier uit te komen." Al met al is Alitalia zeker geen
koopje. "Investeerders die enkel meedingen in de hoop het bedrijf snel te
splitsen en in stukken te verkopen om zo winst te maken, zullen bedrogen
uitkomen", zegt hij. Voor wie echt wil investeren in de lange termijn zijn er
mogelijkheden. "Het bedrijf beschikt over de beste slots in Italië en kan zijn
vliegtuigen dus laten vertrekken wanneer passagiers dat graag hebben, namelijk
in de ochtend en de avond. Het merk Alitalia heeft nog altijd veel waarde en
aanzien in het gebied rond de Middellandse Zee. En juist de huidige chaos biedt
grote kansen tot efficiëntiewinsten."

Naar verwachting zullen de kandidaat-kopers onderling samenwerking zoeken om
vervolgens een bod te doen. Lufthansa en Air France-KLM verstoppen zich nu
mogelijk nog achter andere bieders, maar zullen volgens Baccelli tevoorschijn
komen als de prijs van Alitalia is gezakt. "De Italiaanse markt is voor beide
hun tweede markt en zal de komende jaren sterk groeien."

De luchtvaartdeskundige doet al een voorspelling over de uitkomst van de
overnamestrijd. Het wordt niet Air One dat waarschijnlijk alleen uit is op het
verzwakken van Alitalia. Ook niet een investeringsfonds dat enkel uit is op
winst. "Ik verwacht een typisch Italiaanse oplossing. Een groep van Italiaanse
investeerders zal de handen ineenslaan, industriëlen gesteund door een grote
bank. En Air France-KLM zal zijn huidige aandeel van 2 procent uitbreiden naar
10 tot 15 procent."

De partij die uiteindelijk Alitalia zal overnemen moet voldoen aan een aantal
strikte voorwaarden, die regering en vakbonden deze week nogmaals hebben
bekrachtigd. De werkgelegenheid dient te worden gewaarborgd en de "italianiteit"
van Alitalia evenzeer. Dat laatste niet alleen om chauvinistische motieven.
Zonder de Italiaanse driekleur in het logo verliest Alitalia de mogelijkheid om
gebruik te maken van de akkoorden tussen Italië en andere landen buiten Europa
die recht bieden op het onderhouden van de langeafstandsroutes tussen Italië en
steden in die landen.

Piloot Baratti is inmiddels opgestegen naar Sao Paulo. Hij hoopt dat nog lang te
kunnen doen. Wellicht dat hij deze zomer toch nog zijn gedroomde huwelijk tussen
Alitalia en KLM kan meemaken. Al zal het dan wel een krapper
samenlevingscontract worden met de Fransen van Air France als gezinshoofd.

LOAD-DATE: February 2, 2007

LANGUAGE: DUTCH; NEDERLANDS

NOTES: Kandidaat-kopers; Texas Pacific Group: een groot Amerikaans
private-equityfonds dat ook de luchtvaartmaatschappij Continental heeft
gesaneerd en 20 procent van Ryanair bezit.; Ap Holding: bedrijf van de Italiaan
Carlo Toto, eigenaar van de vliegmaatschappij Air One, een grote concurrent van
Alitalia. Air One heeft een samenwerkingsverdrag met Lufthansa.;
Management&Capitali: investeringsmaatschappij geleid door bedrijvenopkoper en
uitgever Carlo De Benedetti. Vermoedens bestaan dat Air France-KLM in contact
staan met deze kandidaat.; UniCredit Banca Mobiliare: investeringsbank die niet
als kandidaat-koper werd verwacht, en waarachter zich mogelijk Lufthansa
verschuilt.; Porcellana Castello: investeringsmaatschappij van
keramiekindustrieel Terenzio Servetti.; Net Present Value: consultancybedrijf,
waarmee de vakbond L'Unione Piloti zich presenteert.; Wonders&Dreams: bedrijf
van de Milanese zakenman Paolo Alazraki gesteund door vier banken.;
Benstar-Saturn Enterprises: een investeringsmaatschappij gevestigd op de
Maagdeneilanden.; MatlinPatterson Global Advisers: Amerikaans
private-equityfonds dat is ontstaan uit zakenbank Credit Suisse First Boston.;
Terra Firma Investments: Europees private-equityfonds met kantoren in Londen en
Frankfurt, dat onlangs de grootste gasleverancier van Ierland kocht.; Fabio
Scaccia: de enige privépersoon onder de overnamekandidaten. Docent
vliegtuigbouwkunde aan een technische school ten zuiden van Rome. Noemt zijn
deelname "een pure provocatie van een willekeurige burger".; (Bron: Il sole 24
Ore)

GRAPHIC: 0302ECO2vleugels, Personeel denkt terug aan betere tijden, toen een
Alitalia-medewerker een trotse werknemer was en verliezen nog gewoon werden
afgedekt door de staat., Foto Bloomberg
0302ECO2cimoliZW, Volgens de vakbonden is topman Cimoli al aan het onderhandelen
zijn over een gouden handdruk., Foto AFP
0302ECO2strop, Het is niet waar dat het personeel minder werkt en meer verdient
dan bij de concurrentie, zeggen de vakbonden., Foto Bloomberg
030207ECO_Alitalia

PUBLICATION-TYPE: Krant


                         Copyright 2007 NRC Media B.V.
                              All Rights Reserved

                              138 of 146 DOCUMENTS



                                NRC Handelsblad

                                January 30, 2007

Elf partijen dingen mee naar Alitalia;
Air France-KLM wacht af

BYLINE: Bas Mesters

SECTION: ECONOMIE; Blz. 13

LENGTH: 354 woorden

DATELINE: Rome, 30 jan.


Elf overnamekandidaten hebben zich gisteren gemeld voor de Italiaanse
luchtvaartmaatschappij Alitalia. Het Frans-Nederlandse Air France-KLM en het
Duitse Lufthansa hebben zich vooralsnog niet gemeld.

Met verbazing is gisteren in Italië gereageerd op het grote aantal biedingen dat
het ministerie van Financiën heeft ontvangen. Een dag eerder had Alitalia immers
nog een onverwacht groot verlies van 380 miljoen euro bekendgemaakt. De
Italiaanse staat verkoopt Alitalia in de hoop dat de nieuwe eigenaar orde op
zaken kan stellen bij de noodlijdende maatschappij. Premier Prodi toonde zich
optimistisch. "De regels zijn duidelijk. Nu zal de belangstelling zich in
concrete biedingen omzetten."

Onder de gegadigden bevinden zich vier internationale investeerders. De grootste
kanshebber daaronder lijkt de Amerikaanse Texas Pacific Group, die ook
luchtvaartmaatschappij Continental heeft gesaneerd en 20 procent van de aandelen
van Ryanair bezit.

Van de Italiaanse kandidaten gooit met name Ap Holding van de Italiaan Carlo
Toto hoge ogen. Hij is eigenaar van luchtvaartmaatschappij Air One, een stevige
concurrent van Alitalia op de binnenlandse markt, die samenwerkt met Lufthansa.
Andere Italiaanse gegadigden zijn de zakenmannen Carlo De Benedetti en Paolo
Alazraki.

Air France-KLM houdt zich voorlopig op de achtergrond. Het bedrijf hoefde niet
te bieden, omdat het een belang van 2 procent heeft in Alitalia en daardoor
later alsnog kan instappen. Nu meedingen zou de prijs alleen maar opdrijven, zo
is de verwachting.

Verrassend is de interesse van de l'Unione Piloti, de bond van piloten. De
piloten zeggen financiële steun te hebben. Curieus is ook de belangstelling van
een Italiaanse keramiekfabrikant en van een docent luchtvaarttechnologie uit een
provinciestad, die toegeeft dat zijn bod een "provocatie van een gewone burger"
is.

Wanneer de partijen met concrete biedingen en een industrieel plan moeten komen,
is nog niet vastgesteld. Naar verwachting zal dat begin maart zijn. Aangenomen
wordt dat er dan nog vijf of zes partijen in de race zijn die mogelijk ook
contact zullen zoeken met Air France-KLM of Lufthansa.

LOAD-DATE: January 30, 2007

LANGUAGE: DUTCH; NEDERLANDS

PUBLICATION-TYPE: Krant


                         Copyright 2007 NRC Media B.V.
                              All Rights Reserved

                              139 of 146 DOCUMENTS



                                NRC Handelsblad

                                January 29, 2007

SECTION: OPINIE; Blz. 7

LENGTH: 375 woorden


Ook de winter van 1788 was uitzonderlijk zacht

Regelmatig kunnen we in de kolommen van NRC Handelsblad lezen over de dreigende
opwarming van de aarde met alle gevolgen van dien. Ook deze zachte winter is
voor menigeen een bewijs dat een desastreuze ontwikkeling in gang is gezet. Een
kleine troost las ik deze week in een brief, gedateerd op 2 februari 1788, van
dominee J.G.Staringh (hij schreef een h achter zijn naam uit deftigheid) uit
Gouderak aan zijn neef, de latere bekende dichter A.C.W. Staring (1767 - 1840),
die op dat moment aan de Georgia Augusta Universität in Göttingen studeerde.

De troostrijke zinsnede luidt: "We hebben dusverre een ongemeen zagten winter
gehadt. In 't laatst van Januarij quamen de oijevaars reeds bij mij nestelen.
Een zeldzaam verschijnsel."

Arie Bijl

Gouda

Geweld is geen antwoord op 'foute' regimes

Jan Willem Sap koestert in zijn artikel (NRC Handelsblad, 16 januari), in
tegenstelling tot Bot die hij bekritiseert, een visie op het Amerikaanse
Irak-beleid die bijzonder vernietigend is voor de veiligheid in Irak. Er zou een
strijd gaande zijn tegen een schurkenstaat en tegen het terrorisme in het
algemeen. Het bewijs daarvoor zou destijds geleverd moeten worden door
VN-inspecties. Dat bewijs werd niet geleverd en toch legitimeerde Bush zichzelf
om een inval te doen waarvan men hoe langer hoe meer de wrange vruchten plukt.
Dit bewijst geenszins het democratische gehalte van de VS. De ideologie
verkondigen om landen te democratiseren verwordt hiermee tot een aperte leugen.
Bot had niet alleen bij zijn demissionaire status tegen Amerikaanse militaire
bemoeienis moeten zijn, maar al vanaf het ter sprake brengen ervan.

Dat Bot zich nu uitspreekt tegen het zenden van nog meer Amerikaanse soldaten
naar Irak getuigt alleen maar van realiteitszin; het geweld is verergerd en er
worden steeds meer jonge mensen aan opgeofferd. Er zal dus nooit sprake kunnen
zijn van een duidelijke winnaar waar Sap het over heeft. Al vele deadlines zijn
de revue gepasseerd. Geweld is geen antwoord op 'foute' regimes. Het tij moet
keren door gezamenlijke belangen op tafel te leggen om deze in een sfeer van
gelijkwaardigheid te kunnen bespreken. Alleen zo krijgt het gewone volk weer een
echte stem.

G. Boulouize-van Huit

Lelystad

LOAD-DATE: January 29, 2007

LANGUAGE: DUTCH; NEDERLANDS

PUBLICATION-TYPE: Krant


                         Copyright 2007 NRC Media B.V.
                              All Rights Reserved

                              140 of 146 DOCUMENTS



                                NRC Handelsblad

                                January 24, 2007

Moderne Herodotos Poolse chroniqueur van de wereld;
Ryszard Kapuscinski (1932-2007)

BYLINE: Stéphane Alonso

SECTION: VOORPAGINA; Blz. 1

LENGTH: 835 woorden

DATELINE: Warschau, 24 jan.

SAMENVATTING:

De gisteren overleden Poolse schrijver en journalist Ryszard Kapuscinski was
gegrepen door de Derde Wereld, met name Afrika.

VOLLEDIGE TEKST:

De gisteren overleden Poolse journalist Ryszard Kapuscinski heeft hele
generaties beroepsgenoten overal ter wereld geïnspireerd. Met zijn schrijfstijl,
een mengeling van journalistiek en literatuur, maar vooral met zijn vermogen om
de menselijke maat terug te vinden in alles en iedereen verzwelgende historische
gebeurtenissen.

Kapuscinski was de chroniqueur van de Derde Wereld. In de jaren zestig en
zeventig reisde hij voor het Poolse nieuwsagentschap PAP jarenlang door Azië,
Latijns-Amerika, en het meest door Afrika. Hij deed verslag van de dekolonisatie
en, bovenal, van de enorme chaos die erop volgde. Hij was getuige van 27
staatsgrepen en revoluties en werd vier keer ter dood veroordeeld.

Het boek dat hem internationale faam bracht was Cesarz (De Keizer) uit 1978,
over de val van de Ethiopische keizer Haile Selassie. Zijn boeken zijn
gepubliceerd in meer dan dertig talen, ook in het Nederlands, zoals het
oorspronkelijk in 1982 geschreven boek De Sjah aller Sjahs (1986) - dat ging
over de revolutie in Iran in 1979 maar, op verhulde wijze, ook over het Polen
van de jaren zeventig; Ebbenhout (2000), over zijn Afrikaanse avonturen; en
Imperium (1993), over het einde van het Sovjetrijk, gezien door de ogen van de
gewone man.

Ryszard Kapuscinski werd op 4 maart 1932 geboren in Pinsk, dat nu in Wit-Rusland
ligt. Zijn ouders waren onderwijzers.

In Pinsk maakte Kapuscinski kennis met de armoede. "De mensen daar hadden zelfs
geen messen. Ze sneden de boter met hun vingers." Het was, zei hij, een regio
die door antropologen werd bezocht en bestudeerd.

Toen de oorlog uitbrak, sloeg het gezin voor Russische soldaten op de vlucht,
eerst naar Lvov (Lviv) (tegenwoordig in Oekraïne), later naar Warschau. Zijn
vader ging het verzet in. In de Poolse hoofdstad maakte Kapuscinski kennis met
de honger. De journalist zei later dat hij zich, door zijn ervaringen in Polen,
meteen thuis voelde in Afrika. "Ik weet hoe het is om op blote voeten te lopen."

Na de oorlog studeerde Kapuscinski geschiedenis en Poolse taal- en letterkunde
aan de Universiteit van Warschau. Hij debuteerde in 1949 met gedichten in het
tijdschrift Dzis i Jutro (Vandaag en Morgen). Zijn eerste journalistieke werk
deed hij voor het jeugdblad Sztandar Mlodych (De Jeugdstandaard). Voor dat blad
reisde hij door India, Pakistan, Afghanistan, China, Hongkong en Japan.

In 1953 werd Kapuscinski lid van de communistische partij. En dat zou hij
blijven tot 1981, toen de vrije vakbond Solidariteit van Lech Walesa hardhandig
werd opgerold en het regime van journalistiek een farce maakte.

Aan de vooravond van een reis naar India kreeg Kapuscinski van zijn toenmalige
hoofdredactrice een exemplaar van de Historiën, van de Griek Herodotos. De jonge
journalist raakte gefascineerd door diens verhalen over despotisme en wreedheid,
geschreven alsof ze gisteren hadden plaatsgevonden.

Het boek zou meegaan op al zijn reizen. Hij herlas het tientallen keren. Zijn
andere grote voorbeeld was Bronislaw Malinowski, een Pool die algemeen wordt
beschouwd als de uitvinder van de etnologie.

In 2005 verscheen de Nederlandse vertaling van Reizen met Herodotos. Voor
Kapuscinski is Historiën "de allereerste reportage uit de wereldliteratuur". De
oude Griek werd, net als hij, maar dan 2.500 jaar eerder, gedreven door een
"optimistisch geloof dat het mogelijk moet zijn de wereld te beschrijven. Een
geloof, denk ik, dat wij, moderne mensen, allang zijn kwijtgeraakt."

Niet iedereen was gediend van zijn stijl. Er klonken zo nu en dan ook kritische
geluiden over zijn boeken omdat de scheiding tussen journalistiek en literatuur
soms wel heel vaag was.

Via het communistische, maar prestigieuze weekblad Polityka kwam Kapuscinski
begin jaren zestig terecht bij wat zijn belangrijkste werkgever zou worden,
persbureau PAP. Het was het begin van zijn Afrikaanse jaren. "Ik wou dat ik kon
overbrengen hoe Afrika was", zei hij later. "Afrika heeft een eigen
persoonlijkheid. Soms triest, soms ondoordringbaar, maar nooit saai."

Het was een bizarre tijd voor Kapuscinski. Hij was als enige correspondent voor
Afrika volledig vrij in zijn doen en laten, maar hij schreef voor een publiek in
Polen dat allerminst vrij was en gebukt ging onder het communisme. Om die reden
schreef hij ook altijd drie versies van elk verhaal dat hij schreef: de eerste
versie was voor de Poolse krantenlezer en was daarom hevig gecensureerd en
droog. De tweede verscheen in een informatiebulletin voor de politieke elite en
al een stuk levendiger. En een derde versie - de beste versie - was voor hemzelf
en zijn boeken.

"Geen enkele Poolse schrijver kan het gat vullen dat door hem is achtergelaten",
zei Marek Zakowski, zijn Poolse uitgever, gisteren. "Hij was een zeldzaam grote
persoonlijkheid." Kapuscinski overleed in een ziekenhuis in Warschau, na een
mislukte hartoperatie. Over de precieze doodsoorzaak is niets bekend.

LOAD-DATE: January 24, 2007

LANGUAGE: DUTCH; NEDERLANDS

GRAPHIC: 2401VP1kapuscinski, Kapuscinski, Foto AFP

PUBLICATION-TYPE: Krant


                         Copyright 2007 NRC Media B.V.
                              All Rights Reserved

                              141 of 146 DOCUMENTS



                                NRC Handelsblad

                                January 20, 2007

Nederland aan mijn voeten;
Rita Verdonk en vrienden wachten op Het Grote Wonder

BYLINE: Guus Valk

SECTION: ZATERDAGS BIJVOEGSEL; Blz. 41

LENGTH: 2855 woorden

SAMENVATTING:

In de VVD-top is ze niet populair, maar Rita Verdonk wil premier worden. Ze
omringt zich met vertrouwelingen, die rekenen op een come-back. "Als je haar een
schop geeft, dan komt ze terug met een stuk hout."

VOLLEDIGE TEKST:

Er klinken leuzen: Rita, Rita, Rita. Maar er is vooral boegeroep als Rita
Verdonk, nog maar net minister voor Jeugdbescherming, de luidruchtige Jaarbeurs
in Utrecht binnenstapt. Een actievoerder blaast vlak achter haar op een
didgeridoo. Een spandoek wordt omhoog gehouden: Wij hebben (g)een moordbaan.

20 december 2006. Ruim vijftienhonderd gezinsvoogden voeren actie. Ze eisen meer
geld, minder bureaucratie, meer respect. Ze voelen zich vogelvrij, omdat een
gezinsvoogd door het Openbaar Ministerie wordt vervolgd na de dood van het
meisje Savanna. Actieleider Hans Nieukerke heet Verdonk welkom. Rita Verdonk
klimt op het podium, kijkt de zaal in, en begint aan haar speech. Ze belooft
niets, behalve dat ze haar best zal doen. Ze zegt wel: "Ik stroop mijn mouwen op
en ik spuug in mijn handen."

Daar was ze weer, Rita Verdonk. Ongebroken, zo leek het, terwijl ze een week
eerder nog het middelpunt van een kabinetscrisis was. Drie weken later is het
geregeld. Er komt extra geld vrij voor de jeugdzorg. Nieukerke, een maand later:
"Ze kreeg ze stil. Vijftienhonderd woedende gezinsvoogden, die een jaar daarvoor
minister Donner nog hadden uitgefloten. De sfeer kantelde, ze kreeg applaus."

In de Jaarbeurs in Utrecht stonden ze tegenover elkaar: de actieleider en de
minister. Maar in werkelijkheid zijn Hans Nieukerke en Rita Verdonk al zo'n tien
jaar bevriend. Hans Nieukerke behoort tot de vertrouwelingen van de demissionair
minister voor Integratie, Jeugdbescherming, Preventie en Reclassering. Verdonk
moest in december haar portefeuille Vreemdelingenzaken opgeven. Ze had geweigerd
de uitzetting van een groep asielzoekers op te schorten, waarna de Tweede Kamer
het vertrouwen in haar beleid opzegde. Een kabinetscrisis volgde, waarna Verdonk
de minder zware portefeuille Jeugdzorg kreeg. Nieukerke: "Ik zei tegen haar: 'We
hebben elkaar nodig. We gaan er samen iets moois van maken.'"

Nieukerke werd in april vorig jaar lid van de Klankbordgroep, een informeel
netwerk van vertrouwelingen van Rita Verdonk. Er zitten een paar VVD-kopstukken
in, zoals Kamerlid Charlie Aptroot en voorzitter Toetie Vorenkamp van de
Kamercentrale Zuid-Holland Noord. De meeste leden zijn gewone mensen, zeggen ze
zelf. Ze geven haar advies, helpen haar op moeilijke momenten.

De meeste vertrouwelingen willen - meestal voor het eerst - wel praten over hun
vriendschap met Rita Verdonk, soms alleen anoniem. Ze hebben meegemaakt hoe
Verdonk vorig jaar de eerste minister werd tegen wie vier moties van afkeuring
zijn ingediend. Hoe een strijd om het leiderschap de VVD in de ban hield. Hoe
Rita Verdonk de Nederlandse politiek een jaar lang volledig domineerde.

Zodra de formatie tussen CDA, PvdA en ChristenUnie klaar is, is Rita Verdonk
niet langer minister. Ze is dan alleen nog maar Tweede Kamerlid, met onderwijs
in haar portefeuille. Maar haar vrienden weten dat de ambitie blijft branden.
Rita Verdonk, zeggen ze, wil nog steeds VVD-leider worden - of liever:
minister-president. "Zo zit Rita nu eenmaal in elkaar", zegt vriend en
campagnestrateeg Kay van de Linde. "Als je haar een schop geeft, dan komt ze
terug met een stuk hout."

Mark Doorn, bestuurslid van de Stichting Stem Rita Verdonk: "Pim Fortuyn zei op
televisie, toen hij in een auto voorbijreed: 'Vergis je niet, ik word
minister-president'. Rita heeft dat ook, zij is glashelder over haar ambities.
Heel on-Nederlands is dat, maar ik houd daar van. Zij is er eerlijk over."

Hans Nieukerke zegt dat Rita Verdonk maar één ambitie heeft. "De baas van
Nederland worden, dat is wat ze wil. Dat is heel gezond, ik vind het toch ook
leuk dat ik directeur ben?"

Of Rita Verdonk nog steeds VVD-leider wil worden? Vriendin Yolanda Bolleurs
stelt een tegenvraag: "Denk jij dat Rita nog te stoppen is?"

Rita Verdonk hangt sterk aan de informele groep adviseurs. Belangrijke
beslissingen legt ze altijd aan hen voor. In de VVD heerst dan ook argwaan tegen
de groep. "We zijn ophitsers genoemd, mensen die Verdonk steeds weer de ring in
sturen", zegt een lid van de groep. "Wat we al niet over ons heen krijgen. Heel
intimiderend vind ik dat."

Toen Verdonk vorig voorjaar campagne voerde om lijsttrekker te worden van de
VVD, kwam de groep regelmatig samen. Het is geen vriendenclub, ze kennen elkaar
vaak alleen via Rita Verdonk. Er zijn dagen dat Rita Verdonk twijfelt of ze nog
wel door moet gaan als politicus. Maar dan sturen haar vrienden opbeurende
sms'jes. 'Hou vol, Rita!'

Verdonk beschikt naast een Klankbordgroep ook nog steeds over een campagneteam,
dat uit vier personen bestaat. Ze werkten, pro deo, voor Verdonk tijdens de
campagne voor de Tweede Kamerverkiezingen van 22 november. Verdonk voerde
campagne met een klein budget, zeggen betrokkenen.

Ondernemers schoten te hulp als Verdonk iets nodig had. Hennie van der Most
bijvoorbeeld, die een helikopter regelde toen Verdonk naar Hardenberg moest. Het
leverde, vond het campagneteam, schitterende televisiebeelden op. "Nederland aan
je voeten", zei Verdonk. Een dag eerder had de Tweede Kamer haar in een
nachtelijk debat over het paspoort van Ayaan Hirsi Ali nog op de knieën
gedwongen. Nu leek ze de overwinnaar.

De leden van het team, ondernemer en voormalig voorzitter van de VVD-afdeling
Amsterdam Ed Sinke, campagnestrateeg Kay van de Linde, politicoloog Bartho Boer
en consultant Yolanda Bolleurs, staan nog altijd in nauw contact met Verdonk. Ze
staan altijd voor haar klaar. Er is ook een Stichting Stem Rita Verdonk - in mei
vorig jaar opgericht om Verdonk lijsttrekker te maken van de VVD. De stichting
zamelde geld in voor haar campagne. De stichting bestaat nog steeds, onder
voorzitterschap van Hans Nieukerke. Verder in het bestuur: Ed Sinke,
VVD-deelraadslid Mark Doorn en consultant Yolanda Bolleurs.

Allen zijn bewonderaars van Rita Verdonk. Nieukerke: "Wat we delen: we geloven
in Rita Verdonk. We vinden het liberalisme een goed uitgangspunt voor Nederland.
En Rita kan Het Grote Wonder laten gebeuren. Zij kan van de VVD de grootste
partij maken."

Verdonk roept extreme reacties op, zegt Tweede Kamerlid Charlie Aptroot, lid van
de Klankbordgroep: "Ze is de meest geliefde én de minst gewaardeerde politicus.
Op televisie, in de kranten, bij sommige Kamerleden, steeds proef je een
anti-Rita-sfeertje. Links fluit haar uit, omdat ze een bedreiging vormt. Ze is
ook de vrouw die als nummer twee bij de Tweede Kamerverkiezingen 620.000 stemmen
kreeg. Dat is nooit eerder gebeurd." Rita Verdonk blijft volgens Aptroot op de
been omdat ze "na elke golf van kritiek ook een golf aan steunbetuigingen
krijgt".

Verdonk heeft een netwerk van 9.261 leden op de website Hyves, en twee andere
fansites. Ze krijgt op haar website rita-verdonk.hyves.nl 'krabbels', meestal
enkele tientallen per dag: "GO RIETJEEEE", "Goed bezig, Rita", "Hey Rita, ik
vind het super hoe je je voet stijf houdt! En zij maar zeggen dat je
discrimineert!!!"

Mark Doorn, deelraadslid voor de VVD in Amsterdam en bestuurslid van de
Stichting Stem Rita: "De media en politici schilderen haar af als een kille,
harde vrouw. Maar gewone kiezers zien de warme kant van Verdonk." Hij herinnert
zich een bijeenkomst met Verdonk in een zaaltje in Kaatsheuvel. In de andere
zaal zong een shantykoor. "Ze waren heel enthousiast. Rita heeft nog met een van
hen gedanst."

Mark Doorn is net als Ed Sinke lid van de "wat linksige" Amsterdamse afdeling
van de VVD. Toen Mark Rutte zich kandideerde voor het lijsttrekkerschap van de
VVD, schaarde de afdeling zich meteen achter Rutte. Hij en Sinke sloten zich aan
bij Verdonk. Dat werd hen door sommige leden kwalijk genomen. Ze nodigden
Verdonk uit een spreekbeurt te houden in het Bethaniënklooster, waarvan Doorn
manager is. "Al na tien minuten werd de aankondiging van de website van de
afdeling gehaald. Terwijl het weblog van Rutte er op bleef staan."

Met Rutte, zegt Doorn, is niets mis. Maar een grote stemmentrekker zal hij nooit
worden. "En we hebben gelijk gekregen. Als Verdonk lijsttrekker was geworden,
hadden we zetels van Geert Wilders af kunnen pakken. Dan waren we veel groter
geweest."

De VVD doet het volgens Doorn altijd beter als een conservatieve politicus de
leiding heeft. "We waren groot onder Hans Wiegel en Frits Bolkestein. Rita
draagt ook een wat conservatiever gedachtengoed uit." Doorn ergert zich aan de
geest van de jaren zestig, aan het gedogen van slecht gedrag, aan de "valse
hoop" die asielzoekers krijgen na het debat over het generaal pardon. "Rita
stelt daar wat tegenover. Ze zegt dat de wet de wet is. Haar invulling van het
liberalisme is dat de samenleving alleen leefbaar kan blijven als je afspraken
maakt. En als iedereen zich aan die afspraken houdt."

Yolanda Bolleurs werd in april vorig jaar campagnemanager van Verdonk. Ze
organiseerde de campagne, zorgde dat Verdonk vooral veel tussen "gewone mensen"
stond. Bolleurs - "ik zal altijd vol liefde over Rita spreken" - merkte dat
Verdonk populairder was onder kiezers dan onder de leden van de VVD. "Ze is een
echte leider. Ze heeft een lage stem, die gezag inboezemt. En alles rondom haar
is nieuws." Tijdens de verkiezingscampagne in november viel het Bolleurs vooral
op als ze de kranten las: "Rita haalt met alles wat ze doet de voorpagina's.
Mark Rutte stond meestal ergens binnenin."

Hans Nieukerke en Verdonk leerden elkaar kennen in 1996, toen Verdonk nog
ambtenaar was op het ministerie van Justitie. Nieukerke bood haar een plan aan
om te beginnen met Glen Mills-scholen, heropvoedingsscholen met een strikt
regime voor kinderen met ernstige gedragsproblemen. Gevangenissen zonder
tralies? Verdonk vond het maar niks. Nieukerke kreeg de subsidie uiteindelijk
los bij het ministerie van VWS. Hij is nu directeur van de Hoenderloo Groep,
waaronder de Glen Mills-scholen vallen. De ontmoeting was het begin van een
hechte vriendschap. Ze ontmoetten elkaar vaak, praatten over de VVD, waar
Nieukerke voorzitter van een Kamercentrale was. Ze waren het wel eens over wat
liberalisme inhoudt: zelfredzaamheid, eigen verantwoordelijkheid. "Het hoeft
voor Rita niet te ingewikkeld. Ik mag dat wel."

Verdonk werd pas lid van de VVD in 2002. Wat een gaaf mens, dacht Charlie
Aptroot toen hij haar ontmoette bij de Kamercentrale Zuid-Holland Noord.
"Pittig, duidelijk, een aanwinst." Hij en voorzitter Toetie Vorenkamp raakten
bevriend met haar.

Per toeval werd Verdonk minister. In 2003 vroeg fractievoorzitter Gerrit Zalm,
op zoek naar een vrouwelijke bewindspersoon, of ze beschikbaar was. Ze werd
minister voor Vreemdelingenzaken en Integratie. Vanaf het begin, zeggen vrienden
van Verdonk, heerste in de VVD groot wantrouwen tegen de minister. Haar
optredens in de Tweede Kamer én daarbuiten waren omstreden. Maar Verdonk keek
naar de opiniepeilingen. Maurice de Hond concludeerde in 2005 dat Verdonk de
populairste minister van het kabinet-Balkenende was. Het tv-programma 2 Vandaag
maakte haar in hetzelfde jaar op gezag van "de tv-kijker" politicus van het
jaar. Die cijfers gaven haar het gevoel dat ze populair was.

"Rita ging er serieus rekening mee houden dat zij van de VVD de grootste partij
kan maken", zegt Kay van de Linde. "Dat ze niet populair is in het politieke
establishment, ziet ze eerder als een voordeel. Ze heeft geen politieke
peetvaders, staat buiten het Haagse spel. Het wekt jaloezie op rond het
Binnenhof, maar de gewone man vindt dat prachtig." Sommige mensen groeien van
spot en hoon, zegt een ander: Geert Wilders, Patrick Kluivert, vroeger Pim
Fortuyn. En Rita Verdonk.

Op 25 maart 2006 riep Verdonk een groep vertrouwelingen samen, bij haar thuis.
Ze overwoog leider van de VVD te worden, maar aarzelde. Ze wilde advies van
vrienden en bekenden. Hans Nieukerke kwam, Ed Sinke, haar broer Ad Verdonk,
Bartho Boer, Toetie Vorenkamp, Charlie Aptroot.

Nieukerke: "Ze had twijfels. Kan ik het wel, vroeg ze zich af. Ik zei: je moet
het gewoon doen. Nú is het de tijd om door te breken." Aptroot: "Ik zei dat de
VVD een leider nodig heeft die resultaten kan boeken, ook bij grote tegendruk.
Rita kan dat."

Na een paar uur - "Rita houdt niet van lange gesprekken" - stonden ze weer
buiten. Verdonk had de beslissing genomen campagne te gaan voeren voor het
lijsttrekkerschap. Ze zou het moment van bekendmaking uitstellen, om de spanning
erin te houden. Dat was afgekeken van Hans Wiegel.

Hierna kwam de groep vaker bijeen. De eerste keer, in een restaurant in
Breukelen, riep ze haar vrienden en tientallen vrijwilligers bijeen. Ze spraken
een strategie af om het leiderschap van de VVD te bemachtigen. Het
Breukelen-offensief, is het later gaan heten. Daarna kwam de Klankbordgroep nog
regelmatig bijeen, soms in hotels, soms bij Verdonk thuis. Over liberalisme ging
het in de groep zelden. "Het was meer pragmatisch spiegelen, zoals ik dat noem",
zegt Hans Nieukerke. "Hoe kom je over als persoon? Moet je geen andere kleren
aan? Moet je wat meer krulletjes in je haar?" Er was kritiek op de manier waarop
ze zich voor het eerst als kandidaat-lijsttrekker presenteerde, zwaar opgemaakt
in de Amsterdamse BouwRAI, begin april 2006. Dat was over the top, vonden ze.

De presentatie was bedacht door Kay van de Linde, in 2001 campagnestrateeg van
Leefbaar Nederland en door Verdonk aangesteld in dezelfde functie. Van de Linde
heeft ervaring in de Verenigde Staten. Hij had er geleerd dat een politicus een
unique selling point moet hebben. In het geval van Verdonk is dat haar credo:
afspraak is afspraak. Een gedachtengoed droeg ze daarom niet uit. In zaaltjes
praatte ze over lagere belastingen, een einde aan het gedogen, een streng
asielbeleid.

Eind november zag Hans Nieukerke Verdonk aan het werk in het Haagse café Plein
XIX. Ook die presentatie was bedacht door haar campagnemedewerkers. Verdonk,
door Rutte verslagen in de strijd om het lijsttrekkerschap, had bij de Tweede
Kamerverkiezingen veel meer voorkeurstemmen gehaald dan de lijsttrekker. Ze
voerde los van Rutte campagne. Dat was, zeggen de vrienden van Verdonk, ook de
wens van de campagneleiding van de VVD. Ook Henk Kamp, de nummer drie, mocht een
eigen campagne voeren. Ze maakte er het beste van: ze kreeg een truck van een
Overijsselse fan. Die truck reed het land door, met de slogan Stem Rita.

Nadat de uitslag van de voorkeurstemmen bekend was, kwamen de vertrouwelingen
van Verdonk bijeen. Ze spraken met Verdonk af dat zij de "unieke situatie" zou
benadrukken. Verdonk zei in het café, omringd door een paar vrienden en wat
opgetrommelde fans, dat ze een commissie in het leven wilde roepen, onder
leiding van Hans Wiegel en Frits Bolkestein. Die commissie zou een oordeel geven
over de "ontstane situatie". In VVD-kringen werd dit als een couppoging tegen
Rutte beschouwd. Wat kon zo'n commissie anders dan concluderen dat Verdonk de
leider van de VVD moest worden? Ze zette zich af tegen de "veertig bobo's" in de
VVD die haar de weg naar het leiderschap belemmeren. De apolitieke Rita Verdonk
als vrouw van het volk, zo wil het campagneteam het ook. Verdonk: "De kiezer
heeft gesproken! 620.000 kiezers hebben gezegd: wij willen die koers-Verdonk,
wij kiezen dáárvoor! En ik wil me dus ook hárd maken voor die koers-Verdonk."

Hans Nieukerke was verbaasd: "Bij mijn weten ís er geen koers-Verdonk. Haar
ideeën zijn niet anders dan die van de VVD. Het is een stijlverschil, meer
niet." Charlie Aptroot: "Er zat ook een hoop frustratie achter. Rita heeft een
van de moeilijkste portefeuilles gehad, ze heeft in haar eentje tien Kamerzetels
binnengehaald, maar in de VVD was veel te weinig respect voor haar." Het
campagneteam was niet tevreden. De presentatie was rommelig, op hetzelfde moment
was aan de overkant van het Plein een afscheidsborrel voor VVD'ers bezig.

De VVD verloor, ondanks de vele voorkeurstemmen voor Verdonk, zeven Kamerzetels.
Verdonk kreeg haar commissie niet, ze is nu gewoon Tweede Kamerlid. In die rol
zal ze zich moeten schikken, want Mark Rutte moet de onbetwiste leider blijven.
Een eigen partij beginnen is nooit een optie geweest. Het is haar ook altijd
afgeraden door Kay van de Linde, die slechte ervaringen heeft met Leefbaar
Nederland.

Zolang de ambitie niet gedoofd is, zal de Stichting Stem Rita Verdonk blijven
bestaan. De stichting heeft een beperkt budget, maar kan een nieuwe campagne
aan. Er dienen zich nieuwe mogelijkheden aan. Op 7 maart zijn de Provinciale
Statenverkiezingen. Een slecht resultaat voor de VVD zal het leiderschap van
Rutte opnieuw omstreden maken. Verdonk ziet de kansen wel komen. "Wie had ooit
gedacht dat Julius Caesar zijn rivaal Pompeius zou verslaan", zegt een vriend.
"Zo zal het met Rita ook gaan."

Hans Nieukerke vindt ook dat Verdonk geduld moet hebben. De tijd werkt in haar
voordeel. Als Tweede Kamerlid voert ze het woord over jeugdzaken en onderwijs,
zo kan het publiek haar van een andere kant leren kennen. "Kijk", zegt hij, "de
VVD is als een apenrots. Een leider kun je niet zomaar aanwijzen, de groep
luistert naar de aap met het meeste overwicht." Hij leunt achterover en lacht.
Het komt wel goed met Rita.

LOAD-DATE: January 19, 2007

LANGUAGE: DUTCH; NEDERLANDS

GRAPHIC: 2001Zverdonk, Bij een debat tussen kandidaat-lijsttrekkers van de VVD
stond Rita Verdonk op advies van haar campagneteam op een verhoging, Foto Roel
Rozenburg
2001Zverdonk2, Rita Verdonk op de BouwRai 2006, Foto Dijkstra

PUBLICATION-TYPE: Krant


                         Copyright 2007 NRC Media B.V.
                              All Rights Reserved

                              142 of 146 DOCUMENTS



                                NRC Handelsblad

                                January 20, 2007

Koude oorlog: de ijsdansstrijd op tv

BYLINE: Paulien Cornelisse

SECTION: LEVEN & CETERA; Blz. 54

LENGTH: 1280 woorden

SAMENVATTING:

De tv-zenders SBS en RTL strijden om de miljoenen kijkers naar
kuntsschaats-programma's. Paulien Cornelisse over oerhollands vermaak

VOLLEDIGE TEKST:

Op de dag dat de oorlog begon, was er een item van het Jeugdjournaal aan gewijd,
zoals dat gaat bij oorlogen. Kinderen van een jaar of tien werden gevraagd voor
wie zij waren. De meesten waren voor SBS, want, zo verwoordde een meisje
accuraat: "Dat is meer met glittertjes enzo."

Dit is natuurlijk al genoeg reden om je te verdiepen in de ijsdansoorlog, als is
het maar puur vanuit antropologische interesse. Want wat is er aan de hand (voor
wie niet opgelet heeft): er zijn twee televisieprogramma's die beide gaan over
Bekende Nederlanders die moeten leren ijsdansen. Samen met professionele
ijsdansers moeten ze elke week een 'kuur' instuderen. Dat is moeilijk, maar toch
lukt het de meesten vrij aardig. Ze krijgen een jurybeoordeling, en daarna mag
er door het ganse Nederlandse publiek op hen gestemd worden.

kijkcijferstrijd

Het ene programma heet Dancing on Ice, en wordt gemaakt door RTL4. Het andere
heet Sterren dansen op het ijs, en is van SBS6. De oorlog zit 'm natuurlijk in
de kijkcijfers. Afgelopen herfst waren beide programma's er ook al, en toen
bleek dat degene die bij de eerste aflevering de meeste kijkers had, ook de
meeste kijkers hield: SBS6 had er op het hoogtepunt 2,6 miljoen. Daarom zijn de
programma's dit jaar op exact hetzelfde moment ingepland. Je moet zappen,
opnemen of kiezen. Om RTL te slim af te zijn besloot SBS een week eerder te
beginnen en zo de eerste slag te winnen, maar RTL volgde razendsnel. Nu waren
beide programma's nog steeds tegelijkertijd, maar dan een week eerder. Dus werd
strijd geleverd met reclameblokken: door die zo lang mogelijk uit te stellen
werd de zapkans verkleind. De eerste avond was nog niet duidelijk hoe belangrijk
het was, maar het zapgedrag zette beide shows er toe aan op dag twee pas na
anderhalf uur het eerste reclameblok te starten. Ongekend bij de commerciëlen.

Om de vervroeging van de shows te rechtvaardigen bedachten beide kampen een
extra ronde. Bij RTL werd verzonnen dat er ook nog een 'gewone' Nederlander mee
mocht doen (een GN-er), voor het Idols-element. Bij SBS mocht er nog een extra
BN-er bij, die geselecteerd moest worden. De eerste avond behaalde SBS6 een
nipte overwinning: er keken 1.143.000 mensen naar Patty Brard die in tutu in
spagaat op het ijs plofte. RTL haalde 'slechts' 1.016.000 kijkers. Het ziet er
dus naar uit dat SBS6 gaat winnen, maar maakt dat uit? Je kunt ook zeggen dat de
hele oorlog geënsceneerd is, en dat ze alle twee winnen omdat er veel meer buzz
wordt gecreëerd. Zonder de opgeklopte rivaliteit hadden naar beide programma's
veel minder mensen gekeken.

Waar het in ieder geval op neer komt is dat er de eerste dag van de oorlog ruim
twee miljoen mensen naar ijsdansen keken. Dit is meteen een deel van de
verklaring waarom sterren zich hiervoor lenen. Objectief zou je zeggen: begin er
niet aan. Niet kunnen schaatsen - het ziet er niet aantrekkelijk uit. Je gaat
vallen en dan moet je ook nog volwassen reageren. Maar ja, je naamsbekendheid
groeit explosief - de echte A-sterren hoeven dan ook niet mee te doen. Suze
Mens, Quinty Trustfull, Gallyon van Vessem - waarschijnlijk weten we over een
jaar gewoon wie dat zijn.

(Hé, ik krijg ineens een briljant idee voor de stimulering van een intellectueel
reveil! Intellectuele sterren dansen op het ijs! Dan zien we meteen wie die
intellectuelen eigenlijk zijn! Ik denk aan Nelleke Noordervliet op de schaats,
Max Pam, misschien Piet Borst voor de bèta's, en Theodor Holman omdat die ook al
meedoet aan een programma over BN-ers en hun honden en dus wel in is voor iets
geks. Maar dit terzijde.)

Het is niet alleen de vergroting van de roem waar het de sterren om gaat. Er
zijn natuurlijk presentatrices die hopen zó achter hun vodden te worden gezeten
dat ze een paar kilo's kwijt raken. Maar voor allemaal geldt: het plezier is
echt. Ze denken dat ze iets niet kunnen, en dan leren ze toch ineens 'het
sleepje', en nog veel moeilijker figuren. Ze worstelen, komen boven, en worden
weggestemd. En dat alles in een gelikte, wervelende live-show.

Dit is wat beide programma's gemeen hebben. Verschillen zijn er ook, zij het
marginaal. Bij RTL hebben ze een kleinere ijsbaan en zijn de pakken iets minder
overdadig glitterend. In de jury zitten Nederlandse kunstschaatslegendes Sjoukje
Dijkstra en Joan Haanappel. De soms bijna ironische presentatie is in handen van
Martijn Krabbé en John Williams. De sterren worden getraind door een
oergezellige vrouw op leeftijd die Truus heet.

Bij SBS is het allemaal grootser, gladder, en voor wie wel eens een Duitse
tv-show heeft gezien: Duitser. Goud, glitters, the works. Sterren dansen op het
ijs is dan ook geliëerd aan Holiday on Ice. Presentatoren Gerard Joling en Nance
leven in een ironievrije zone. Ze zijn ontzettend glamour, maar combineren dit
dan weer met hollandse gezelligheid. Doe maar gewoon, maar ook gek genoeg,
zoiets.

ijs en glamour

Maar wat maakt dit nou zo aantrekkelijk om te bekijken? Ten eerste het ijs, denk
ik. De zachte winter heeft alle hoop op een elfstedentocht doen uitdoven. Toch
hebben Nederlandse families behoefte aan lang voor de televisie zitten en kijken
naar ijs. Dat zit nu eenmaal in ons. Ten tweede de combinatie van ijs en
glamour: anders hadden we aan Sven Kramer en Ireen Wüst wel genoeg gehad.

Daarbij komt dat ijsdansen wel een speciaal soort sport is. Het soort sport
waarbij je hoopt dat er iets fout gaat. Wielrennen, bijvoorbeeld, is anders: je
zit niet te wachten op een valpartij, maar op een ontsnapping. Bij kunstrijden
wil je toch eigenlijk dat die dubbele Rietberger eindigt in een onelegante val,
zodat die grijns eindelijk eens van die smoel af gaat. De sterren zijn
natuurlijk geen ervaren schaatsers, waardoor de kans op gênant vallen alleen
maar groter is. Smullen dus.

Prettig is ook dat je BN-ers in een kwetsbare positie kunt zien. Mensen die
normaal op televisie in hun element zijn, zie je nu oprecht zenuwachtig en
stuntelig. Het lijken wel mensen! En om dat te benadrukken mag je ze als
'Nederlands publiek' ook nog wegstemmen, terwijl dat normaal altijd alleen maar
met onbekende mensen mag. Democratie! heerlijk!

lekker samen kijken

En natuurlijk, last but not least: het zijn live shows. Nu we op de drempel
staan van een tijdperk waarin je alles kunt bekijken wanneer het je zelf uit
komt, hebben we behoefte aan iets wat iedereen samen bekijkt. De volgende dag
bespreken: vond jij Bas Westerweel ook zo'n kwal, met zijn zalvende stemmetje en
pogingen tot humor? En wil jij ook Sjoukje Dijkstra als adoptie-oma? Denk jij
ook dat RTL een ander tijdstip gaat kiezen als ze blijven verliezen met die
kijkcijfers?

Wie de ijsdansoorlog rationeel doorgrond heeft, moet er eigenlijk ook zelf in
duiken, om al participerend te voelen waar het om gaat. Tref hiervoor de juiste
voorbereiding, anders ben je binnen tien minuten hersendood en denk je dat je
boven zulk soort plat entertainment staat.

Ten eerste: niet in je eentje gaan kijken. Nodig de hele familie uit, of de
vriendenkring, en maak er een gezellige avond van. Zorg voor veel lekkere
hapjes. Ten tweede: het is een lange zit, dus ga er vooral vanaf het begin
doorheen praten. Daar wordt het ook leuker van. Beoordeel de kostuums, doe
Gerard Joling na, verzin maar iets. En tenslotte: meedoen, meedoen, meedoen.
Zorg dat je een favoriete kandidaat krijgt (tips: bij SBS6 zanger Thomas Berge,
bij RTL John Jones en de 'Gewone Nederlander' Antoni Wanders), en een gehate
(bij SBS Bas Westerweel en bij RTL bijvoorbeeld 'Kelly').

En dan maar bellen hè. En sms-en. Het kost wat, maar dan heb je ook wat.

LOAD-DATE: January 20, 2007

LANGUAGE: DUTCH; NEDERLANDS

NOTES: Elfstedentochten blijven uit, maar de ijspret op tv bloeit; Om kijkers
vast te houden wordt reclame uitgesteld; Goed, er zijn genoeg mensen die over
hun nek gaan van Martijn Krabbé. Maar in werkelijkheid is hij een onderschatte
held. Heeft hetzelfde talent als Beau van Erven Dorens om ironisch over 'lage'
cultuur te doen, zonder er op neer te kijken. Maar Krabbé is warmer, en lijdt
niet merkbaar aan zelfverachting. Binnenkort hebben we het niet meer over
Martijn, de zoon van Jeroen, maar over Jeroen, de vader van Martijn.Martijn
Krabbé wordt bijgestaan door presentator John Williams, type 'aardige jongen die
er ook nog leuk uitziet.'; Presentatoren van Sterren dansen op het ijs; Nance
(Rutten, maar dat hoor je er nooit bij) is een fenomeen. Ooit presenteerde ze
het nederige Lingo bij de publieke omroep, nu is ze een diva bij SBS6. Het
intellectuele publiek kent haar misschien via Prins Bernhard: die was groot fan
van Nance (probeer 'Nance' eens met een Duits accent uit te spreken, dat biedt
middagen plezier). Haar talent is om glamour uit te stralen, maar ook heel
gewoon te blijven.; Gerard Joling is ook een fenomeen. Voorheen bekend als
zanger van liedjes in de hogere registers ('No more boleros'), nu eerder van
zijn hilarische programma met Gordon, waarin hij veel scheten laat en dan de
slappe lach krijgt. Als presentator van 'Sterren dansen op het ijs' goed in het
plotsklaps roepen van ongepaste dingen (tegen Patty Brard toen ze de spagaat
deed: 'Haha, met je sterretje op het ijs!'), zonder dat de sfeer verpest wordt.
Kan zelf ook kunstschaatsen. Verder, ongeveer honderd keer per uitzending: 'Ik
vind het helemaal te enig allemaal.' Laat de naam 'Nance' vaak rijmen op 'Ans'
in plaats van op 'mens'.

GRAPHIC: 2001lepayy, RUIM EEN MILJOEN KIJKERS zagen Patty Brard in tutu in
spagaat op het ijs landen. Links Thomas Berge, onder Corry Konings, Foto's M.
Hartman, RTL4 en SBS6
2002lecorryyyyy
2001lethomass

PUBLICATION-TYPE: Krant


                         Copyright 2007 NRC Media B.V.
                              All Rights Reserved

                              143 of 146 DOCUMENTS



                                NRC Handelsblad

                                January 12, 2007

Op zoek naar 't geheim van de ijsdansgekte;
met de ogen van

BYLINE: Wubby Luyendijk

SECTION: MEDIA; Blz. 15

LENGTH: 545 woorden


Het voornemen was te kijken naar de documentaire 49 Up, het indrukwekkende
BBC-project van Michael Apted die sinds 1963 elke zeven jaar dezelfde Britten
filmt, aanvankelijk om te bewijzen dat de standenmaatschappij aan slijtage
onderhevig was.

Maar dat is nog niet gelukt.

Er kwam een oorlog tussen.

Op de commerciële zenders begon De Tweede IJsdansoorlog. Wegens succes een week
vervroegd.

RTL 4 en SBS 6 begonnen allebei om half negen hun holderdebolder ingelaste
ijsdanswedstrijdDancing on Ice (RTL) en Sterren dansen op het ijs (SBS). Inzet:
de kijkers. Want wie het eerst het meeste bekijks trekt, leerde de
kijkcijferklapper vorig jaar, die wint.

Zeg niet dat ijsdansen nergens over gaat. Terwijl het KNMI een weeralarm had
afgegeven, stond er file in Baarn. IJsdansfans uit alle windstreken stonden in
de rij om een kans te maken op een wildcard bij RTL. SBS, op zijn beurt, schoof
de sporthit Lakeside World Professional Darts Championships ervoor opzij.

IJsdanstelevisie als nationale volksgekte. Het is amusement met een vleugje
sport, verklaarde RTL-jurylid Joan Haanappel de kijkcijferklapper vorig jaar. En
André van Duin zei: het is gezellige, warme televisie.

Zou 't echt?

Klaas Wilting, voorheen politievoorlichter in Amsterdam, klapte met zijn hoofd
op het ijs. SBS-babe Ellemieke Vermolen kneusde haar ribben en schaatster
Annamarie Thomas scheurde haar enkelbanden.

Zover kwam het gisteren bij de aftrap niet. Maar het had Patty rolmops Brard bij
SBS zo kunnen overkomen, zagen we in het 'blooperfilmpje' over de
trainingsrondes. Ze deed een spagaat terwijl ze amper hersteld was van een
slokdarmbloeding en haar schouder eerder uit de kom had gelegen.

Presentator Gerard Joling kunstschaatsend op de ijsvloer: "Zeg Patty, wat heb
jij eigenlijk niet?"

La Brard: "Een kunstschaatsdiploma." Om daarna de microfoon te grijpen en op de
middenstip met veel gevoel voor theater het juichende, klappende, stampende
publiek te bedanken: "Zondag dacht ik nog: ik ga overlijden."

Joling: "Nu ga je met je sterretje op het ijs."

Brard: "Dit pakt niemand me meer af. Dit waren de leukste dagen uit mijn leven."

Nee. Dan liever het naturel van de onbekende ijsdansidols op RTL 4. Dat oogde
een stuk echter.

Maar gezelligheid? Nou nee, dat vonden wij bij geen een van beide
spektakelshows. Hun formules ontlopen elkaar nauwelijks. RTL heeft de Belgen
buiten de deur gezet (BB'ers scoren niet) en laat vanaf vanavond twee 'gewone
Nederlanders' schitteren tussen jonge 'bekende' sterren als Big-Brother Kelly en
presentatrice Suze Mens, dochter van. SBS kwam bij de skate off tussen vier
'bekende' Nederlanders uit bij Lola Brood, dochter van.

En warme televisie? Ook niet. Of het moet de opzwepende discomuziek zijn geweest
waarop de deelnemers hun sleepjes dansten, hun partner liftten, een mohawk en
chassé probeerden.

Inmiddels hebben de kijkers geoordeeld. Het staat 1-0 voor SBS. De zender won
nipt: 1.143.000 mensen stemden af op Brards gestuntel en de over-the-top grappen
van Joling, terwijl 1.016.000 kijkers liever onbekende Nederlanders zagen
stuntelen op het ijs.

Wij beschouwen het ijsdansen op televisie voorlopig als een nationale
volksziekte, een kampioenschap leedvermaak. Liefhebbers kunnen vanaf vanavond
elke week hun hart ophalen. Op twee zenders tegelijk. Zappen dus!

LOAD-DATE: January 12, 2007

LANGUAGE: DUTCH; NEDERLANDS

NOTES: Reageer op deze column via www.nrc.nl/ogen

GRAPHIC: wubby

PUBLICATION-TYPE: Krant


                         Copyright 2007 NRC Media B.V.
                              All Rights Reserved

                              144 of 146 DOCUMENTS



                                NRC Handelsblad

                                January 8, 2007

Nieuwe EU-landen leveren 'mobiele bandieten'

BYLINE: Kees Versteegh

SECTION: BINNENLAND; Blz. 3

LENGTH: 934 woorden

DATELINE: Den Haag, 8 jan.

SAMENVATTING:

Politie en justitie verwachten veel criminelen uit Roemenië en Bulgarije na 1
januari. Nederlanders bouwen op hun beurt bordelen in deze landen.

VOLLEDIGE TEKST:

Ze had een doorsneepraktijk met veel echtscheidingskwesties. Dat veranderde
anderhalf jaar geleden enigszins. Toen werd mr. F. Flooren, advocate in het
Groningse Hoogezand, geconfronteerd met cliënt Dimitar M., een Bulgaarse
dertiger die ervan werd verdacht dat hij Bulgaarse vrouwen illegaal naar
Nederland had gebracht. Zij moesten werken in de prostitutie in seksbars op het
platteland van Noord-Nederland.

De zaak, die eindigde in een veroordeling tot twee jaar cel voor M., leverde
Flooren een belangrijke Europese ervaring op. Ze vloog in oktober vorig jaar
naar de Bulgaarse hoofdstad Sofia voor een getuigenverhoor tegen haar cliënt.
Daar wachtte de Groningse advocate een vipbehandeling.

"Eigenlijk was het best leuk", vertelt Flooren. "Ik werd door de Bulgaarse
politie opgehaald bij het vliegtuig en hoefde niet de normale procedures, zoals
de douane, te volgen. Ook op het politiebureau was alles netjes geregeld. Voor
een Oost-Europees land dat nog niet lid was van de EU, vond ik dat bijzonder."

Flooren acht het goed mogelijk dat ze meer van dit soort zaken gaat doen. De
kans op meer zaken is zeker aanwezig: de politie waarschuwde een paar jaar
geleden al voor toenemende criminaliteit onder Bulgaren, maar ook onder
Roemenen. In het rapport Misdaad zonder Grenzen. Criminaliteitsbeeld Centraal-
en Oost-Europa 2002 en 2003, dat in 2004 uitkwam, schreef de Nationale Recherche
onder meer: "De groei van de Bulgaarse georganiseerde misdaad in Nederland, die
is betrokken bij mensenhandel, vals geld en liquidaties, is zorgwekkend."

Vooral het ronselen voor de prostitutie van vrouwen op het vaak zeer arme
Bulgaarse en Roemeense platteland baarde de recherche zorgen. Bij de Roemenen
viel onder meer het relatief hoge aantal delicten per verdachte op. De delicten
varieerden van overvallen op winkels tot diefstal en autokraken.

De trend van de toegenomen criminaliteit keert terug in het aantal gedetineerden
van Roemeense afkomst, zo blijkt uit onderzoek van het Centraal Bureau voor de
Statistiek (CBS). In 2002 zaten er in Nederland 51 Roemenen gevangen, in 2003
waren het er 63 en in 2004 telde de gevangenispopulatie 102 Roemenen. Wat
betreft de Bulgaren daalden de cijfers juist, van respectievelijk 32 in 2002 en
32 in 2003 naar 22 gedetineerden in 2004. Recentere cijfers, over 2005 en 2006,
heeft het CBS niet beschikbaar.

De criminaliteit uit Oost-Europa werd eind vorig jaar besproken tijdens een
internationale bijeenkomst op de Vrije Universiteit (VU) in Amsterdam. "De
toetreding van Bulgarije en Roemenië op 1 januari 2007 zal zeker meer misdaad
veroorzaken", zei Dina Siegel, Moldavische van geboorte en inmiddels
vooraanstaand onderzoekster bij de VU op het terrein van Oost-Europese
criminaliteit. "De groei zal niet zitten in mensenhandel, want die is al
behoorlijk aanwezig. Het gaat eerder om wat de Nederlandse politie in een
rapportage uit 2005 over criminaliteit onder Polen en Litouwers 'mobiel
banditisme' noemde. Dat heeft te maken met het toenemende personenverkeer en de
afschaffing van de visumplicht voor Roemen en Bulgaren, enkele jaren geleden."

Het banditisme betreft 'hit and run'-acties door bendes die snel het land in en
uit gaan en die zich schuldig maken aan overvallen op juweliers en parfumerieën,
ramkraken, auto-inbraken in serie en het kraken van geldautomaten. Geen heel
grote dingen, aldus Siegel, en vaak niet eens onderdeel van georganiseerde
misdaad. "Maar wel zaken die voor gewone burgers aantikken en die door Brussel
en de nationale overheid in het kader van de toetredingsdiscussie enigszins
worden gebagatelliseerd."

In een reactie zegt een woordvoerder van het Korps Landelijke Politiediensten
dat er juist hard aan deze problemen wordt gewerkt. Bovendien zegt hij dat de
samenwerking met de Roemeense en Bulgaarse politiediensten bij de bestrijding
van criminaliteit "uitstekend" is.

Volgens VU-onderzoekster Siegel vertrouwen Brussel en Den Haag echter te veel op
de benadering van managers bij de samenwerking van politie- en justitiediensten.
De grote verschillen tussen arm en rijk in Europa en de diepgewortelde cultuur
van corruptie in landen als Bulgarije en Roemenië bepalen de criminaliteit veel
sterker, volgens Siegel. "Zolang een hoog opgeleide Oost-Europese vrouw met een
goede baan in één maand hetzelfde salaris bij elkaar sprokkelt dat ze in
Nederland als prostituee in een paar uur verdient, zal het probleem van illegale
prostitutie en mensenhandel blijven bestaan."

Behalve de grotere 'import' van criminaliteit kwam op de VU-bijeenkomst ook de
toenemende 'export' van criminaliteit uit Nederland naar Bulgarije en Roemenië
aan de orde. Zo blijkt er een groeiende groep Nederlanders te zijn die naar deze
twee landen gaat, op zoek naar arme Roemenen en Bulgaren die menselijke organen
zoals nieren willen afstaan. Ook investeren Nederlandse zakenlieden in Roemeens
en Bulgaars onroerend goed waarin bordelen worden gevestigd.

De Bulgaarse onderzoeker Tihomir Bezlov wees er bovendien op dat de prijs van
xtc-pillen op de drugsmarkt in Sofia de laatste tijd sterk is gedaald. Dit
gebeurt onder meer door de toevloed vanuit Nederland, een belangrijk exporteur
van xtc.

Bezlov: "Die handel vermengt zich met de levendige handel in amfetaminen die al
langer in Bulgarije bestaat en die wordt gevoed door de toeristenindustrie langs
de Zwarte Zeekust. Nu Bulgarije toetreedt tot de EU zal die toeristenindustrie
en dus ook de drugshandel intensiever worden."

LOAD-DATE: January 8, 2007

LANGUAGE: DUTCH; NEDERLANDS

GRAPHIC: 0801BIN1crimineel, Het lichaam van de Bulgaarse crimineel Konstantin
Dimitrov, die in 2003 te midden van winkelend publiek werd doodgeschoten op de
Dam in Amsterdam. (Foto Hollandse Hoogte)

PUBLICATION-TYPE: Krant


                         Copyright 2007 NRC Media B.V.
                              All Rights Reserved

                              145 of 146 DOCUMENTS



                                NRC Handelsblad

                                January 6, 2007

Het grote raadsel van het water;
De strandvakantie van vroeger wordt uitgebreid met wereldwijd watervermaak

BYLINE: Karel Knip

SECTION: THEMA; Blz. 2-3

LENGTH: 965 woorden

SAMENVATTING:

Het menselijke verlangen naar water dateert uit de tijd dat de gegoede burgerij
vakantie hield aan de Rivièra en bruin worden in de mode raakte. Strandvertier
dus.

VOLLEDIGE TEKST:

Geen klein probleem is dat: het raadsel van de waterattractie, de
aantrekkingskracht van het water. De moderne mens wil naar het water, ook als
hij uit Nederland komt. Maar waarom wil de mens dat? Het is raadzaam daar op
tijd over na te denken want het waterverlangen kan ook zomaar weer verdwenen
zijn.

Denk, bij wijze van oefening, eerst even aan het verlangen om een belvédère te
beklimmen. Die belvédère is daar speciaal op de top van een beboste heuvel
neergezet om beklommen te worden en alles aan de voet van de toren straalt uit
dat hogerop iets onvergetelijks te beleven valt. Het wordt benadrukt door de
hoge prijs die voor de toegang gevraagd wordt. Het belvédère-verlangen is
onweerstaanbaar, maar het is er alleen zolang de belvédère zichtbaar is. Het is
ad hoc.

Denk nu weer aan het water en voel hoeveel dieper het waterverlangen zit. Zo
diep zit het dat je je kunt afvragen of het misschien een oerverlangen is. Zit
er iets diep binnenin de mens dat hem onweerstaanbaar naar het water lokt, zoals
de vlinder wordt aangetrokken door de vlam en de vlieg door de stront? Dat is de
kwestie. En er zijn er genoeg die dat inderdaad denken. Ze weten ook hoe het
komt: het leven begon in de oersoep en de herinnering aan die soep ligt ergens
opgeslagen. Dat de samenstelling van de oersoep wordt weerspiegeld in het bloed
- of in de urine - zegt eigenlijk al genoeg, vinden zij.

Anderen twijfelen. De oersoep gaat ze iets te ver terug, ze realiseren zich dat
het geen mensen waren die in de oersoep zwommen maar bacteriën en dat het niet
zeker is of die wel een geheugen hebben. Maar dan brengt de wateraap van Alister
Hardy weer uitkomst. Onze verre voorouders, zei Hardy voor hij dood ging,
leefden amfibisch aan de rand van de zee. Wij zijn eigenlijk waterdieren, daarom
ook zijn we onbehaard en een beetje rond en dikkig. Wij aten van oudsher
schelpdieren en kleine krabben en soms een zeekomkommer. Om het hoofd boven
water te houden zijn we rechtop gaan lopen. Zo zijn we later ook het land
opgegaan en nu weten we niet beter. Maar onze baby's drijven nog en wie wil kan
hen onder water ter wereld brengen.

Dat laatste is ook het uitdrukkelijk streven van degenen die het waterverlangen
interpreteren als vruchtwaterverlangen en de zee zien als een soort
reuzenbaarmoeder. Dat is natuurlijk weer een heel andere groep.

Het waterverlangen als oerinstinct dus - het is niet moeilijk aan te tonen dat
het onzin is. Waarom zouden uitgerekend wij naar de oersoep terugverlangen en
poezen of korenwolven niet? Als wij dan zo naar het oorspronkelijk milieu van de
wateraap verlangen, waarom verlangen wij dan niet ook naar rauwe krabben en
zeesterren? Trouwens: waaróm ging de wateraap destijds eigenlijk het land op als
het in zijn water zo fijn was? En hoe komt het dat uitgerekend veel peuters en
kleuters in eerste instantie een diepe afkeer van zee en koud water vertonen?

Wie niet ziende blind is beseft dat de liefde voor het water de mens helemaal
niet in het bloed zit. Hij is verworven of aangeleerd om niet te zeggen:
opgedrongen zoals kinderen net zo lang spruitjes en witlof naar binnen krijgen
gepropt tot ze later denken dat ze er altijd van gehouden hebben. Toen Pieter
Louwerse rond 1870 het schitteren van de blanke top der duinen bezong, was het
in werkelijkheid unheimlich stil op het vlakke strand aan de voet van die
duinen. De zon gloeide, het zand was schoner dan wij nu voor mogelijk houden en
de zee rook zoals hij alleen in maritieme romans ruikt. Maar geen mens die er
oog voor had. En toen Mesdag het strand tien jaar later levensecht in zijn
panorama naschilderde, werd er nog steeds niet gejuicht. Je ziet er alleen
vissers en een kunstenares onder een parasol. En verderop oefent veilig de
cavalerie, wetend dat landinwaarts de charges door het prikkeldraad gevaarlijk
werden. Het is een lekkere dag maar er wordt niet gezwommen want niemand kon
zwemmen. En niemand wilde zwemmen in dat onbetrouwbare water.

Dat zogenaamde onbedwingbare verlangen naar zon, wind en water heeft zich pas
kunnen ontwikkelen toen de gegoede burgerij vakantie ging houden aan de Rivièra
en mensen als Coco Chanel de gebruinde huid in de mode brachten. De
strandvakantie op zichzelf had al eerder status gekregen door de bloei van
kuuroorden en heilbaden die alleen voor de verweekte elite betaalbaar waren.
Toen ook aan het baden in zee een geneeskrachtige werking werd toegeschreven
rook de kleine man zijn kans. Weldra ging men en masse naar het water, in het
volste vertrouwen dat dat zon, zout en zand ontzettend goed waren voor de
gezondheid. Er kwam een duwtje bij van de opkomende sportbeoefening en de
Körperkultur en van de commercie die chocomel ging verkopen. En schepjes.

Want de doorslaggevende ontdekking was dat kleine kinderen zich met minimale
hulpmiddelen wisten te vermaken op het strand. Ook bleken ze er weinig kwaad te
kunnen en liepen ze er aanmerkelijk minder gevaar dan, bijvoorbeeld, bij het
bermtoerisme dat een paar decennia later nog even populair zou worden. Op het
strand had je geen kind aan de kinderen, het is niet eenvoudiger te zeggen. Ook
dat inzicht heeft zich snel verbreid.

Daar komt het waterverlangen vandaan. Het raakt aan jeugdsentiment en nostalgie,
weemoed en verlangen, maar brengt bij een enkeling ook bittere herinneringen
terug aan geveinsd enthousiasme en geveinsde bewondering: 'Wat een prachtig
kasteel en wat kun jij al goed zwemmen'. Het kan een leven lang duren voordat
een mens merkt dat hij daar aan de waterkant flink voor de gek gehouden wordt en
sommigen zullen het wel nooit begrijpen. Die willen nog steeds elk jaar naar het
water.

LOAD-DATE: January 5, 2007

LANGUAGE: DUTCH; NEDERLANDS

NOTES: Toen men baden in zee gezond vond ging ook de gewone man naar het water

PUBLICATION-TYPE: Krant


                         Copyright 2007 NRC Media B.V.
                              All Rights Reserved

                              146 of 146 DOCUMENTS



                                NRC Handelsblad

                                January 4, 2007

Buren kijken stiekem mee in de probleemwijk Onorthodoxe aanpak werkt in
Peperklip;
verloedering

BYLINE: Merel Thie

SECTION: VOORPAGINA; Blz. 1

LENGTH: 1155 woorden

DATELINE: Almere, 4 jan.

SAMENVATTING:

Een buurt in Almere gaat achteruit. De woningcorporatie wil weten wat de
problemen zijn, en huurt mensen in die doen alsof ze er wonen. Creatieve aanpak
of sociale spionage?

VOLLEDIGE TEKST:

Almere, 4 jan. - Twee matrassen, en een koffiezetapparaat. Gordijnen voor de
ramen. Meer hadden de medewerkers van bureau Werken aan de stad niet nodig in
het huis in de Molenbuurt in Almere-buiten. Het is een jaren-zeventigbuurt met
eengezinswoningen, woonerven en verkeersdrempels.

De medewerkers hadden niet meer spullen nodig omdat ze niet echt in het huis
woonden. Vanaf oktober sliepen ze er wel geregeld. Soms waren ze er een middag,
of alleen een avond. Ze liepen rond in de buurt, deden er boodschappen en
maakten praatjes met buurtbewoners. De meeste bewoners wisten niet dat hun buren
geen echte buren waren.

Bureau Werken aan de stad maakt voor Woningcorporatie Goede Stede een analyse
van problemen in de buurt. De corporatie beheert er twee woongebouwen, met 325
flatwoningen. De onderzoekers verbleven achtereenvolgens in twee verschillende
appartementen.

Ton Huiskens was één van hen. Hij zegt: "Als mensen op straat ernaar vragen, zeg
ik wel wat ik aan het doen ben, maar tijdens een vluchtig gesprekje op straat
begin ik er niet zelf over." Bewoners die uitgebreid geïnterviewd werden, kregen
wel te horen waar het voor was. En zij konden ook een gespreksverslag krijgen.

Het Almeerse initiatief past in een trend, zegt René Scherpenisse, directeur van
de Stuurgroep Experimenten Volkshuisvesting (SEV). "Vroeger dachten corporaties
meteen aan slopen als er problemen in een wijk waren, nu zoeken ze naar
gerichtere oplossingen."

De SEV subsidieert het experiment in Almere. Scherpenisse: "Deze
onderzoeksmethode, doen alsof je in een buurt woont, hoort bij de ontwikkeling
dat woningcorporaties steeds preciezer willen weten, wat de problemen zijn. Wij
zijn daar een groot voorstander van."

Eerder dit jaar dook de Molenbuurt op in de Kanskaart van Nederland. Dat klinkt
positief, maar het betekent dat de buurt tekenen van beginnende verloedering
vertoont, zoals zwerfvuil en hangjongeren. Volgens Ton Huiskens woont "oud wit"
er nu naast "jong zwart". Dat is ook te zien in de buurt. Op een huis van oud
wit hangt een bordje met het woord 'pionier' erop. Op een huis van jong zwart
een satellietschotel.

De corporatie wil weten wat er precies aan de hand is om daarna het
"leefklimaat" te kunnen verbeteren, zegt Olga Samwel, manager Woondiensten van
Goede Stede. "Zijn er tien gezinnen die overlast geven of heeft de helft van de
huishoudens problemen?" Volgens Samwel werkt het beter om dat te doen door veel
in de buurt te zijn. "Sommige mensen zijn moeilijk te benaderen, bijvoorbeeld
door taalproblemen."

Goede Stede en Bureau Werken aan de stad wilden liever niet dat de Molenbuurt
genoemd werd in de krant. Niet dat het project per se geheim moet blijven,
zeiden zij. Maar ze hebben het ook niet aangekondigd. Want dan verandert het
leven in de buurt en passen mensen hun gedrag aan.

Niet iedereen vindt dit een goede manier. "Het is een vorm van sociale
spionage", zegt Pieter Ippel, hoogleraar in de rechten aan de Roosevelt Academy
in Middelburg. "De vraag is of die mensen zich niet opstellen als de verlengde
arm van de politie."

Hoogleraar Pieter Ippel vindt dat het het beste bekend gemaakt kan worden dat
zo'n analyse van een wijk gemaakt wordt. "Mij lijkt er niet zoveel op tegen om
van te voren aan te kondigen." Een belangrijke grondslag voor de verzameling van
gegevens is, zegt Ippel, dat je moet weten wat er over jou geregistreerd wordt.
Er kan "onzuivere informatie" tussen zitten. Buurman A. kan iets zeggen over
buurman B. omdat hij een hekel aan hem heeft. Maar omdat mensen niet weten dat
ze worden beoordeeld, kunnen ze daar ook geen bezwaar tegen maken.

Olga Samwel en bureau Werken aan de Stad zeggen dat de onderzoekers nooit op
adresniveau rapporteren. Het is dus niet zo, zegt Samwel, dat de informatie van
een buurman die klaagt over nummer 64 bij de woningcorporatie terechtkomt. Ton
Huiskens: "Wij zijn helemaal niet geïnteresseerd in individuele gevallen."

Hoogleraar Ippel vraagt zich af of het bij de globale analyse blijft. "Als
blijkt dat mensen anderen bedreigen, moet je daar toch iets mee." Ton Huiskens
zegt dat mensen in die gevallen worden doorverwezen naar de politie. "Daarin
zijn wij gewone burgers." Belangrijk is, zegt Ippel, dat er een ethische
commissie is die controleert of deze 'sociale spionnen' op een nette manier
opereren. Zo'n commissie is er, zegt Huiskens. Bureau werken aan de stad laat
zijn rapportages onder meer controleren door het Verweij Jonker instituut en de
Erasmus Universiteit.

Desondanks vindt Ippel dat terughoudend met dit middel moet worden omgegaan.
"Het moet alleen worden ingezet als op een andere manier de informatie niet los
te krijgen is. Waarom geen inloopspreekuur bijvoorbeeld?"

Staf Depla, Tweede-Kamerlid voor de PvdA zegt dat dat soms niet werkt. In
sommige wijken zijn de bedreigingen zo ernstig dat niemand dúrft te klagen.
"Daar belt iemand bij je aan en die zegt: 'jij gaat hier weg want mijn zus komt
hier wonen'."

Depla vindt dat corporaties nog verder kunnen gaan. "Wat mij betreft hoeven dit
soort onderzoekers hun conclusies niet globaal te rapporteren. Ik vind dat ze
best huisnummers kunnen doorgeven waar iets speelt."

Bureau Werken aan de Stad werkt ook in Hoofddorp, Tilburg en Zwolle. En ze
boekten een opvallend succes in de Rotterdamse Peperklip. Dat gebouw van
architect Weeber was ernstig aan het verloederen. Zwerfvuil, pissen in de lift,
kinderwagens en winkelwagentjes in de hal. Ook daar deden medewerkers van Bureau
Werken aan de Stad alsof ze bewoners waren. Ze kwamen tot verrassende
conclusies. Een daarvan was dat het vuil er te vaak werd opgehaald, vier, vijf
keer in de week. De verantwoordelijkheid voor een schoon gebouw was bij de
bewoners weggehaald."

Er kwamen onorthodoxe oplossingen. De deuren van de bergingen gingen naar binnen
open, en waren daardoor makkelijk in te trappen. Dus kwamen er dure, zware
deuren, die naar buiten open gingen. Dat is tegen bepaalde bouwregels, omdat je
daarmee de doorgang voor anderen kunt versperren, maar het werkte wel. Nu geeft
78 procent van de bewoners aan dat ze trots zijn op hun woning. Dat was 11
procent.

De sleutels van het appartement in Almere zijn ingeleverd bij de corporatie. Nu
gaat het bureau nadenken over oplossingen. Daarna worden alle bewoners ingelicht
en betrokken bij eventuele maatregelen. Een oplossing kan sloop zijn, maar dat
hoeft niet. "Huizen slopen omdat maar een klein deel van de bewoners je niet
bevalt is lang niet altijd de beste optie", zegt Huiskens. "Je kunt ook anders
gaan nadenken over een gebouw." Als mensen steeds maar kort willen blijven, kan
een corporatie dat vervelend vinden omdat mensen geen band met de buurt
opbouwen. Maar je kunt ook inspelen op de behoefte aan tijdelijke woningen en ze
gemeubileerd verhuren.

LOAD-DATE: January 4, 2007

LANGUAGE: DUTCH; NEDERLANDS

PUBLICATION-TYPE: Krant


                         Copyright 2007 NRC Media B.V.
                              All Rights Reserved
