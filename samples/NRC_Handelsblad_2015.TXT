
                               1 of 127 DOCUMENTS



                                NRC Handelsblad

                           30 december 2015 woensdag

Bescherm het lek van de commissie-Stiekem tegen  politiek proces

BYLINE: Gerard Spong

SECTION: opinie

LENGTH: 1019 woorden


Kamerleden moeten ervoor waken een van hun gelijken voor de Hoge Raad te
brengen, waarschuwt Gerard Spong.

Een parlementaire onderzoekscommissie moet thans opsporingsonderzoek naar een
lek in haar midden verrichten. Dat kan tot een strafproces bij de Hoge Raad
leiden. Het is een oneerlijke rechtsgang.

De procedure wordt zelden toegepast. Bekend is de vervolging van minister van
Marine, Pels Rijcken, die in 1868 door de Hoge Raad werd veroordeeld wegens het
los laten lopen van zijn hond, in strijd met een veterinaire wet. Dat de Hoge
Raad er voor zo'n bagatel delict bijgehaald werd, toont aan dat zo'n
parlementair geïnitieerde vervolging het resultaat kan zijn van politieke
koehandel.

Een ernstiger feit betreft de zaak van Lodewijk Pincoffs. Deze Rotterdamse
havenbaron en tevens lid van de  Eerste Kamer werd in 1879/1880 door de Hoge
Raad berecht. Met valse balansen ten name van zijn Afrikaanse Handelsvereniging,
waarin fictieve winstcijfers voor bijna twee miljoen gulden waren opgenomen, had
hij te hoge dividenduitkeringen geïncasseerd. Pincoffs was echter gevlucht. Lang
heeft hij niet van zijn gefraudeerde geld kunnen genieten, want op 50-jarige
leeftijd stierf hij naar verluidt in Afrika. Zijn medeverdachte werd echter
veroordeeld tot twee jaar gevangenisstraf, uit te zitten in eenzame opsluiting.

Zoals uit deze zaak blijkt is de Hoge Raad niet alleen belast met vervolging van
parlementariërs en bewindspersonen, maar ook met vervolging van medeverdachten.
Het begrip medeverdachte is tamelijk ruim: uitlokkers, medeplegers,
medeplichtigen. Indien het lek in casu zijn geheimhoudingsplicht schond door dit
via via door een derde ter kennis van de betrokken NRC-journalist te brengen,
kan die derde - een gewone burger - dus ook direct door de Hoge Raad berecht
worden. Niet ondenkbaar is dat ook de NRC-redactie wegens heling wordt vervolgd
als bijvoorbeeld de geheime informatie per sms of e-mail aan haar is
doorgegeven.

Zo'n gelijktijdige vervolging kan praktisch zijn. Door het concentreren van de
vervolging bij één rechterlijk college wordt het risico van tegenstrijdige
vonnissen verminderd. Weliswaar zal dit een klein risico zijn als de Hoge Raad
eerder tegen de hoofddader een veroordeling heeft uitgesproken. De lagere
rechter zal in dat geval gauw op het kompas van de Hoge Raad varen. Praktisch
strafrecht is dus niet altijd rechtvaardig strafrecht. Niet zonder reden heeft
het Europees Hof voor de Rechten van de Mens in de Agusta-affaire (corruptie
aankoop gevechtshelikopters) een vergelijkbare Belgische procedure, voor zover
het medeverdachten betreft van de beschuldigde minister Willy Claes,
onverenigbaar geacht met het recht op een eerlijk proces.

Berechting door de Hoge Raad is verder bijzonder, omdat deze recht doet met tien
raadsheren. Bij het staken van de stemmen wordt een uitspraak gewezen ten
voordele van de verdachte. Hoezeer de status van dit rechtscollege ook
vertrouwen inboezemt, het blijft een dubieuze rechtsgang. Om bij de
parlementaire onderzoekscommissie te beginnen valt op dat deze commissie, die
getuigen en deskundigen onder ede kan horen, de bevoegdheid mist om de verdachte
politicus te verplichten voor haar te verschijnen. Maar wie wegblijft heeft wel
de schijn tegen zich.

De commissie toetst verder de feiten waarop de aanklacht betrekking heeft niet
alleen aan het recht, maar ook aan billijkheid, zedelijkheid en staatsbelang.
Deze vage en ruime criteria openen de weg naar machtspolitiek. Het zijn
containerbegrippen, waarmee een hoop kan worden toegedekt, dan wel een
onbenulligheid opgeblazen. Zie de ministeriële hond.

Rechtsgang bestaande uit één instantie is bovendien in strijd met het
Internationaal Verdrag inzake burgerrechten en politieke rechten. Daarin is
bepaald dat eenieder recht heeft op hoger beroep. Een andere achterstelling van
de verdachte politicus (en zijn medeverdachte), ligt in het feit dat de gewone
burger een bezwaarschrift tegen de dagvaarding in kan dienen. Dat recht is aan
de politicus bij de Hoge Raad ontnomen.

Kortom, het politiek proces aldaar mist belangrijke rechtswaarborgen. Aangezien
een proces van een politicus eindigend in een veroordeling tevens het einde van
zijn politieke loopbaan betekent en de gewone burger vanwege de publiciteit voor
het leven getekend zal zijn, is een rechtsgang in twee instanties geboden. Aan
een oneerlijke en discriminatoire rechtsgang die niet aan voormeld verdrag
voldoet, louter en alleen om een politicus te hangen, bestaat in een moderne
rechtsstaat geen enkele behoefte.

Sterker, het parlement handelt onrechtmatig indien zij voormeld verdrag niet
naleeft en de Hoge Raad om vervolging vraagt. Liever dus een eventueel schuldige
politicus vrij, dan één onrechtmatig op grond van een stokoude wet veroordeeld.

Parlementair geïnitieerde vervolging kan het resultaat zijn van politieke
koehandel

De lagere rechter zal Hoge Raad  volgen. Praktisch strafrecht  is niet altijd
rechtvaardig


          Commissie-stiekem Wat hield het lek  in?


          Op 18 februari 2014 schreef NRC dat de werkelijke herkomst van 1,8
miljoen 'Nederlandse' belgegevens in handen van de afluisterdienst NSA wel
degelijk in de Tweede  Kamer was besproken, namelijk in de 'commissie-stiekem'.
Daarin worden fractievoorzitters vertrouwelijk ingelicht over inlichtingenzaken.


Berichtgeving uit die besloten vergadering lag politiek gevoelig, omdat
D66-leider Pechtold de week ervoor een motie van wantrouwen had ingediend tegen
minister Plasterk (Binnenlandse Zaken, PvdA) wegens het niet informeren van de
Kamer (terwijl dat dus wel via de commissie-stiekem was gebeurd).

Kort nadat via NRC naar buiten kwam wat in de commissie was besproken, deed
commissievoorzitter Halbe Zijlstra (VVD) aangifte wegens het  schenden van de
geheimhoudingsplicht. Fractievoorzitters kregen bezoek van de recherche. Op 11
november 2015 gaf het OM de behandeling van de aangifte terug aan de Tweede
Kamer. Het OM schreef niet bevoegd te zijn verder onderzoek te doen, ,,aangezien
het hier mogelijk om een ambtsmisdrijf door een lid van de Tweede Kamer gaat".


          Gerard Spong is advocaat.

LOAD-DATE: 30 December 2015

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2015 NRC Media B.V.
                              All Rights Reserved

                               2 of 127 DOCUMENTS



                                NRC Handelsblad

                           24 december 2015 donderdag

VVD'ers op de sofa bij de psycholoog

BYLINE: Roos Vonk

SECTION: Opinie & Debat

LENGTH: 654 woorden


Het beeld van de  luchthartige VVD'er die het wereldleed niet op z'n schouders
torst klopt, ontdekte Roos Vonk.  Macht maakt de liberalen nóg nonchalanter.

De kenmerken van VVD'ers waardoor ze afgelopen jaar vaak in moeilijkheden kwamen
(VVD'ers snakken naar einde 'klote jaar',  19 december) zijn in één
psychologisch begrip samen te vatten: een hoge promotie-focus.

Op de vraag wat mensen beweegt zijn grofweg twee soorten antwoorden mogelijk,
volgens de regulatory focus theory: mensen kunnen gemotiveerd worden doordat ze
ergens naartoe willen of juist ergens vandaan willen blijven. In het laatste
geval heeft men een hoge preventie-focus en de overheersende drijfveer is het
vermijden van fouten; belangrijke waarden zijn verantwoordelijkheid, veiligheid,
bescherming, normen en regels. Bij een hoge promotie-focus is men gericht op het
bereiken van doelen en idealen; op uitdaging, winst, risico, avontuur, ambitie
en succes.

Mensen met een hoge promotie-focus zijn vaak optimistischer en hun denken is
losser en globaler: ze kijken naar de grote lijn, terwijl een sterke
preventie-focus juist gepaard gaat met een meer gedetailleerde en analytische
blik - meer beren op de weg zien en, in de ogen van een promotie-denker, meer
spijkers op laag water. Wanneer mensen meer macht krijgen, en meer
zelfvertrouwen, wordt hun denken abstracter en hun promotie-focus hoger. Ze
bekommeren zich minder om details en zijn gericht op hun einddoel, niet op wat
er fout kan gaan.

Aangenomen dat de doorsnee VVD'er een hoge promotie-focus heeft en een lage
preventie-focus, zou dit het beeld verklaren dat opstijgt uit de analyse van
NRC-redacteur Thijs Niemantsverdriet: positief en opgewekt, maar ook nonchalant,
niet scherp, teveel gericht op ambitie en te weinig op normen en
verantwoordelijkheid. De 'explosie van eigenwaarde' als gevolg van het
electorale succes kan deze houding alleen maar hebben versterkt: zelfvertrouwen
maakt het denken 'machtiger', dus losser en globaler. Terwijl de
integriteitskwesties waarmee VVD-politici in moeilijkheden zijn gekomen nu juist
meer voorzichtigheid en zorgvuldigheid vragen - kwaliteiten die meer bij een
preventie-focus passen.

In een groot onderzoek in 2003 heb ik onder meer de promotie- en preventie-focus
gemeten van ruim 2700 deelnemers, en ook gevraagd waar ze op hadden gestemd bij
de Tweede Kamer-verkiezingen dat jaar. Hoewel de deelnemers gewone burgers waren
en geen politici, was ik na het lezen van het NRC-artikel toch benieuwd of mijn
vermoeden klopt: of VVD-stemmers hoger scoren op promotie-focus dan de andere
partijen. Ik heb daarom mijn data opnieuw geanalyseerd en inderdaad bleken de
VVD-stemmers eruit te springen op deze variabele: zij scoorden hoger dan
stemmers van alle andere grote partijen (CDA, D66, PvdA, GroenLinks, SP) terwijl
die onderling niet van elkaar verschilden.

De preventie-focus van VVD'ers was juist lager dan van de rest, met uitzondering
van PvdA'ers die hier vergelijkbaar laag scoorden als VVD'ers. Dat laatste vond
ik verrassend en ik heb er geen verklaring voor. Hoewel deze resultaten
uiteraard niet direct vertaalbaar zijn naar politici anno 2015, zou het kunnen
betekenen dat PvdA'ers op dit punt in elk geval geen adequaat tegengas kunnen
bieden aan de luchthartigheid van VVD'ers.

Gelukkig is iemands overheersende regulatory focus wel gevoelig voor
situationele invloeden en dus in elk geval tijdelijk veranderbaar. Een manier om
het denken minder globaal en meer preventie-gericht te maken is inzoomen en het
tijdsperspectief verkleinen: niet denken aan waar je over een paar maanden of
jaren wilt zijn, maar aan de komende dagen, aan hoe je dingen precies gaat
aanpakken en wat de mogelijke bezwaren zijn. En een lesje nederigheid kan ook
helpen.

De tijd zal leren of de VVD'ers dat lesje nu hebben gehad onlangs in de Kamer,
of dat er toch nog een paar nodig zijn.


          Roos Vonk is hoogleraar sociale psychologie.

LOAD-DATE: 28 December 2015

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2015 NRC Media B.V.
                              All Rights Reserved

                               3 of 127 DOCUMENTS



                                NRC Handelsblad

                           23 december 2015 woensdag

Verkeerscontrole? Niet tegen boeven

BYLINE: Door onze redacteur Bas Blokker

SECTION: In het nieuws; Blz. 6

LENGTH: 868 woorden


Criminaliteitsbestrijding

De politie gebruikt al enige tijd  verkeerscontroles om criminelen te
ondervragen. Het hof ziet dat als misbruik van recht en verbiedt het.

Amsterdam. Het gerechtshof in Amsterdam heeft de politie een opsporingsmethode
uit handen geslagen. In een naar eigen zeggen ,,principiële uitspraak" stelde
het hof maandag dat de zogenoemde 'dynamische verkeerscontrole' - in feite een
vermomd rechercheonderzoek - neerkomt op misbruik van het recht. Een in 2013
door de rechtbank veroordeelde man, bij wie de politie tijdens zo'n
'verkeerscontrole' bijna één kilo wiet aantrof, werd door het hof vrijgesproken.

De politie gebruikt sinds enkele jaren verkeerscontroles als manier om
veronderstelde criminelen te signaleren en te ondervragen. Onder het motto
'vragen staat vrij' knopen rechercheurs in uniform tijdens wat er als een
verkeerscontrole uitziet, een praatje aan met bestuurders en passagiers van
aangehouden auto's. Dat is het eigenlijke doel van de controle en dat is precies
waarom de rechters van het hof deze methode beoordeelden als détournement de
pouvoir, misbruik van een bevoegdheid voor een niet-bedoeld doel.

Bij de verkeerscontroles bleken de agenten auto's aan te houden zonder een
redelijk vermoeden dat de bestuurders strafbare feiten hadden gepleegd. Het
gebeurde louter op grond van ,,onderbuikgevoel en ervaring" - een formulering
uit het instructieboekje dat begin dit jaar onder Nederlandse politiemensen is
verspreid. Twee Amsterdamse rechercheurs hebben de afgelopen jaren cursussen
gegeven aan de hand van hun ervaringen. Hun cursisten kregen een lijst van zaken
waarbij deze werkwijze aan de rechter was voorgelegd en vrijwel steeds
goedgekeurd.

Grens van het toelaatbare

In het Amsterdamse korps is de methode sinds oktober 2013 staande praktijk. Het
past in het beleid van de driehoek - burgemeester, hoofdofficier van justitie en
hoofdcommissaris - om de zware (drugs)criminaliteit in de stad te bestrijden.
Daarbij duikt de politie onverwachts op bij 'sleutelplaatsen' die criminelen
frequenteren, en worden veronderstelde criminelen regelmatig aangehouden om te
laten zien dat de politie op hen let.

De rechercheurs/cursusleiders waren zich er steeds van bewust dat met de
'verkeerscontrole' ,,de grens van het toelaatbare" werd opgezocht. Ze raadden
hun collega's daarom aan ,,een officier van justitie te zoeken die het inzicht
en de durf heeft die grenzen te verkennen". Deze formuleringen stonden in de
brochure die ze bij hun cursussen uitreikten - ze zijn verwijderd uit de tekst
van De Dynamische Verkeerscontrole, het 'blauwe' boekje dat in januari werd
uitgegeven.

Het hof heeft de grens van het toelaatbare nu getrokken. De controles worden
gekwalificeerd als ,,strafvorderlijke fishing expeditions". ,,Van daadwerkelijke
controle op de naleving van de verkeersvoorschriften is geen sprake; daarin is
de politie kennelijk niet geïnteresseerd. Om de schijn op te houden dat dit wel
het geval is, worden een surveillanceauto en agenten in uniform ingezet."

Het hof hoorde de politiemensen die de controle hadden uitgevoerd en die de
arrestatie hadden verricht. Zij hadden in Amsterdam-West een BMW X6 aangehouden,
,,een heel dure auto met een Oost-Europees type op de bijrijdersstoel en een
Hindoestaans/Surinaamse bestuurder, een opvallende combinatie". Ze vroegen naar
kenteken- en rijbewijs, alsof het om een reguliere verkeerscontrole ging, en
hadden daarna een praatje aangeknoopt. Daarin wezen ze op het grote aantal
liquidaties dat in die buurt was gepleegd. Daarom vroegen ze - vragen staat vrij
- of ze de inzittenden mochten fouilleren en keken ze in de achterbak. Daar
vonden ze de wiet.

OM gaat in cassatie

,,Pas door de verhoren op verzoek van de verdediging van de verbalisanten",
aldus het arrest, ,,heeft het hof volledig zicht gekregen op de feitelijke gang
van zaken." De verkeerscontrole, concludeert het hof, is niet alleen een
,,schending van het verbod op détournement de pouvoir", maar ook een
misleidingsoperatie van de rechtbank. ,,Het was de opsporingsambtenaren ook
bekend dat het vorderen van inzage in het rijbewijs en het kentekenbewijs louter
dienden om hun optreden 'formeel' het aanzien van een verkeerscontrole te geven.
Die schijn werd niet alleen opgehouden tegenover de verdachte, maar
overeenkomstig het 'beleid' zoals aangehouden bij de dynamische verkeerscontrole
ook tegenover de rechter."

De politie wilde nog geen inhoudelijke reactie geven op de uitspraak. ,,We
willen het arrest eerst goed bestuderen", aldus een woordvoerder. Het Openbaar
Ministerie (OM) kondigde dinsdag aan in cassatie te gaan bij de Hoge Raad.
Advocaat Juriaan de Vries, die met zijn collega Christian Flokstra  de
verdediging voerde, had dit wel verwacht. ,,De praktijk bij de politie is zozeer
staand beleid en deze uitspraak is zo principieel, dat het OM tot in laatste
instantie wil weten of deze methode stand kan houden."

Checklist Herken de crimineel

Als een gewone burger parkeert op een openbare parkeerplaats, mag je verwachten
dat hij snel daarna uitstapt. Blijft de bestuurder zitten, dan is dat verdacht.
Dat leggen rechercheurs uit in de paragraaf 'Herken de crimineel'.  Andere
hierin genoemde kenmerken zijn:

LOAD-DATE: 23 December 2015

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NH_ART


                         Copyright 2015 NRC Media B.V.
                              All Rights Reserved

                               4 of 127 DOCUMENTS



                                NRC Handelsblad

                            22 december 2015 dinsdag

Mag de pers suggestief monteren?

BYLINE: Door onze medewerkerJasper Veenstra

SECTION: Media

LENGTH: 704 woorden



          Vier vragen over
           PowNed Volgens de rechter mag PowNed een Syriër niet  heimelijk
filmen en verknipt citeren. Wat betekent dat?

De Amsterdamse rechtbank sprak vorige week een vernietigend oordeel uit over een
item over een Syrische vluchteling in Studio PowNed. Wat betekent dit vonnis
voor de juridische positie van de journalist?

1 Wat heeft PowNed nu weer misdaan?

PowNed heeft volgens de  rechter de journalistieke richtlijnen in de wind
geslagen en heeft met de commentaren van presentator Rutger Castricum en het
online plaatsen van een filmpje onder de titel 'Vluchteling: mijn ballen zijn
heel groot'  de vluchteling stereotiep neergezet. ,,Stuitend", noemde
hoofdredacteur Dominique Weesie die uitspraak. ,,Hiermee gaat de rechter op de
stoel van de redactie zitten."

Volgens de rechter had PowNed de Syriër niet onder valse voorwendselen  mogen
filmen en is het  beeld dat het programma van hem  neerzet,   uit zijn verband
gerukt door suggestieve montage.   ,,Het staat  de journalist niet vrij beelden
zodanig te knippen en plakken dat een ander beeld ontstaat dan het ruwe
materiaal rechtvaardigt". Dat is een uitspraak die raakt aan het werk van menig
journalist. Of een uitspraak uit zijn verband is  gerukt, is vaker onderwerp van
debat.

2 Waar draait het in deze zaak precies om?

Afgezien van het aantasten  van iemands eer en goede naam, is het ook een
onrechtmatige daad om inbreuk te maken op iemands persoonlijke levenssfeer. Ook
oordeelt de rechter dat journalisten zich dienen te houden aan 'verantwoorde
journalistiek', waarbij zij integer moeten handelen en accurate en betrouwbare
informatie dienen te verschaffen.

3 Wat mag een tv-programma eigenlijk wel, en wat niet?

De aantasting van privacy en  reputatie wordt door de rechter afgewogen tegen de
vrijheid van meningsuiting en het maatschappelijk belang van een journalistieke
productie. Doorgaans laat de rechter het tweede zwaarder wegen, omdat anders de
persvrijheid in gevaar zou komen. Een publiek figuur geniet in deze ook veel
minder bescherming dan een gewone burger.

Maar niet alle middelen heiligen het doel. Het met een verborgen camera, of
onder valse voorwendselen filmen van burgers mag niet - alleen in uitzonderlijke
gevallen, als er een maatschappelijke misstand mee wordt onthuld. Jens van den
Brink, advocaat van PowNed en gespecialiseerd in Mediarecht, vindt 'een
maatschappelijke misstand' te nauw geformuleerd. Hij spreekt liever van 'een
bijdrage aan het publieke belang' - in dit geval het debat over de komst van
Syrische vluchtelingen.

Volgens de rechter zijn  ook de journalistieke regels overtreden. Die staan niet
in het wetboek, ze zijn opgesteld door de branche zelf, door de Raad voor de
Journalistiek en het Nederlands Genootschap van Hoofdredacteuren.  Folkert
Jensma, ad interim voorzitter van de Raad: ,,Dat is beter dan dat een rechter
zelf gaat formuleren hoe een journalist journalistieke normen zou moeten
toepassen."

4 Verandert er nu iets voor journalisten?

Wouter Hins, hoogleraar mediarecht in Leiden en Amsterdam kan zich wel vinden in
het vonnis. ,,In zaken bij het Europees Hof voor de Rechten van de Mens zie je
dat de rechter de ene keer het recht op privacy voorrang verleent, de andere
keer het recht op vrijheid van meningsuiting." Volgens Hins blijft voorop  staan
of een journalist de journalistieke ethiek heeft gerespecteerd, en of het
behaalde doel ook met minder vergaande middelen zou kunnen worden behaald.
,,Journalisten mogen soms iets minder zorgvuldig zijn dan wetenschappers, maar
als de context uit het oog wordt verloren zijn er wel degelijk grenzen aan de
journalistieke vrijheid."


          Kort geding PowNed beboet om  item vluchteling


          Op 1 oktober zendt Studio PowNed beelden uit van een Syrische
vluchteling die zijn afschuw voor homo's uitspreekt en zegt dat hij last heeft
van opzwollen testikels. Via Facebook wordt het fragment een miljoen keer
bekeken en overgenomen door internationale media.


          De  vluchteling spant een kort geding aan. Volgens hem geven de
opnames een onheus, vertekend beeld van hem. Op 15 december geeft de rechter hem
gelijk. PowNed moet 2.500 euro schadevergoeding betalen. En gaat in hoger
beroep.

LOAD-DATE: 22 December 2015

LANGUAGE: DUTCH; NEDERLANDS

GRAPHIC:            De Syrische vluchteling voor de Amsterdamse rechtbank. Hij
won vorige week een rechtszaak tegen PowNed.Foto NOVUM/ REIN VAN ZANEN.

PUBLICATION-TYPE: Krant

JOURNAL-CODE: NRC Handelsblad


                         Copyright 2015 NRC Media B.V.
                              All Rights Reserved

                               5 of 127 DOCUMENTS



                                NRC Handelsblad

                           19 december 2015 zaterdag

Altijd het  vrolijke mannetje

BYLINE: Tekst Petra de Koning

LENGTH: 4275 woorden



          Mark Rutte

Hij laat zich het beste kennen door zijn gedrag. Een jaar lang op pad met de
premier.

Op een parkeerterrein in het Limburgse dorp Ittervoort staat één man te wachten
op premier Mark Rutte: Mathieu Brouns, 73 jaar. Het is woensdag 8 april, Rutte
is op werkbezoek in Limburg en was net drie kwartier in een fabriek voor blaas-
en slagwerkinstrumenten.

,,Hee, hallo. Wat leuk", zegt Rutte en hij geeft Brouns een hand. ,,Ik ben Mark.
Maak jij ook muziek?"

Mathieu Brouns speelt keyboard. Hij had muzikant willen worden, maar werd
arbeider in de textielfabriek van zijn vader. ,,Heb je een telefoon bij je?"
zegt Rutte. ,,Dan maken we een selfie."

Brouns haalt een telefoon uit zijn jaszak, Rutte slaat een arm om hem heen.
,,Gezellig, man." Hij pakt de telefoon van Brouns, glimlacht en maakt een foto.

Met zijn raadsadviseur Economische Zaken en twee medewerkers van de
Rijksvoorlichtingsdienst stapt Rutte in een busje. Ze gaan naar een bedrijf in
Geleen dat wasdoekjes maakt voor de zorg en een hulpmiddel om steunkousen aan te
trekken. Brouns kijkt hen na. Of hij blij is met de foto? Verbaasde blik. Dat
was toch Rutte's idee? ,,Ik vond het niet erg."

Bij de rondleiding in de fabriek was Rutte tegen de directie en het personeel
een paar keer begonnen over zijn eigen pianospel. Het is een van de weinige
persoonlijke verhalen die Rutte graag vertelt: hij speelt piano vanaf zijn
negende en had naar het conservatorium willen gaan, maar hij had te weinig
talent. Een ongevaarlijk privéverhaal met een boodschap: er waren ook
mislukkingen in zijn leven. Doorzetten loont.

Op weg naar de uitgang van de fabriek vraag ik aan Rutte of hij nu nog pianoles
heeft. Ik zie meteen dat hij geen zin heeft in zo'n vraag. Er komt een
ongemakkelijk antwoord. ,,Nee, hoor. Nee. Daar heb ik het veel te druk voor met
mijn familie."


        Mark Rutte geeft niet graag interviews. Tegen mensen in zijn omgeving
zegt hij daarover: ,,Je hebt het hele weekend last van de kop in de krant en
niemand leest wat je hebt gezegd."

Hij zou nooit meedoen aan een verhaal waarvoor hij, zoals anderen in deze
bijlage, gedurende het jaar meer dan één keer wordt geïnterviewd. Zelfs dan: in
interviews zegt Rutte meestal weinig. En als er iemand is die weet dat politiek
nu vooral gaat om beeld, is het Rutte zelf. Ik ga naar hem kijken en luisteren,
een jaar lang. Op twee handelsmissies, bij werkbezoeken en congressen, als hij
diploma's of prijzen uitreikt en lezingen houdt, op campagne.

Rutte zelf laat een paar keer merken dat hij het een raar idee vindt. Waarom zou
je zoveel moeite doen? Je ziet, denkt hij, toch steeds hetzelfde vrolijke
mannetje.

Dat is ook zo.

Op de eerste avond van zijn handelsmissie naar China, eind maart, spreekt Rutte
voor een zaal met Chinese en Nederlandse ondernemers. Het worden mooie dagen,
Nederland en China hebben een bijzondere relatie. Over zijn eigen rol zegt hij:
,,I'm here to open doors and close deals." Hij kijkt de zaal rond. ,,Here in my
text I expected some applause, so..."

De Chinezen en de Nederlanders lachen en klappen hard.

Het is een grap die steeds terugkomt in Rutte's toespraken. ,,Als u het met mij
eens bent, had ik hier applaus voorzien."

Tegen Engelstalig publiek begint hij vaak over het aanstaand EU-voorzitterschap
van Nederland: ,,The Netherlands will have the EU-presidency in January, but I
can't call myself president and our king is very happy about that."

Als het op een buitenlandse reis gaat over zijn lengte, 1.90 meter, zegt Rutte:
,,In the Netherlands we drink too much milk, that's why."

Rutte maakt niet steeds dezelfde grappen. De meeste zijn voor één keer en soms
zijn ze op het gemene af. Zoals die tegen Michaël van Straalen, voorzitter van
het Midden- en Kleinbedrijf, bij wie de mondhoeken een beetje naar beneden
staan: ,,Ik zie dat je beteuterd kijkt, Michaël, omdat niet alle eisen van de
kleine ondernemers in één keer worden ingewilligd. Of vergis ik me? Kijk je
altijd zo?"

Als de vierdaagse handelsmissie naar China voorbij is en de NOS-camera bijna
draait voor het laatste interview, trekt Rutte zijn das recht en strijkt door
zijn haar. ,,Ben je niet moe?" vraagt de televisieverslaggeefster. ,,Nee, joh",
zegt Rutte en hij gaat wat rechter op staan. Het vrolijke mannetje. ,,Leuk!"

Leuk?

Toen Rutte in 2010 premier werd, nam hij zich voor: ik ga geen rol spelen, ik
ben zoals ik ben. En als hij wil uitleggen waarom hij is zoals hij is, vertelt
hij over zijn ouders. Rutte's vader was na de Tweede Wereldoorlog uit een
jappenkamp naar Nederland gekomen, met drie kleine kinderen. Zijn vrouw had het
kamp niet overleefd. Hij trouwde met haar jongere zus. Van de vier kinderen die
zij samen kregen, is Mark Rutte de jongste. Hij was 21 toen zijn vader overleed.
Een jaar later overleed een van zijn broers aan aids.

Zijn vader leerde hem dat je niet van jezelf moet denken dat je veel voorstelt.
,,Blijf jij maar op de kleine steentjes lopen." En dat iedereen respect
verdient. Van zijn moeder leerde hij dat je altijd vooruit moet kijken. Zij is
nu in de negentig en kijkt, als we Rutte kunnen geloven, nog steeds vooruit.


        Hoe krampachtig Ruttes vrolijkheid een enkele keer ook is, het kost hem
zichtbaar meer moeite om ernstig over te komen op serieuze bijeenkomsten zoals
herdenkingen, de persconferentie over het MH17-rapport of die na de aanslagen in
Parijs. Voor zulke gelegenheden heeft hij een Vastberaden Blik: hij kijkt een
beetje naar beneden en zet zijn lippen stevig op elkaar, bijna in een grimas en
soms om de paar seconden.

Als de NOS-camera draait, aan het eind van de handelsmissie, begint Rutte over
de nauwe economische betrekkingen met China. Maar dan ziet hij zichzelf in de
lens en zegt: ,,Even stoppen." Hij kijkt nog eens en duwt een plukje haar van
zijn voorhoofd terug bij het andere haar.

Het haar van Ruttes voorganger Jan Peter Balkenende zat ook altijd perfect in
model. Maar die veranderde wel een keer van kapsel, wat meteen nieuws was, en
hij nam risico's die Rutte nooit zal nemen: bij een werkbezoek stapte hij op een
skateboard en viel. Als Rutte een sportevenement opent, komt hij met
opgestroopte mouwen, maar raakt geen bal aan.

In de fabriek in Geleen, op 8 april, mogen Rutte en zijn medewerkers de
productielijn van wasdoekjes alleen zien als ze speciale pakken en haarnetjes
dragen. Verslaggevers en fotografen gaan alvast naar binnen, in pak en met een
netje op, en wachten. En wachten. Ineens schuift er een zijwand open en kijkt de
delegatie van Rutte vanaf een gang naar de productielijn, zonder speciale
kleren. Rutte wijst naar de journalisten en begint te lachen.

Waarom kwam híj niet binnen? ,,We liepen uit de tijd", zegt zijn woordvoerder.
Of waren het die kleren? Dat netje? ,,Voor de foto leek het me niet verstandig",
zegt Rutte zelf. ,,En we liepen uit de tijd."

Uit de tijd? Onderweg naar het volgende bedrijf staat het busje van de delegatie
een tijdje stil bij een tankstation, omdat Rutte anders te vroeg zou aankomen.

Je kunt het overdreven noemen. Of juist heel slim. De foto van de Amerikaanse
presidentskandidaat John McCain in 2008, met zijn tong uit zijn mond en zijn
handen naar voren, was de nachtmerrie in zijn campagne. Een afschrikwekkend
voorbeeld voor politici zijn ook de beelden van de vroegere Britse Labourleider
Ed Miliband die een broodje met bacon probeert weg te krijgen.

Op zijn handelsmissie naar de Amerikaanse stad Atlanta, begin oktober samen met
de Vlaamse minister-president Geert Bourgeois, valt het de Vlaamse journalisten
op: Rutte zakt meteen op zijn knieën als de kinderen van de Nederlandse school
met tekeningen aankomen en hij weet waar de camera's staan. Van hún
minister-president is op foto's met de kinderen een achterhoofd te zien.

Bij elk werkbezoek en op elke campagnebijeenkomst zijn er mensen, oud en jong,
autochtoon en allochtoon, die met Rutte op de foto willen. Vaak neemt hij de
foto's zelf. De mensen naast hem weten van de zenuwen lang niet altijd meer hoe
het moet.

Rutte wel. En als hij op schoolpleinen of in winkelstraten met pubers op de foto
gaat en een arm om hen heen slaat, zullen die meisjes of jongens daarna niet
weglopen met het idee dat de premier hen heeft aangeraakt. Bij hen legt Rutte
zijn hand in een 'kommetje' op hun schouder: gekromde vingers, geen platte hand.


        De handelsmissie naar China, samen met (dan nog) PvdA-staatssecretaris
Wilma Mansveld, begint zoals hij gewend is. Al zijn er wel wat veel Chinese
ceo's en managers die met hem op de foto willen. Maar wat hij de volgende dag
meemaakt, is nieuw. Bij de ingang van de researchcampus van Philips staan
honderden jonge werknemers, vooral meisjes, naar hem te joelen. Ze worden
tegengehouden door bewakers. Rutte zwaait  en loopt even naar hen toe voor de
foto's.

Op de Chinese variant van Twitter, We Chat, was rondgegaan dat de Nederlandse
minister-president, die een appartement heeft in de Haagse wijk Benoordenhout,
nog bij zijn moeder woont. En dat zij zijn overhemden voor hem wast en strijkt.
,,Voor ons klinkt het vreemd," zegt een Nederlandse medewerker van Philips in
Shanghai, ,,maar Chinese meisjes vinden dat heel spannend".

In het kantoor van Philips lopen Rutte en Mansveld een grote trap op. Ze kijken
uit op een zaal waar ook medewerkers staan te gillen. Dat is het moment waarop
Rutte, de man die van zijn vader op de kleine steentjes moest blijven, even niet
meer weet hoe hij moet reageren. Hij roept: ,,Dit is mijn collega, minister
Wilma Mansveld." De jongeren kijken niet naar Mansveld.

Er zijn politici - PvdA-leider Diederik Samsom hoort erbij - die de straat op
gaan om met mensen te praten. Ook als die mensen heel boos zijn. Rutte gaat niet
de straat op voor serieuze gesprekken. Als iemand de kans krijgt om tussen de
selfie-makende fans door iets tegen hem te zeggen over lokale politiek of zieke
ouders, heeft hij daar aandacht voor. Maar hij loopt meteen weg als in Breda,
bij het begin van de VVD-campagne voor de Provinciale Statenverkiezingen, een
man naar hem roept: ,,VVD, Vuile, Vieze Dieven." En: ,,Een fles wijn van 127
euro, van dat geld moet een bijstandsmoeder drie weken leven."

De affaire met Tweede Kamerlid Mark Verheijen, die privékosten en een deel van
een duur etentje (met wijn van 127 euro) declareerde bij de provincie Limburg,
is dan net voorbij. Rutte had het nieuws over Verheijen eerst ,,opgepompt" en
,,tendentieus" genoemd, maar gaf later toe dat hij dat beter niet had kunnen
zeggen. De VVD-integriteitscommissie vond dat Verheijen weg moest en Rutte
noemde dat toen ,,logisch".


        Voor aankomende leiders is het een bekende les: als je de beste
beslissingen wilt nemen voor je bedrijf of organisatie, creëer voor jezelf dan
zoveel mogelijk vaste gewoonten, rituelen. Hoe minder je hoeft na te denken over
kleine beslissingen, hoe meer ruimte er in je hoofd over is voor de grote en
belangrijke.

Rutte vindt het geen punt dat hij steeds dezelfde verhalen en grappen vertelt,
omdat het niet steeds voor hetzelfde publiek is. Hij vindt dat de beelden die
hij gebruikt, moeten kloppen. Zoals deze, waar hij heel tevreden over is: ,,Als
ik niet de politiek in was gegaan, was ik zo'n boze brievenschrijver geworden in
de Telegraaf."

Rutte hecht ook aan vaste gewoontes: elke maandagochtend cappuccino halen bij
altijd hetzelfde café en dan doorlopen naar zijn overleg met PvdA-vicepremier
Lodewijk Asscher op het ministerie van Sociale Zaken. En hij houdt zich graag
aan vaste regels voor zijn gedrag als premier en VVD-leider. Hij reageert in het
buitenland nooit op binnenlandse kwesties. En: je eigen mensen, VVD'ers, neem je
zoveel mogelijk in bescherming. Hij wil op handelsmissies geen enorme suite als
hotelkamer en zal op bijeenkomsten in de regen ook nooit onder een paraplu gaan
staan als niet iedereen een paraplu heeft.

Er zijn momenten in het jaar dat ik Rutte zie denken, als hij me ziet: daar heb
je haar weer. Er zijn heel veel momenten waarop ik denk: waarom doet hij zo? En
denkt hij écht dat hij geen rol speelt? In een interview zou ik het hem vragen -
en er dan zo goed als zeker geen echt antwoord op krijgen. Rutte moet niets
hebben van wat hij ,,gepsychologiseer" noemt.

Ik vraag een hoogleraar klinische psychologie uit Brussel, Ariane Bazan, om via
YouTube te kijken naar acht optredens van Rutte: in verkiezingsdebatten op
televisie, in de Tweede Kamer, interviews, op campagne. Bazan volgt de Belgische
politiek, ze is links, over Rutte weet ze weinig. In de optredens ziet ze ,,een
uiterst gedreven en ook verbeten man". ,,Met een grote driftigheid, hij meent
het, én een grote controle. Driftigheid heb je nodig om iets te willen en ergens
te komen. Controle om ervoor te waken dat de weg erheen niet te wild en te
explosief wordt."

Ze ziet ook een politicus die in televisiedebatten niemand onderbreekt, maar wel
elke eerste milliseconde van stilte gebruikt om het woord over te nemen. ,,Hij
heeft geen last van onbewuste complexen over zijn macht: hij gunt zijn
tegenstander niets méér dan hij uit respect moet gunnen. Politici slikken soms
even als de ander applaus krijgt, omdat ze daar toch van slag van zijn, al is
het minimaal. Daar zie je niets van bij Rutte. Hij staat er zodra de ander is
uitgesproken waardoor het applaus, als dat er is, snel stil valt omdat het
publiek Rutte wil horen. Dat geeft een tegengesteld effect: het applaus wordt
aarzelend handgeklap."

In debatten in de Tweede Kamer, al zijn die zonder applaus, is het niet anders.
Rutte maakt de indruk dat hij argumenten van Kamerleden al heeft doordacht en
weerlegd voordat ze die helemaal hebben uitgesproken. En wat opvalt: als zij
steeds weer met dezelfde vraag komen, komt de premier van de vaste verhalen toch
bijna nooit met steeds dezelfde reactie. Als een vraag hem niet goed uitkomt,
zoekt hij steeds naar nieuwe formuleringen om die te ontwijken.


        Eind juni ziet het ernaar uit dat Griekenland uit de euro wordt gezet.
Uit vertrouwelijke notulen van de EU-top in die dagen blijkt dat vooral bij
Rutte het geduld met de Grieken op is. Hij wil niet dat de eisen voor een nieuwe
lening worden afgezwakt. Wat hem betreft komen de EU-leiders snel weer bij
elkaar om ,,vervolgstappen te bespreken". Griekenland zou dan failliet gaan.

Dat het zover niet komt, is een opluchting voor wie de EU graag overeind houdt.
Voor Rutte betekent de lening dat hij zijn verkiezingsbelofte uit 2012
verbreekt: 'Geen cent meer voor de Grieken'. Mensen in zijn omgeving zeggen: dit
vindt hij echt erg.

Rutte begint wel vol goede moed aan het debat erover in de Tweede Kamer, half
augustus. Het is aangevraagd door Geert Wilders, de enige partijleider die in
2012 dezelfde verkiezingsbelofte had gedaan. Rutte noemt het ,,buitengewoon
vervelend" dat hij zich er niet aan houdt. Maar in 2012 kon ,,geen mens er in de
verste verte rekening mee houden" dat de Grieken extra geld nodig zouden hebben.
De andere fractievoorzitters horen hem zeggen: jullie zagen het toen verkeerd en
dat nu blijkt dat ík het verkeerd zag, was niet te voorzien.

,,Niet wegzwijnen, meneer Rutte", zegt Jesse Klaver van GroenLinks. ,,Niet
wegzwijnen, minister-president. U probeert iets goed te praten wat niet goed te
praten valt." Rutte raakt geïrriteerd. Als ChristenUnieleider Arie Slob vraagt
waarom de premier er ,,een sfeertje van inhoudelijke gronden omheen creëert",
ook al weet iedereen dat het ,,electorale gronden" waren, zegt hij: ,,Zoals de
waard is, vertrouwt hij zijn gasten."

De keurige Slob neerzetten als een valse politicus? Het komt niet meer goed.
Rutte kan geen nieuwe formuleringen meer vinden voor hetzelfde, een paar keer
zegt hij: ,,Ik verwijs terug naar mijn vorige antwoord."

Helemaal aan het eind van het jaar komt het debat dat Rutte zelf ,,het
moeilijkste uit mijn politieke leven" noemt: over een deal met drugshandelaar
Cees H. en een heel groepje VVD-politici dat op het ministerie van Veiligheid en
Justitie de ene na de andere foute inschatting heeft gemaakt. Rutte lacht niet
en geeft veel fouten toe.

Hoe slecht de affaire ook is voor de VVD en dus voor de VVD-leider, en hoe
lastig het ook is voor Rutte om te zeggen dat hij ,,te weinig op de bal" zat en
de VVD'ers maar liet aanrommelen, in het debat zelf heeft hij het niet echt
moeilijk. Hij houdt de controle over zijn deemoed en geeft niets méér toe dan
hij van tevoren van plan was - de waarheid over de deal met H. verdoezelen was
volgens hem nooit het doel. En hij  blijft opgewekt. ,,Alexander,
gefeliciteerd", roept hij naar D66-leider Pechtold die jarig is. En: ,,Ik kan je
nu even geen hand geven. Dat wordt verkeerd uitgelegd."

Een motie van afkeuring tegen het kabinet wordt daarna gesteund door bijna de
hele oppositie.


        Het is vast en zeker nuttig in je leven als leider om veel vastigheid te
hebben. Het is ook niet erg als je er zó aan gewend bent dat iedereen altijd met
je op de foto wil, dat je per ongeluk Mathieu Brouns uit Limburg ook met een
selfie naar huis laat gaan.

Rutte is zich wel eens gaan voorstellen aan de bediening in een restaurant,
buiten Nederland: ,,Hallo, ik ben Mark." Mark? Rutte ging daarna in een hoek
zitten lunchen met een paar mensen. Er was tijd over in een officieel programma
en Rutte had die pauze nog niet helemaal tot zich laten doordringen.

Ook niet erg.

Het wordt ingewikkelder als je te snel 'opkomt voor je eigen mensen', zoals bij
VVD'er Verheijen. En dan was er 'Oranje'.

Op de avond dat VVD-staatssecretaris Klaas Dijkhoff in het Drentse dorp Oranje
wordt belaagd door boze burgers, is het middag in de Amerikaanse stad Atlanta.
Daar komt Rutte, op handelsmissie, net uit het hoofdkantoor van Coca-Cola. Hij
belt met Dijkhoff. Daarna gaat hij naar een herdenkingsbijeenkomst voor
gesneuvelde militairen uit de staat Georgia, samen met de gouverneur van
Georgia, Nathan Deal.

In Nederland wordt de ophef over 'Oranje' in de loop van de avond steeds groter,
in Atlanta is bij Rutte niets te merken van onrust of gebrek aan concentratie.
Hij wil niet afwijken van zijn ,,hoofdregel": niet reageren vanuit het
buitenland. Van een afstand zou hij de emoties in Nederland misschien niet goed
inschatten. En hij heeft andere dingen aan zijn hoofd. Een week eerder heeft
gouverneur Deal de executie laten doorgaan van een vrouw die haar man had laten
vermoorden door haar minnaar. Het is voor het eerst in zeventig jaar dat in de
VS de doodstraf is uitgevoerd bij een vrouw. Rutte zal de gouverneur erop
aanspreken.

Na de koffie met Deal belt Rutte met Asscher. Nee, zegt hij daarna tegen de
Telegraaf en NRC: ,,Ik zeg niets over Oranje. Ik reageer nooit vanuit het
buitenland."

Rutte's zwijgen wordt in Nederland een verhaal op zich. Op Twitter is
#waarisRutte een hit, samen met de foto's van zijn bezoek aan Coca-Cola. Rutte
dineert die avond met ondernemers en in zijn toespraak rekent hij twee keer op
een warm applaus: ,,Als u het met me eens bent."

De volgende dag zegt Rutte toch iets. ,,Want het is nu wel heel groot geworden."
Hij belt ,,om het uur" met Dijkhoff en begrijpt de ongerustheid. ,,Maar van
mensen blijf je af." Waarom zei hij dat niet een dag eerder? ,,Ik wil altijd
eerst de  feiten kennen en als ik daardoor een pr- risico loop, neem ik dat op
de koop toe."


        Mark Rutte, zegt een hoge ambtenaar die hem al heel lang kent, geeft je
snel het gevoel dat je zijn vriend bent. ,,Je weet dat dat onzin is, het is toch
leuk." Van de Belgische motoragenten die hem altijd begeleiden als hij in
Brussel is, kent Rutte de verjaardagen uit zijn hoofd. Toen op een handelsmissie
in Rusland, een paar jaar geleden, een medewerker van werkgeversorganisatie
VNO-NCW uitgleed en op zijn hoofd viel, kwam Rutte een paar keer vragen hoe het
met hem ging.

Rutte ging dit jaar op bezoek bij wijkverpleegkundigen, politieagenten en
medewerkers van de vreemdelingendienst IND. Hij had vrijwilligersorganisaties
langs in het Torentje. Maar nooit met journalisten erbij. Wat de buitenwereld
mag zien van Rutte als premier zijn lezingen, optredens bij ondernemers,
bezoeken aan scholen en vooral ook aan heel veel bedrijven.

Als de ene na de andere politicus afschuw toont over het verdronken Syrische
jongetje op een Turks strand, doet Rutte dat ook als journalisten hem ernaar
vragen. ,,Dit raakt je tot in het hart." Maar heel makkelijk komen die woorden
er niet uit. Rutte houdt er niet van als politici laten zien hoe groot hun
inlevingsvermogen is en hij denkt dat burgers zulke politici wantrouwen. Want
wat heb je aan gevoelige speeches of gedeelde zorgen als, en dit is zijn
favoriete voorbeeld, de lantaarnpalen 's avonds niet aan gaan?

Dat die lantaarnpalen bij hém veilig zijn, is misschien wel de belangrijkste
boodschap van al zijn bedrijfsbezoeken. In dienst van economie en welvaart ziet
Rutte het als zijn taak om het land politiek stabiel te houden. En al zei hij
eerder dit jaar dat het ,,geen doel op zich" was om de coalitie van VVD en PvdA
overeind te houden tot de verkiezingen van 2017, volgens mensen die hem goed
kennen, wil hij een premier zijn die in elk geval één kabinet heel heeft kunnen
houden.

Als Rutte op handelsmissies hoort over problemen van Nederlandse bedrijven met
partners in het land dat hij bezoekt, helpt hij soms door hen samen in een
hoekje te zetten om te praten. Hij blijft erbij staan, maar bemoeit zich niet
met het gesprek.


        Als de dierentuinen graag willen dat Nederland net als België Chinese
panda's krijgt, gaat Rutte daarvoor aan het werk in zijn contacten met Chinezen.
Al blijft hij er luchtig over doen. In een gesprek met Elio Di Rupo, in de tijd
dat die nog premier is van België, begint Rutte met: ,,Eerst de belangrijke
kwesties, Elio. Hoe kom je aan die panda's? Heb je een tip?" Di Rupo, tevreden
over zijn succes in China, zegt: ,,Zorg ervoor dat je hok schoon is, Mark."

Er zijn VVD'ers die even schrikken: op hun najaarscongres in Rotterdam noemt
Rutte de Grote Dikke Ik. Dat was ook al het thema in zijn speech op het
voorjaarscongres. Moet Rutte bij VVD-publiek nu steeds denken aan graaiers,
fraudeurs en bankiers die liever naar het buitenland gaan als ze geen grote
bonussen krijgen?

Net voor Ruttes toespraak was er een optreden van het Rotterdams Philharmonisch
Orkest en Rutte vertelde dat hij in zijn tijd bij Unilever directeur had willen
worden van dat orkest. ,,Ik kwam niet verder dan de brievenprocedure."

Weer zo'n mislukking uit zijn carrière - die een Dikke Ik nooit zou vertellen.
Rutte zegt hoe Nederland volgens hem uit de economische crisis is gekomen: door
de hardwerkende Nederlanders, niet door de Dikke Ikken. En dan: ,,U kent vast
die grote Romein uit Asterix en Obelix aan wie wordt gevraagd: 'Wat vindt hij
ervan?' Wie? 'U' Ah, híj."

Een Romein die in de derde persoon enkelvoud aangesproken wil worden, maar dat
zelf soms vergeet - voor de zaal is het te ingewikkeld, er wordt niet gelachen.
Rutte praat door over de 'waarden' van de harde werkers. ,,Die hebben ons op een
nuchtere manier uit de crisis gehaald en dat zijn de waarden waar wij als VVD
altijd voor zullen staan." Hij is even stil, het applaus komt vanzelf.


        Op 14 oktober is minister van Buitenlandse Zaken Bert Koenders op bezoek
bij zijn Britse collega. Zijn kleren zitten bijna altijd slordig, maar nu is het
alsof hij een dossier onder zijn overhemd heeft gestopt. De Twitter-grap die
rondgaat: Koenders draagt een kogelvrij vest.

Op 15 oktober komt Rutte aan bij het Vlaams parlement in Brussel met een mobiele
telefoon in zijn binnenzak. ,,Die moet ik nog wegstoppen", zegt Rutte, net
voordat de foto's van zijn aankomst worden genomen.

Het zou een perfect beeldjaar zijn geweest voor Rutte, als het in de lente niet
was misgegaan bij Friet van Piet in Groningen. Hij was op werkbezoek in het
noorden en zou om 16:15 uur aankomen bij de snackbar. Maar het programma liep
uit en Rutte was er pas rond etenstijd. Hij kreeg friet en een Groningse
eierbal, een streekproduct dat hij niet wilde weigeren. Het ding oppakken en
erin happen was het enige wat hij kon doen. Met mes en vork zou het er ook
belachelijk hebben uitgezien.

Op de foto, de volgende dag in de Telegraaf, zie je dat Rutte met de bal half in
zijn mond probeert om te lachen. Maar hij ziet er ongelukkig uit.

Dat is eens en nooit weer.

Op de dijk in Volendam, in het najaar, krijgt Rutte een ijsje. Hij is op
campagne voor de gemeentelijke herindelingsverkiezingen. ,,Met slagroom", zegt
hij. Als de VVD-stoet verder trekt, roept een fotograaf: ,,Neem eens een likje."
,,Nee, joh", zegt Rutte. ,,Ik heb dat gedaan met een Groningse eierbal. Die foto
is nu instructiemateriaal op de VVD-website: hoe het niet moet."

Bij elk cadeau dat hij op werkbezoeken of handelsmissies krijgt, zegt hij: ,,Ik
geef het nu aan mijn medewerker, maar ik krijg het straks terug." Rutte wil niet
dat mensen die moeite voor hem doen, denken dat hij hun cadeaus onbelangrijk
vindt.

Maar dat ijsje, daar moet hij echt van af. Zijn politiek assistent neemt het van
hem over. Als Rutte tien minuten later weer langs de ijskar loopt, roept de
ijscoman: ,,Ik heb het wel gehoord. Je hebt 'm weggegooid." Rutte zwaait en
loopt door.

Van de Belgische motoragenten die hem altijd begeleiden als hij in Brussel is,
kent Rutte de verjaardagen uit zijn hoofd

Als hij een sportevenement opent,  komt hij met opgestroopte mouwen,  maar raakt
geen bal aan

Wie is?


          Mark Rutte (14 februari 1967) is nu ruim vijf jaar premier. Het
kabinet met de PvdA is zijn tweede.

Rutte is historicus en werkte  als manager personeelszaken bij Unilever. In 2002
werd hij politicus.

Hij was staatssecretaris voor Sociale Zaken en Onderwijs en Kamerlid. Sinds 2006
is hij politiek leider van de VVD. Rutte woont alleen in een appartement in Den
Haag.

LOAD-DATE: 21 December 2015

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2015 NRC Media B.V.
                              All Rights Reserved

                               6 of 127 DOCUMENTS



                                NRC Handelsblad

                           19 december 2015 zaterdag

Nieuw utopisme en onvoldoende herinneringen: de politiek in 2015 ;
Haagse Invloeden

BYLINE: Tom-Jan Meeus

SECTION: Weekend

LENGTH: 1359 woorden


Op wie moet je letten om Den Haag te begrijpen? Deze week: het jaar waarin
Wilders het land verleidde tot een nieuwe utopie. Ofwel: een kleine terugblik op
het jaar van de onvoldoende herinneringen.

Tekst Tom-Jan Meeus / Illustratie Ruben L. Oppenheimer

Het politieke begrip van het jaar was natuurlijk 'onvoldoende herinneringen'.
Schitterend. Wat een vondst. Selectief vergeten om het eigenbelang niet te
schaden.

De formulering werd een begrip dankzij de Teevendeal - maar gaandeweg het jaar
werd het een symbool van een groter verschijnsel. Want uiteindelijk stelde de
hele politiek, en de maatschappij erbij, zich tevreden met onvoldoende
herinneringen om de pijnlijkheid van de eigen posities niet onder ogen te hoeven
komen.

Zelfs over hét vraagstuk van het jaar, de vluchtelingencrisis, debatteerde het
land alsof zijn geheugen al jaren door Korsakov aangetast was.

Onderzoek na onderzoek liet zien dat een groot deel van de bevolking de
nationale grenzen wil sluiten. Wilders speelde  het  uit - en de rest van de
politiek legde zich, na aarzelend verweer, bij die opvattingen neer.

De overlap met burgers die de EU willen verlaten was aanzienlijk, wat alles
helemaal een utopische allure gaf. Niet zozeer de Europese buitengrenzen moesten
dicht, neen - Nederland moest dicht.

Ik vond het fascinerend: een meerderheid die zich wil afsluiten van de rest van
de wereld. Die zijn zelfbeschikkingsrecht terugeist van Brussel, Schengen en
andere abstracte grootheden. Die zelf bepaalt wie er nog inkomt, en vooral: wie
niet. Die zegt: wij weten hoe het moet, de wereld kan ons voorbeeld volgen - en
anders zoekt de wereld het maar uit.

De gelijkenis met de jaren tachtig leek me niet te missen, toen een zelfde
combinatie van eigendunk en opstandigheid  het land op een utopisch dwaalspoor
bracht.

Hardnekkig en trots verzet tegen kruisraketten, ongeacht opvattingen van
Europese buren (Duitsland, ook toen), en ongeacht afspraken in internationale
organisaties. Demonstrerend Nederland dat de wereldvrede even regelde  - omdat
de wereld, althans volgens Nederland, te traag was.

Overmoed waarvoor destijds honderdduizenden de straat opgingen, en miljoenen een
volkspetitionnement tekenden. Henk en Ingrid tegen de kruisraket.

En het boeiende is: de overeenkomst tussen het progressieve utopisme van toen
(alle kernwapens de wereld uit, om te beginnen uit Nederland) en het
conservatieve utopisme van nu (alle vluchtelingen de wereld uit, om te beginnen
uit Nederland) kun je alleen met een beroep op onvoldoende herinneringen over
het hoofd zien.

Ook dit bleek in 2015 geen enkel probleem. En zo kwam in de slotweek van een
venijnig politiek jaar alles samen. In Geldermalsen vielen tegenstanders van
vluchtelingenopvang het raadhuis aan, zoals in 1984 'basisvredesgroepen' voor
tienduizenden guldens schade aanrichtten op de vliegbasis Woensdrecht, waar
kruisraketten zouden komen.

En zoals diezelfde groepen (vaak verlengstukken van linkse partijen) destijds
ijverden voor een kernwapenvrije gemeente, zo ijvert nu AZC Alert (gedreven door
PVV'ers) voor de vluchtelingenloze gemeente. De nationalisten van nu en de
vredesactivisten van toen: ze hebben meer gemeen dan ze, vrees ik, zelf willen
accepteren.

Intussen keerde in de slotweek, hoe toepasselijk, ook die Teevendeal nogal
opdringerig in Den Haag terug. Want dat heb je ook met onvoldoende
herinneringen: op een dag blijkt de pose niet vol te houden.

Dus kreeg de VVD de wind van voren - en terecht. Wie met onvoldoende
herinneringen en andere trucs ('persoonlijke notitie', gemanipuleerd
persbericht) het verkeerd informeren van de Kamer probeert te ontlopen, en dan
wordt betrapt, kan niet anders dan excuses maken en beterschap beloven.

Of de heren het meenden zal moeten blijken. Ik had de indruk dat Van der Steur
op dit gebied de Kamer het minst overtuigde, dus die loopt, vrees ik, het
grootste risico.

Ook viel op dat de pikorde in de oppositie wankelt. Pechtold (D66), de enige die
al in maart doorhad dat de Kamer informatie was onthouden, stelde zich
publicitair bescheiden op. Segers (CU) was zeer actief in de media maar zijn
dossierkennis en houding in het debat hebben nog lang niet het niveau van Arie
Slob. Buma (CDA) wordt daarentegen steeds beter in dit soort debatten.

Evengoed viel op dat de PvdA geen aanvechting had de problemen van de VVD te
vergroten. De as Rutte-Samsom blijft ijzersterk (de as Zijlstra-Asscher is een
ander verhaal). De economie lijkt in 2016 te accelereren. Dus of dit debat veel
gevolgen voor de coalitie zal hebben - ik weet het niet.

Politiek is ook te onvoorspelbaar geworden. Nog maar negen maanden terug viel
Rutte II bijna over 'bed bad brood' voor uitgeprocedeerde asielzoekers: wie weet
het nog?

En begin volgend jaar wacht alweer Stiekemgate - het schandaal dat al werd
uitgeroepen nog voordat er een verdachte was. Tegelijk weten we dat Wilders als
verdachte van haat zaaien ('minder minder') op 16 maart moet voorkomen, terwijl
hem vermoedelijk ook in Wenen een proces wegens een vergelijkbare verdenking
wacht. Twéé zulke processen - gunstig lijkt het me niet.

Het meest ontnuchterende van het afgelopen jaar was dat de Wet van Noten, de
basis onder alle akkoorden van Rutte II met de oppositie, niet bleek op te gaan
toen het er op aankwam. Rutte II haalt komende dinsdag 5 miljard
belastingverlaging door de Eerste Kamer met steun van D66; de partij die in de
Tweede Kamer in eerste instantie tegen dit plan stemde. Ziedaar de grilligheid
van de huidige politiek: wat vandaag een totale zekerheid is, kan morgen weer
wankelen. Zeker zolang een meesterlijke fikser als Rutte in Den Haag rondloopt.

Het neemt niet weg dat dit het jaar was waarin Wilders, geholpen door Parijse
aanslagen en de Syrische vluchtelingen, de landspolitiek zijn wil oplegde. En
dus ziet de coalitie, en de hele politiek, zich nu gedwongen alle hoop te
vestigen op Europese oplossingen van de vluchtelingencrisis.

Verscherpte bewaking van Europese buitengrenzen, fors betalen voor opvang in de
regio, zonodig een mini-Schengen: het zijn nu reële opties. De politiek heeft
geen keuze meer: niemand kan zoveel weerstand van de bevolking tegen
vluchtelingen negeren.

Tegelijk is het vanaf nu, meer dan ooit, zaak te benadrukken dat alleen een
Europese oplossing kansen maakt. Dat uitgerekend die vermaledijde EU hier het
cruciale bestuurlijke mechanisme is.

Juist de kruisraketten lieten in de jaren tachtig zien dat nationalisme en
radicalisme voor Nederland alleen nadelen in dit soort discussies hebben.

Al dat activisme, alle onverdraagzaamheid voor voorstanders van kruisraketten,
de romantisering van Hollanditis, de burgerlijke ongehoorzaamheid, de flirts met
geweld: toen Gorbatsjov als Sovjet-leider in 1985 besloot tot grootschalige
ontwapening, bleek al dit Hollandse gemier, al die Hollandse eigendunk, geen
enkele rol te spelen. In plaats daarvan luisterde de Sovjet-leider naar een man,
president Reagan, die de Hollanditis-patiënten jarenlang als de duivel hadden
gezien.

Het zou een les voor de huidige Nederlandse politiek moeten zijn.

Nu een meerderheid van de bevolking de grenzen wil sluiten, dreigt een zelfde
zinloze en utopistische zelfverering als destijds.

Het afgelopen jaar kreeg Wilders op dit punt, met zijn grenzen dicht, werkelijk
alle ruimte van de andere partijen. En je mag hopen dat het tegengeluid komend
jaar luid en duidelijk, en uit alle politieke hoeken, zal klinken: Nederland
kan, als bestuurlijke entiteit, de vluchtelingencrisis niet alleen oplossen.

Radicalisering helpt niet. Schreeuwers helpen niet. Geweld helpt niet. We worden
omringd door het buitenland, daar leven we van, daar eten we van: Nederland kan
niet dicht.

Uitgerekend nu hunkert deze discussie naar vurige pleidooien vóór
internationalisme en tegen radicaliteit. Naar politici die over de volle breedte
tegen de burger durven te zeggen: het buitenland bestaat, het is vlakbij, wees
blij, zonder buitenland zouden we niet veel zijn: zonder buitenland, en zonder
voldoende herinneringen, schaffen wij het niet.

De nationalisten van nu en de vredesactivis- ten van toen: ze hebben meer gemeen
dan ze, vrees ik, zelf willen accepteren

LOAD-DATE: 21 December 2015

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2015 NRC Media B.V.
                              All Rights Reserved

                               7 of 127 DOCUMENTS



                                NRC Handelsblad

                            30 november 2015 maandag

'Den Haag speelt met onze veiligheid'

BYLINE: Door onze correspondent Wubby Luyendijk

SECTION: Binnenland

LENGTH: 1253 woorden


Interview Max van den Berg, commissaris van de koning

Deze week begint weer getouwtrek over gaswinning.  Erken de ellende van de
Groningers, zegt  Max van den Berg.

'En nu is het afgelopen.' Max van den Berg ontvangt met een stevige handdruk en
sterke koffie. Naast hem ligt een A4'tje met aantekeningen. De commissaris van
de koning in Groningen heeft een boodschap voor het kabinet. Dat besluit komende
maand over de gaswinning in Groningen waardoor de bodem beeft en huizen en
mensen beschadigd raken. Van den Berg waarschuwt:  ,,Behandel ons fatsoenlijk,
net alsof we gewone Nederlanders zijn."

Roept u dat niet al drie jaar, sinds de klap bij Huizinge?

De grijze wenkbrauwen fronsen. ,,De staat heeft sinds 1963 voor kapitalen aan
aardgas uit de Groninger klei gehaald. Jaar in jaar uit is Nederland met óns gas
verwarmd. Tegelijkertijd is de veiligheid hier decennia genegeerd, constateerde
de Onderzoeksraad voor Veiligheid in februari. Er zijn nu meer dan 55.000
meldingen van bevingsschade. Muren scheuren. Huizen, scholen en kerken worden
gestut, boerderijen gesloopt. Vorige week moest een gezin uit Bedum halsoverkop
het huis uit. Instortingsgevaar. En dit is niet de Borinage, dit is het
Hoogeland. Groningers zijn trots op dit gebied."

Minister Henk Kamp zegt dat hij de veiligheid van de Groningers voorop stelt.

,,Dat vindt hij. Maar die ballon is doorgeprikt. Daarover was de uitspraak van
de Raad van State deze maand knetterhard: economie gaat  boven veiligheid in
Groningen. Je zou verwachten dat het kabinet en het gasbolwerk zich dat
aantrekken - van GasTerra en de Nederlandse Aardolie Maatschappij tot aan
grootaandeelhouders Shell en ExxonMobil en Energie Beheer Nederland. Maar de
minister wil op voorhand niet uitsluiten dat hij meer gas gaat winnen. Dat is
kennelijk zijn behoefte om strikt te zijn. Maar die opstelling heeft ook
psychologische kosten. Mensen denken: moeten we dit als Groningers ook nog
meemaken?"

Nou?

,,Nee!"

Deze week reizen Groningse onderhandelaars af naar Den Haag. De commissaris van
de koning gaat het ,,niet met onsjes meer of minder doen. Dit keer gaan we niet
millimeteren over elke regeling. Laat de koopman in het kabinet achteruit
stappen en de staatsman naar voren treden." Met een blik op zijn A4'tje: ,,Dat
betekent punt 1 dat de gaskraan verder dichtgaat, naar maximaal 20 miljard kuub
gas per jaar. En punt 2: dat men álle bewoners en dorpen op het Groningse
gasveld snel, royaal en toekomstbestendig compenseert."

Die 20 miljard kuub aardgas noemt Van den Berg niet zomaar. Daarmee kwam het
Staatstoezicht op de Mijnen in juni: ,,Dan verdwijnt het rood van acuut gevaar
uit de risicokaart. Het is 13 miljard kuub minder aardgas dan de 33 miljard die
is voorzien en zal de schatkist zo'n 2,2 miljard aan gasbaten kosten. En ja,
daarvoor moet je contracten met de Duitsers en de Belgen openbreken.  Maar
voordeel is brede erkenning voor het gebied. Groningers weten: nu staan wíj
voorop. En je koopt tijd om de 140.000 panden te versterken en het gebied
sociaal en economisch vooruit te helpen. Steviger en duurzame huizen met nul op
de energiemeter. Toekomstbestendige scholen en zorgcentra, want de bevolking
ontgroent en vergrijst."

Gedraagt Groningen zich niet als Rupsje Nooitgenoeg? In drie jaar tijd wordt al
een derde minder gas gewonnen.

,,De minister heeft zeker stapjes gezet. Maar altijd met tegenzin.  Daardoor
leeft onder de bevolking het gevoel: dit is niet oprecht. Voor Groningers is de
draai nog niet gemaakt. Steeds vaker proberen ze bij de rechter hun gelijk te
halen. Ze  staan alleen in hun strijd tegen de Nederlandse Aardolie Maatschappij
(NAM). En de overheid laat hen in de steek."

Groningers willen geen gasbevingen, zeggen ze, ze willen hun toekomst terug.

,,Over één beving kan iemand zich heen zetten, de tiende keer lukt dat niet
meer. Groningers verdienen een stip op hun horizon. Dat doe je niet met
aardbevingsbestendig behang en triltafels. Dat doe je ook niet met onverwachte
mededelingen over een beperkter aardbevingsgebied. Valt iemand van de ene op de
andere dag ineens buiten de schaderegeling - dat noem ik tegenwerken."

De minister hecht aan 'peer reviewed' wetenschappelijk onderzoek.

,,Ik noem dat niet wetenschappelijk, ik noem dat tegenstrijdig. Zijn
technocratische aanpak stoort me mateloos. Veiligheid is meer dan een
kostenpost, toekomst meer dan stenen alleen. De sociaal-psychologische kant
erkennen, dat is de belangrijkste les die ik de laatste drie jaar geleerd heb.
Groningers konden bij meer dan 1.000 euro bevingsschade aanspraak maken op
gratis zonnepanelen. Die regeling sloeg aan. Wat gebeurt er? Op 1 januari stopt
dat  vanuit de gedachte: eigenlijk hebben we jullie verwend. Dat getuigt van een
enorme minachting voor de Groningers. Men speelt met onze veiligheid en de
gaswinning loopt gevaar."

Is dat een dreigement?

,,Het draagvlak staat op het spel. Men heeft de regio nodig voor een license to
operate. En dan bedoel ik niet de bestuurders, maar de bewoners. Die gaan  dwars
voor de gaswinning liggen. Groningers willen nú zien dat het roer omgaat."

En anders?

Ontwijkend: ,, Fors investeren in Groningen is  een zaak van het hele kabinet.
En het roer gaat alleen maar om als we Groningers steun en erkenning geven. Als
we naast hen gaan staan en niet tegenover hen. Dat we niet op het maximum, maar
op het  minimum van gaswinning zitten en zorgen dat de Nationaal Coördinator met
een royale zak geld aan de gang kan. Uit ervaring weet ik dat de
versterkingsoperatie zo tien jaar duurt."

De ogen van Max van den Berg gaan glimmen. Hij vertelt over zijn tijd als
PvdA-wethouder in Groningen, begin jaren zeventig. Hij was verantwoordelijk voor
de stadsvernieuwing.  Achttien wijken met tienduizenden huizen bleven behouden.
Bewoners waren de motor. ,,We hadden wijkgroepen en buurtcomités, voor elke
straat één. Er zaten ouders in, studenten, wijkagenten, mensen van de sociale
dienst, van openbare werken, noem maar op. Bewoners bepaalden zelfs waar we
moesten straatvegen."

U was toen fan van de overheid.

,,Ik schrik ervan hoever de overheid nu gaat in het afdekken van commerciële
belangen. Terwijl men gebonden is aan wetten en de rechtsstaat. Hoe financiële
belangen worden beschermd ten koste van de veiligheid en het welzijn van de
Groningers. En tegelijkertijd heeft dat me ook onverzettelijk gemaakt. Ik ben
geen schreeuwer. Maar  door de aardbevingen heeft mijn functie hier een
scherpere inhoud gekregen."

Aardbevingen Dit deed Kamp voor Groningen

Dit zijn de  vier belangrijkste maatregelen die  minister Kamp tegen de
Groningse gasbevingen nam:

1. Er is stevig aan de gaskraan gedraaid. Van ruim vijftig miljard kuub naar 33
miljard kuub. Daarvoor nam het kabinet de afgelopen twee jaar vier gasbesluiten.

2. In 2014 werd er met de regio een akkoord gesloten voor 1,2 miljard euro
compensatie. Dat is bestemd voor schadeherstel, versterking van huizen en
gebouwen en moet het gebied economisch vooruit helpen.

3. Dit voorjaar benoemde het kabinet een Nationaal Coördinator Groningen.
PvdA'er Hans Alders maakt een versterkingsplan waarover het kabinet in december
beslist.

4. De bewijslast bij bevingschade wordt omgedraaid. Schade  wordt de schuld van
de NAM tenzij het gaswinningsbedrijf het tegendeel kan aantonen.

Over Max van den Berg

Socioloog Max van den Berg (Ammerstol, 1946)  was voor de PvdA onder meer
wethouder, partijvoorzitter, en Europarlementariër. Hij zit nu de commissie voor
die PvdA-kandidaten voor de Tweede Kamerverkiezingen selecteert.

LOAD-DATE: 30 November 2015

LANGUAGE: DUTCH; NEDERLANDS

GRAPHIC: Commissaris van de koning Max van den Berg zet zich in voor de
Groningers.

PUBLICATION-TYPE: Krant

JOURNAL-CODE: NH_ART


                         Copyright 2015 NRC Media B.V.
                              All Rights Reserved

                               8 of 127 DOCUMENTS



                                NRC Handelsblad

                            24 november 2015 dinsdag

Over de keer dat de PVV zelf wegkeek;
Column

BYLINE: Tom-Jan Meeus

SECTION: Binnenland

LENGTH: 417 woorden


Wegkijken - dat vind ik nou een vondst. Weinig onschuldige woorden bieden zoveel
kansen voor politieke valsheid. Je haalt er alle intellectuele en progressieve
watjes in één keer mee onderuit. De lui die eindeloos oreren om de eigen lafheid
te maskeren. Die de waarheid niet aankunnen en de islamisering van de wereld de
thee nippend tolereren.

Al is de wegkijker niet altijd wie hij lijkt.

Ik las over de steun die president Hollande deze week op reis langs
wereldhoofdsteden zoekt voor de Franse oorlog tegen IS. Het herinnerde me aan de
vorige keer dat Frankrijk een soortgelijk initiatief nam. En de wegkijkers die
het toen ontmoette.

Islamistische groepen - zoals Al Qaeda - vielen in 2012 noordelijk Mali binnen.
Een jaar later hadden ze circa de helft van het land in handen. Frankrijk, de
oud-kolonisator, wilde optreden tegen de moslimextremisten, er kwam een
VN-resolutie met ruimte voor militair ingrijpen. Eind 2013 besloot Nederland mee
te doen. Samen tegen het islamisme.

In de discussies hierover verzetten zich in de Kamer slechts drie partijen: de
SP, de Partij voor de Dieren en de PVV.

Ja, ook de PVV. Gisteren las ik even de handelingen van het slotdebat terug, en
ik moet zeggen: hier leverde de partij een puntgaaf staaltje wegkijken.
Wegkijken voor gevorderden. De beste wegkijkperformance uit de recente politieke
geschiedenis.

PVV-woordvoerder was Raymond de Roon. Hij is oud-advocaat-generaal bij het hof
in Amsterdam, en dus zeer bekend met alle wegkijktrucs in hoogopgeleide kringen.
Je kon het merken. Bijna alle fracties, van D66 tot en met SGP, vroegen hoe het
mogelijk was dat uitgerekend zijn zo islamkritische fractie zich tegen deze
strijd contra het moslimextremisme keerde.

Welnu, zei Raymond, dit was primair een militaire taak van ,,de steenrijke
islamitische landen" in de regio. Hij vond het onnodig dat ,,Henk en Ingrid"
alsmede ,,Jan Soldaat" moesten ,,bloeden voor Mali". Zodoende prefereerde
Raymond wegkijken in de regio.

,,Kom bij mij nooit meer aan met het verhaal dat bestrijden van jihadisten een
prioriteit is voor de PVV", zei Frans Timmermans in december 2013, toen nog
minister van Buitenlandse Zaken.

Afgelopen vrijdag vonden 19 mensen de dood in Mali toen Al-Qaeda en een
gelieerde moslimextremistische groep een hotel in de hoofdstad bezetten. Franse
en Amerikaanse militairen bevrijdden gijzelaars.

Geert Wilders twitterde de hele dag over terreur. Over Mali zweeg hij.

'Henk en Ingrid'  en 'Jan Soldaat' hoefden  niet te 'bloeden voor Mali'

LOAD-DATE: 24 November 2015

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NH_ART


                         Copyright 2015 NRC Media B.V.
                              All Rights Reserved

                               9 of 127 DOCUMENTS



                                NRC Handelsblad

                           21 november 2015 zaterdag

En gelden ze ook voor terreurverdachten?;
de rechtsstaat Folkert jensma

BYLINE: Folkert jensma

SECTION: Opinie & Debat

LENGTH: 585 woorden


'Onze manier van leven'. Premier Rutte zei het na de aanslagen en het echoot al
de hele week na. Wat is de kernwaarde na 'Parijs'? Solidariteit,   humaniteit,
gelijkheid, vrijheid, nuchterheid? Als de politiek maar niet overreageert en de
rechtsstaat met het badwater weggooit, dacht ik nog. Bij aanslagen begint
niemand het areaal aan bestaande bevoegdheden op te sommen. Nee, nieuw moet het
zijn, en strenger. Dat heeft het voordeel dat falen de schuld is van lacunes. En
dus vroeg de VVD om een blanco cheque om iedere teruggekeerde Syriëganger te
vervolgen, ongeacht wat hij of zij daar deed. Wrong place, wrong time, dat moet
genoeg zijn. In Frankrijk is de noodtoestand verlengd. Maar waarom zit die
rechtsstaat toch in de weg? Je kunt ook andersom reageren - door de rechtsstaat
juist te versterken. Maar nee, in geval van 'oorlog' sneuvelt eerst de waarheid
- en dan wordt de rechtsstaat opgeschort. Of tenminste opgerekt. Soms met
excessen tot gevolg. Zie hoe de VS na 9/11 de weg kwijt raakten in marteling,
ontvoering en spionage. Het werd allemaal politiek nodig gevonden en juridisch
goed gepraat. Ook de Amerikaanse pers hobbelde mee.

Wat er na 9/11 bij ons aan wetgeving loskwam is ook niet gering. Ik heb het nog
weer eens opgezocht.  Ook om het idee 'rechtsstaat' te ijken: wat laten wij
eigenlijk nu al toe? De beste praktijktoets is dan checken hoe de burgerrechten
van de meest verderfelijke types ervoor staan. Lui die kinderen verkrachten of
kalasjnikovs leegschieten op  terrasjes. Ook zij zijn gelijk aan ons, louter
omdat zij onder ons zijn. Dat is art. 1 van de grondwet - de Egalité uit de
revolutie.

Nu zijn er tenminste zes anti-terreur wetten sinds 2002 aangenomen waarbij
fundamentele rechten van terreurverdachten in het geding zijn. Bijvoorbeeld op
een eerlijk en tijdig proces. Op een heldere, voorspelbare delictsomschrijving.
Op een voldoende onderbouwde verdenking, voordat hechtenis mag. Dan ontdek je
dat het alleen voor terreurverdachten mogelijk is gemaakt meer dan twee jaar in
voorlopige hechtenis te verblijven, voor het  strafproces moet beginnen. (Voor
normale verdachten is de maximale termijn tot het proces 104 dagen). De advocaat
van  terreurverdachten kan de toegang tot het dossier met het bewijs voor meer
dan 27 maanden deels of helemaal worden verboden.

Moeten er bij 'gewone' burgers duidelijke feiten of omstandigheden zijn waarop
een verdenking kan rusten, bij terreurverdachten zijn 'aanwijzingen' genoeg. Let
op: dit is geen woordenspel. Bij een gewone verdachte moet de staat een redelijk
vermoeden van schuld hebben dat een bepaalde persoon zich schuldig maakte aan
een concreet feit. Bij  terreurverdachten zijn  anonieme tips, oncontroleerbare
informatie of zelfs niet specifieke, 'softe'  informatie  voldoende. Dader noch
doelwit hoeven echt duidelijk te zijn. Volgens een analyse uit 2010 van
Nijmeegse strafrechtexperts is 'aanwijzing' juridisch een zodanig rekbaar en
ongrijpbaar begrip ,,dat daarvoor geen ondergrens kan worden geformuleerd". Dus
als u anoniem  de politie belt en zegt dat u gehoord heeft dat uw buurman de
Westerse samenleving veracht en van plan is grote schade aan te richten, dan is
dat voldoende. Buurman is  juridisch geslaagd als terreurverdachte en mag
afgetapt, gefouilleerd of gevolgd worden. Welkom in de moderne rechtsstaat, waar
de rechtsbescherming van terreurverdachten aanzienlijk minder is. Dat hoort
niet, in 'onze manier van leven'. En die kant gaat het wel op. Dat moet
krachtig verhinderd worden.

LOAD-DATE: 20 November 2015

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NH_ART


                         Copyright 2015 NRC Media B.V.
                              All Rights Reserved

                              10 of 127 DOCUMENTS



                                NRC Handelsblad

                           21 november 2015 zaterdag

Als Rutte alleen  nog Nationaal Secretaris voor kiezersgrillen is;
Haagse Invloeden

BYLINE: Tom-Jan Meeus

SECTION: Weekend

LENGTH: 1384 woorden


Op wie moet je letten om Den Haag te begrijpen? Deze week: Rutte en de
structuurzwakte van het moderne regeren.  Ofwel: hoe het premierschap
gereduceerd dreigt te worden tot Nationaal Secretaris voor kiezersgrillen.

Tekst Tom-Jan Meeus  Illustratie Ruben L. Oppenheimer

En zo resteerde van het Hollandse regeren deze week nog slechts de impotente
variant: alle partijen praten mee, hoe klein ook, waardoor de machthebbers bijna
niets meer te zeggen hebben.

Eindeloos inspraak, minimaal resultaat. Een heel land gekluisterd aan een
rampenzender in verband met de Parijse aanslagen, groeiend verlangen naar
eenheid en daadkracht, en Den Haag dat op de oude voet doorgaat: lekker
stoorzendertje voor de premier spelen.

Want je zou het, zeker in zo'n week, bijna vergeten: nog steeds moet het kabinet
zijn uiterste best doen om volgend jaar de belasting te verlagen.

Nogal normaal beleid voor deze tijd, zou ik denken. 1.500 euro erbij voor een
gemiddeld gezin. Gewone mensen-bonusje om het einde van de magere jaren te
onderstrepen. Het nationale zelfvertrouwen de goede kant op nudgen.

Evengoed vrees ik dat diezelfde gewone man het lot van zijn bonusje allang uit
het oog verloren is. Eerste berichten over miljardenmeevallers noteerde ik al in
januari. Coalitieplannen om belastingen in 2016 fors te verlagen circuleren
sinds het voorjaar.

Volgde het formele circus: kabinetsberaad, Prinsjesdag, Algemene Beschouwingen,
Financiële Beschouwingen. Ten slotte het Tweede Kamerdebat over de wet zelf -
het zogenoemde Belastingplan. Telkens werd het bonusje aangekondigd.

Maar toen het woensdag op stemmen aankwam, zagen we in welk wonderlijk stadium
het bestel is beland. In de Tweede Kamer waren 91 leden, ruim zestig procent,
vóór de verlaging - maar in kabinet en coalitie domineerde het pessimisme.
Reden: als partijen over een maand in de senaat hetzelfde stemmen, is de hele
verlaging van de baan.

Dus het enige dat de coalitie nu nog kan is beginnen aan het zóveelste rondje
onderhandelen met de oppositie: praten, druk zetten, bluffen.

Durven de tegenstemmers uit de Tweede Kamer - D66, ChristenUnie, SGP, 50Plus,
SP, Partij voor de Dieren, PVV - de gewone man dat bonusje werkelijk door de
neus te boren? Dat werk.

Misschien lukt het. Maar mij lijkt dat de machteloosheid waartoe het bestel
kabinetten en premiers dwingt domweg niet redelijk meer is. Is dit de bedoeling
van regeren: armpje drukken met de oppositie vanuit krachteloosheid?

Maar zoals dat gaat: die belastingstemming was woensdag nog niet voorbij of een
ander thema met schandaalpotentie diende zich aan. De grote Tweede Kamerfracties
vaardigden elk een lid af aan de onderzoekscommissie die Stiekemgate in handen
neemt. In Den Haag zul je weinig mensen vinden die Carola Schouten
(ChristenUnie) het voorzitterschap niet toevertrouwen.

Boeiend genoeg was de PVV bereid zich bij dit gezelschap nepparlementariërs aan
te sluiten. Geert Wilders' fractie vaardigde Raymond de Roon af,
oud-advocaat-generaal bij het Hof in Amsterdam. Een zwijgzaam man.  En iemand
met een bijzonder verleden in eigen gelederen: toen hij de penningen van de
fractie nog beheerde, gunde hij zijn medewerkster, met wie hij ook privé optrok,
een plotselinge salarisverhoging van maar liefst 1.467 euro per maand.

Zo'n beetje het bedrag dat het kabinet nu op jaarbasis als extraatje aan de
burger wil geven - met dit verschil dat De Roon dit dus maandelijks aan de
medewerkster toekende. Destijds waren er PVV'ers die er bij Wilders over
klaagden - maar de partijleider, angstig voor intern gedoe, liet het lopen.

Het zou me trouwens niets verbazen als die commissie iets anders wordt dan velen
denken. Duidelijk is dat talrijke politieke prominenten een veel beperktere
taakopdracht voor zich zien dan veel mensen verwachten.

Zij vinden het genoeg als het OM-dossier, met daarin vage aanwijzingen van
lekkende fractievoorzitters uit de commissie-stiekem, zo snel mogelijk in
geanonimiseerde vorm wordt doorgestuurd naar de Hoge Raad, zonder als Kamer op
onderzoek uit te gaan. En niemand moet verbaasd zijn als het ook zo loopt. Met
als slotsom dat het zaakje met een sisser afloopt.

Iets soortgelijks dus als het debat, donderdag, over de Parijse aanslagen. Dat
was trouwens ook een wonder van inhoudelijkheid. Anders dan de vorige twee keer
wist Wilders de rest van de Tweede Kamer niet te raken. Zijn moties van
wantrouwen zijn zozeer een ritueel geworden dat ze alleen nog nieuwswaarde
hebben als hij ze niet indient.

Intussen is nogal van belang dat de Eerste Kamerfractie van de VVD naar
verwachting komende dinsdag een nieuwe voorzitter kiest; de opvolger van Loek
Hermans. Geen kleinigheid: in de VVD ben je dan automatisch lid van de
partijtop, die ze daar het kernteam noemen.

Bedoeling was in eerste instantie dat de biechtstoelprocedure - vertrouwelijke
gesprekken waarin alle senatoren voorkeurskandidaten noemen - deze week zou
plaatsvinden. Maar in de Tweede Kamer hoorde ik dat er te veel kandidaten waren,
onder wie de oud-ministers Annemarie Jorritsma en Frank de Grave, zodat een
vlugge verkiezing te riskant geacht werd. Nog steeds zeggen direct betrokkenen
dat de uitkomst lastig te voorspellen is.

Dit is vooral ook zo belangrijk omdat, ondanks al het andere nieuws, hét
politieke thema van de komende maand het lot van de Belastingplan in de senaat
wordt. Dit vergt hogeschoolpolitiek voor bijna alle politiek leiders. En niet
alleen omdat burgers aan het eind van de maand graag iets extra's overhouden.

Je zult zien dat de coalitie vooral de druk op D66 opvoert. Boeiend is hierbij
dat Alexander Rinnooy Kan woordvoerder van de D66-senaatsfractie is. Een man uit
de polder (oud-VNO- en SER-voorzitter) die zich al langer beijvert voor
uitbreiding van het lokaal belastinggebied: minder heffingsbevoegdheid voor
nationale politici, meer voor lokale. Het zou zomaar kunnen dat de coalitie hem
op dit punt (tentatieve) toezeggingen zal doen.

Ook wordt komende maand de vraag of CDA-senatoren wel boodschap hebben aan
partijleider Buma's eis om onderhandelingen hierover alleen in het openbaar te
doen.

Zo komt zo'n beetje ieders reputatie op het spel te staan. Rutte moet zijn naam
als dealmaker waarmaken. Het gezag van Buma en Pechtold als partijleider kan
uitgedaagd worden.

Pechtold heeft in dit soort conflicten vaak een handicap: zijn kiezers zijn erg
op de hand van het kabinet - waardoor hij ten slotte vaak met de coalitie in zee
gaat. Daarom peilde Rozemarijn Lubbe van het EenVandaag opiniepanel deze week op
mijn verzoek onder ruim 1.200 D66-kiezers hoe zij vinden dat hun partij zich
opstelt.

Tekenend voor de ingewikkeldheid van de kwestie is dat D66-kiezers aarzelen. Zij
steunen de afwijzing van het Belastingplan door hun partij deze week (55 om 30
procent). Maar zij zijn onbeslist of dat in de Eerste Kamer ook moet: 43 procent
wil afwijzing, 39 procent goedkeuring; de rest weet het niet. Verdisconteer je
de foutenmarge dan houd je globaal evenveel voor- als tegenstanders over. Ergo:
elke keuze is riskant voor D66.

Maar uiteindelijk staat er iets groters op het spel. Een fundamentele zaak: is
het werkelijk de rol van de Eerste Kamer om plannen, waarvoor een ruime
meerderheid aan de overkant is, om alléén politieke redenen af te wijzen?

Niemand zal betwisten dat de senaat dit recht heeft. Maar als de senaat de
lagere belasting afwijst zonder kritiek op de kwaliteit van de wetgeving, treden
we een nieuw tijdperk van mogelijke bestuurlijke chaos in: dan is het voor de
twee Kamers gelegitimeerd verschillende keuzes te maken enkel omdat de één een
actueler mandaat heeft dan de ander.

Willen we dat? En moet een Eerste Kamer blijven bestaan als leiders aan de
overkant de stem van partijgenoten in de senaat bepalen?

In dat geval, zou ik denken, reduceren we het premierschap tot een Nationaal
secretariaat voor kiezersgrillen.

Wijlen Anne Vondeling (PvdA) wierp ooit op wat de Tweede Kamer eigenlijk is: lam
of leeuw? Hoogste tijd dat een gezaghebbend politicus nu een zelfde vraag over
de Eerste Kamer stelt: kwaliteitscontroleur of politiek huurlingenleger?

Als kiezers steeds meer verwachten van kabinetten en hun premiers, kan Den Haag
ze  niet langer blijven marginaliseren.

Rutte II is nu zo verzwakt dat het alleen vanuit een krachteloze positie armpje
kan drukken met de oppositie

LOAD-DATE: 23 November 2015

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2015 NRC Media B.V.
                              All Rights Reserved

                              11 of 127 DOCUMENTS



                                NRC Handelsblad

                            20 november 2015 vrijdag

Groeiende kloven  tussen Amsterdammers

BYLINE: Bas Blokkker

SECTION: Amsterdam

LENGTH: 479 woorden



          Cijfers Verschillen, staatjes en leuke weetjes in  jaarboek Amsterdam
in cijfers.


        Amsterdam.  De verschillen in de stad zijn en blijven groot. Wie de
gegevens ziet in Amsterdam in cijfers 2015 kan het niet ontkennen. Van
overgewicht tot huizenprijzen, van sporten tot (niet) werken, in Amsterdam loopt
er een grens tussen kansarm en kansrijk. Die grens is vrijwel steeds dezelfde en
loopt geografisch nog altijd ruwweg over de ringweg A10.

Deze week bracht het gemeentelijk bureau Onderzoek, Informatie en Statistiek
zijn jaarboek uit. En welke bladzijde je ook opslaat, je komt altijd wel een
staatje tegen als dit: huishoudens met een inkomen dat niet hoger ligt dan 110
procent van het wettelijk minimum. Dan zie je dat het percentage arme
huishoudens tussen 2011 en 2012 stijgt in de stadsdelen Nieuw-West, Noord en
Zuidoost, en daalt of gelijk blijft in de rest van de stad. Het staatje ernaast
laat zien dat deze kloof onder jongeren tot en met 17 jaar nog sterker groeit -
geen goed nieuws voor de stad.

Vanuit welke hoek je ook kijkt, steeds krijg je zicht op hetzelfde fenomeen. De
onderzoekers van de afdeling Wonen noteerden de ,,verbeteraspecten" die bewoners
in hun buurt het belangrijkst vinden. In Zuid vonden ze dat er meer
parkeerplaatsen nodig zijn. In  Centrum zouden de straten wel wat schoner mogen.
Alleen in de stadsdelen Nieuw-West, Noord en Zuidoost noemen de bewoners
'veiligheid' als verbeteraspect.

Dat de kloof ook ,,een kleurtje heeft", zoals wethouder Arjan Vliegenthart (werk
& inkomen, SP) het pleegt te noemen, komt naar voren in een staatje over de
beroepsbevolking. Het percentage van de beroepsbevolking dat werkloos is, ligt
gemiddeld in de stad op 9 procent. Voor Amsterdammers van Marokkaanse komaf ligt
het gemiddeld op 17 procent, die hebben dus bijna twee keer zoveel kans om
werkloos te worden. Ook geen goed nieuws voor de stad.

Bij de presentatie van het boek wezen verschillende onderzoekers ook op andere
groeiende kloven tussen Amsterdammers. Hester Booij liet aan de hand van een
modelgezin, inkomsten anderhalf keer modaal, zien hoe snel de woningen binnen de
ring buiten het bereik van gewone burgers zijn geraakt. Dit gezin zocht een huis
van tussen de 80 en de 100 vierkante meter. Met hun salaris was in 1992 nog 81
procent van de dat jaar verkochte huizen voor hen bereikbaar geweest. In 2002
was dat al gedaald tot ongeveer de helft van de huizen. Nu kunnen ze naar
schatting met hun salaris nog 42 procent van het huizenaanbod betalen.

Gelukkig staan er in het boek ook vrolijker weetjes, zoals de gemiddelde tijd
die het kost om, vanaf elk willekeurig adres in de stad, een brood te kopen: 7
minuten. Alleen in Londen gaat dat even snel. In Ljubljana en Riga heb je er
gemiddeld 23 minuten voor nodig. Een Big Mac koop je in Amsterdam in een stevig
kwartier. In Boekarest kost het je bijna een uur.

LOAD-DATE: 20 November 2015

LANGUAGE: DUTCH; NEDERLANDS

GRAPHIC: Huizenprijzen en persoonlijk inkomen

PUBLICATION-TYPE: Krant

JOURNAL-CODE: NRC Handelsblad


                         Copyright 2015 NRC Media B.V.
                              All Rights Reserved

                              12 of 127 DOCUMENTS



                                NRC Handelsblad

                           18 november 2015 woensdag

'Plots solidair met Beiroet? Bespaar ons uw bullshit'

SECTION: In het nieuws

LENGTH: 756 woorden


De sociale media hebben onze blik verruimd én vernauwd. Niet alles belandt op je
netvlies.

Ik ben deze rubriek vele malen begonnen. Voor de aanslag van donderdag in
Beiroet zou ze gaan over het verkeerde beeld dat veel Europeanen van Libanon
hebben.

Na de aanslag wilde ik vertellen hoe boos veel Libanezen worden als de
internationale media het hebben over Zuid-Beiroet als 'Hezbollah-bolwerk'.

Dat geeft de indruk dat de slachtoffers allemaal fanatiekelingen zijn, geen
gewone burgers die boodschappen deden toen twee zelfmoordterroristen zichzelf
opbliezen, met ruim  veertig doden als gevolg.

En toen was er Parijs. Ik geloof dat Dalia Khamissy, een bevriende fotograaf,
als eerste de vraag stelde. Het is een beetje haar stokpaardje. ,,Blij te zien
dat de ene na de andere vriend in Parijs zich als 'veilig' aanmeldt op Facebook.
Maar ik vraag mij af waarom Facebook dit gisteren niet heeft gedaan voor
Beiroet?", schreef ze.   ,,Misschien denken ze wel dat bomaanslagen ons
dagelijks leven zijn."

Beiroet is een cliché. Veel Europeanen denken meteen aan oorlog en bommen. Maar
de laatste bomaanslag was er 17 maanden geleden; de laatste aanslag in Parijs
was in januari. Voor Arabieren, of voor wie de regio een beetje kent, is Beiroet
dat andere cliché: party town, speeltuin van het Midden-Oosten, of die andere
vreselijke term, nu wel toepasselijk: het Parijs van het Midden-Oosten.

Zondag werd op de sociale media het regionale stormpje weggeblazen door een
andere, wereldwijde storm. Mensen deelden massaal  artikelen  over de aanslag in
Beiroet, de aanslag in Bagdad op dezelfde dag als Parijs en, vreemd genoeg, de
aanslag door Al-Shabaab op een universiteit in Kenia in april.

De boodschap:   media in het Westen hanteren een dubbele standaard. Westerse
levens zijn belangrijker dan niet-westerse. Men verzwijgt  deze andere
aanslagen. Maar er was meteen ook kritiek op de selectieve verontwaardiging, en
wel uit ... Beiroet.

,,Ik erger mij rot aan die plotse solidariteit met Beiroet",  schreef Samah
Hadid, een Australisch-Libanese mensenrechtenactiviste. ,,Deze mensen zijn niet
solidair met de slachtoffers. Ze willen alleen een politiek punt maken. Al die
mensen die nu pas interesse tonen voor de aanslag in Beiroet: bespaar ons uw
bullshit."

En toch. Vrijdag kreeg ik in NRC honderd woorden om de aanslag in Beiroet uit te
leggen. Met een grote foto, dat wel. Ik was toevallig in Amsterdam. Misschien
had ik meer plaats gekregen als ik ter plekke was geweest. Misschien ook niet.

Daardoor heeft u niet het verhaal gelezen van Adel Termos. Hij was met zijn
dochter vlakbij toen de eerste zelfmoordenaar zich opblies. Terwijl van alle
kanten mensen te hulp schoten zag Termos een tweede zelfmoordterrorist naderen.
Hij aarzelde geen moment en wierp zich op de man. Termos stierf bij  de explosie
die volgde, maar hij heeft wellicht tientallen andere levens gered.

De sociale media hebben onze blik verruimd én vernauwd. Veel mensen krijgen hun
nieuws via links die hun vrienden delen. Welke vrienden je hebt, bepaalt wat je
te zien krijgt. Mijn tijdlijn staat dagelijks vol met vreselijke dingen. Die van
u staat misschien vol met babyfoto's. Daar is niks mis mee. Maar weet wel: de
links die nu worden gedeeld over de aanslagen van Beiroet, Bagdad en Kenia
voeren naar artikelen die door journalisten zijn gemaakt, vaak met gevaar voor
eigen leven. We hebben ze niet verzwegen, ze zijn alleen niet op uw netvlies
beland.

Neem nu het Egyptische paspoort dat bij het Stade de France is gevonden. Dat
móést wel van een van de terroristen zijn. Alleen: het was van Walid. Walid is
een fanaticus maar dan van voetbal, schrijft onze wederzijdse Facebook-vriendin
Dalia Ezzat. ,,Hij was in Parijs met zijn moeder en zijn broer Wael, die een
medische ingreep moest ondergaan. Omdat hij voetbalgek is, was hij in het
stadion toen de aanslag plaatsvond. Walid is slachtoffer, geen dader. Hij vecht
nu voor zijn leven in een ziekenhuis in Parijs."

Hoeveel mensen hebben meegekregen dat er een Egyptisch paspoort is gevonden in
Parijs? En hoeveel dat het om een slachtoffer ging? Het hangt er een beetje van
af wie uw Facebook-vrienden zijn.

Toch heeft de hetze rond Beiroet al één concreet resultaat gehad. De kritiek
heeft Facebook-baas Mark Zuckerberg bereikt. Hij belooft dat de Safety Check,
voor het eerst gebruikt in april, na de aardbeving in Nepal, voortaan niet
alleen bij natuurrampen maar ook bij menselijke rampen zal  worden geactiveerd.

Beiroet is een cliché, veel Europeanen denken meteen aan oorlog en bommen

LOAD-DATE: 18 November 2015

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NH_ART


                         Copyright 2015 NRC Media B.V.
                              All Rights Reserved

                              13 of 127 DOCUMENTS



                                NRC Handelsblad

                           14 november 2015 zaterdag

'n Revolutie in vier jaar

BYLINE: Rosanne Hertzberger

SECTION: Opinie & Debat

LENGTH: 783 woorden


Vier jaar. Zo lang duurt het om uit het niets een grote maatschappelijke
verschuiving teweeg te brengen in Nederland. Het was 2011 toen Quincy Gario werd
gearresteerd bij de landelijke intocht in Dordrecht en het Zwarte Pietdebat
losbarstte. Vier jaar later heeft eenderde van de basisscholen geen Zwarte Piet
meer. Een flink aantal gemeenten hebben nu roetveegvarianten rondlopen bij de
intocht. En bij het Sinterklaasjournaal is de zwarte roet op. En dan het
bedrijfsleven. Beeldvormers bij uitstek. Als je ernaar vraagt, zoals deze krant
deed, roepen ze in koor dat Zwarte Piet absoluut niet uit het assortiment is
verdwenen. Maar sla een reclamefolder open van een Nederlandse speelgoedwinkel
en je ziet dat er wel degelijk iets is veranderd. Zwarte Pietjes vind je her en
der nog op snoepgoed, maar verder is hij geruisloos uit het commerciële beeld
van HEMA, Intertoys en Blokker verdwenen. Stond er in 2011 nog een zwart
geschminkte man met getuite knalrode lippen op de voorpagina van de Bart
Smit-folder zich te verbazen over alle korting, nu is dat ondenkbaar. Die folder
is hopeloos ouderwets geworden.

Ik moet eerlijk zeggen dat ik dacht dat zoiets decennia zou duren. Dat er eerst
een halve burgeroorlog aan vooraf moest gaan. Maar ik had geen rekening gehouden
met de zwijgende, anonieme, winkelende meerderheid. Er bestaat een grote groep
Nederlanders die niet schreeuwen op Facebook of in talkshows of op Twitter, die
geen zin hebben in ophef maar wel in gezelligheid. Voor hen (en voor mij) heeft
Zwarte Piet kennelijk  iets vreemds gekregen, iets ongepasts, iets ouderwets.
Iets waardoor hij niet meer op de voorpagina van folders thuishoort.

Fascinerend hoe zo'n maatschappelijke verschuiving zich voltrekt. Hoe Den Haag
zich er bijna volledig buiten heeft weten te houden. Het is een  geschenk dat
Rutte zich er, op wat onnozele opmerkingen na, niet mee heeft bemoeid. Zolang er
geen echte mensenrechtenschending of andere onrechtvaardige situaties
plaatsvinden, hoort Den Haag zich niet te mengen in discussies over hoe een
volksfeest gevierd moet worden. Zo'n imagoverandering van Zwarte Piet - van
'doodnormaal' naar 'beetje vreemd' naar 'ronduit racistisch' - die momenteel in
de hoofden van burgers plaatsvindt, moet niet met geweld worden opgelegd. Zoiets
moet organisch ontstaan. Dit was ontvlambaar materiaal. Het Zwarte Pietdebat had
alles in zich om een gat te slaan tussen volk en staat. Maar dat gebeurde niet.
Niemand kan zeggen 'hullie in Den Haag'. Deze revolutie kwam uit Nederland zelf.
Eerst waren er de activisten, driftig en onredelijk, zoals activisten horen te
zijn. Daarna waren er de juristen van het Amsterdams gerechtshof en de VN. Maar
uiteindelijk komt de echte verandering van anonieme basisschoolleerkrachten,
voorzitters van winkelverenigingetjes en bestuurders in gemeentes als Gorssel en
Wassenaar. Uiteindelijk zijn het de marketingtypetjes van Blokker en de
vormgevers van de HEMA-folder die Zwarte Piet  veranderen. Gewone Nederlanders
met banen, die  doen wat ze goed lijkt. Die de tijdsgeest proeven. En die
besluiten dat Zwarte Piet aan verandering toe is.

Het is prachtig als het zo gaat. En zo moet het weer gaan. Want het
bedrijfsleven kan nog meer betekenen voor niet-witte Nederlanders, die met te
grote regelmaat tegen racisme of ander onrecht aanlopen. Afgelopen week
verschenen in deze krant zes portretjes van InHolland-studenten, die geen Jasper
of Suzanne heten en er ook niet als Jasper of Suzanne uit zien. Vrolijke types,
die de toekomst positief inzien, die geen last zeggen te hebben van hun
huidskleur. U kent het wel: gewone Nederlanders, de anonieme zwijgende
winkelende meerderheid. Het enige waar ze bijna zonder uitzondering last van
hebben: een baan vinden. En dat begint bij hun naam en uiterlijk. Rowayda
Alshaibahs neefjes, die de Vries heten en geen hoofddoek dragen, vinden
makkelijker een baan. Othman solliciteert ook weleens met de naam "Jochem" want
die mag vaker op gesprek komen. Maar in Nederland hoort je CV nu eenmaal een
naam én foto te hebben. Die foto is in de VS al ondenkbaar.

Als Zwarte Piet ons iets leert, is dat je ongeschreven regels met zijn allen
kunt herschrijven. Er is een groepje anonieme managers van Philips, KLM en
Unilever voor nodig die op een dag besluiten dat een foto geen onschuldige
manier is om je CV een persoonlijk tintje te geven. En dat een naam geen
neutrale  informatie is, maar een ongewenste onnodige toevoeging. Op een dag
worden we wakker en is anoniem solliciteren de norm geworden; zonder dat iemand
dat heeft opgelegd, maar gewoon omdat de tijdsgeest is veranderd. Het kost een
paar jaar, maar het kan.

Zwarte Piet leert:  ongeschreven regels kun je herschrijven

LOAD-DATE: 13 November 2015

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NH_ART


                         Copyright 2015 NRC Media B.V.
                              All Rights Reserved

                              14 of 127 DOCUMENTS



                                NRC Handelsblad

                            13 november 2015 vrijdag

Dodelijk poeder in  een  verjaardagskaart

BYLINE: Enzo van Steenbergen Illustratie Sebe Emmelot

SECTION: Het Grote Verhaal

LENGTH: 1203 woorden



           Euthanasie De Nederlandse Vereniging voor een Vrijwillig Levenseinde
gaat proberen een pil voor zelfeuthanasie te introduceren. In de praktijk is
zo'n pil al verkrijgbaar.

Op de tafel voor Kika Notten (52) staat een zware vijzel. Het huis van haar
ouders in Wassenaar. Vader Tom van Manen (83) drukt tientallen pillen uit een
pakje, en mikt ze in de vijzel. Zijn dochter stampt ze tot poeder. ,,Gek hè",
zegt Notten tegen haar vader. ,,Héél gek", antwoordt hij.

De pillen zijn per post bezorgd. Kika Notten belde voor haar vader een 06-nummer
en moest duidelijk zeggen: ,,Ik bel voor de medicijnen." Dat nummer kreeg ze van
een consulent van stichting De Einder, die mensen bijstaat in hun laatste
levensfase. De pillen kostten 250 euro. Vader en moeder gingen zelf naar het
postkantoor om het bedrag over te boeken.

Dat was drie jaar geleden. Het vermalen poeder werd in de familiekluis gestopt.
In december 2012  zou Tom van Manen het door zijn yoghurt roeren. Hij werd niet
meer wakker.

De Nederlandse Vereniging voor een Vrijwillig Levenseinde (NVVE) presenteerde
eind vorige week een nieuwe strategie. Daarin staat het plan voor een
wetenschappelijk experiment met een levenseindepil. Die zou in Nederland
geïntroduceerd moeten worden en gecontroleerd - legaal - uitgegeven kunnen
worden aan mensen die hun leven als voltooid beschouwen. De levenseindepil waar
de NVVE voor pleit, is in de praktijk al jarenlang verkrijgbaar.

Er zijn verschillende manieren om aan middelen te komen die zelfeuthanasie
mogelijk maken. Die routes beginnen bij de NVVE zelf, of bij stichting De
Einder. Beide verenigingen, die onafhankelijk van elkaar werken, hebben
consulenten- of zorgcoördinatoren in dienst die in gesprek gaan met mensen die
verzoeken om een levenseindepil. NVVE-directeur Robert Schurink: ,,Zij schatten
in of deze mensen echt toe zijn aan een middel om hun leven te kunnen
beëindigen."

De consulenten hebben lijsten met buitenlandse adressen waar de middelen te
bestellen zijn. Zij weten ook welke adressen betrouwbaar zijn, en welke niet.
Bekend zijn de Mexicaanse route voor een dodelijk drankje en de Chinese route,
nu het meest aangeraden, voor een dodelijk poeder. Het Nederlandse 06-nummer dat
Kika Notten destijds kreeg lijkt nu buiten gebruik. Het is niet precies bekend
hoeveel mensen gebruikmaken van buitenlandse middelen om zelfeuthanasie te
plegen. Bij De Einder is het aantal cliënten met wie ten minste één persoonlijk
consult heeft plaatsgevonden vorig jaar gegroeid naar 607 cliënten. Dat
betekende een stijging van 29 procent ten opzichte van voorgaande jaren. De NVVE
geeft hierover geen cijfers.

Jannes H. Mulder (75), voormalig internist-oncoloog in de Daniël den Hoedkliniek
van het Erasmus Medisch Centrum, koos voor de Chinese route. Als arts heeft hij
zelf een paar keer euthanasie toegepast. Hij kijkt er niet onverdeeld positief
op terug. ,,Mijn tweede euthanasie was bij iemand die nog heel goed zelf de
gifbeker had kunnen opdrinken. Desondanks voerden wij per infuus een gevraagde,
directe euthanasie uit. Terugkijkend vind ik dat bizar en medisch arrogant. Voor
God spelen. Terug naar eigen verantwoordelijkheid is zelf je gifbeker opdrinken,
en het probleem niet op het bord van de medicus leggen."

Mulder klopte aan bij De Einder, dat hem na een gesprek een Chinees e-mailadres
gaf. Het adres staat bekend als betrouwbaar. Dat wil zeggen: zelfeuthanasie met
hun middel mislukte nog nooit en levering is gegarandeerd. Mulder bestelde via
de mail poeder voor twee personen - ook voor zijn echtgenote. Betaling verliep
via Western Union: 400 dollar. Twee weken later kwam een bruine enveloppe met
rode, Chinese poststempels. Er zat een verjaardagskaart in van ene 'John': happy
birthday. Het is een maskering die de Chinese leveranciers vaker gebruiken. In
de kaart was het zakje poeder gevouwen. Mulder heeft het in de kelder gelegd.
Zijn directe omgeving weet ervan: Jannes H. Mulder zal zijn eigen levenseinde
regisseren. Binnenkort test hij een schepje poeder op zijn goudvis: ,,Ik wil
zeker weten dat het werkt."

In het atelier van kunstenares Kika Notten staat een schilderij van haar vader.
Korte grijze haren, een blauw vest met daaronder een geruit overhemd en een
keurig, zijden sjaaltje. Gouden zegelring om de pink. Een bankier in ruste, maar
nog altijd onberispelijk. Toen Notten het schilderij maakte, begon haar vader
licht te dementeren.

Tom van Manen kende het gevoel van een falend lichaam. In zijn jeugd had hij
ernstige epileptische aanvallen. Zijn eigen ouders waren zwaar dement gestorven.
Zelfeuthanasie paste bij haar vader, vertelt Notten. ,,Mijn vader was heel
precies. Hij hield van controle en zekerheid. Dementeren paste niet in dat
plaatje."

De huisarts raadde het gezin aan om zelf naar een oplossing te zoeken, toen ze
informeerden naar euthanasie. Hij bleef wel betrokken. Zo kwam Notten bij
stichting De Einder, en kregen haar ouders het pakketje thuisgestuurd.

Bang om vervolgd te worden is Notten niet geweest. Na het overlijden kwam de
huisarts, die - zoals gebruikelijk - onnatuurlijk overlijden vaststelde. Dat was
voor hem geen verrassing; de huisarts was tot het laatst nauw betrokken. Er
kwamen twee agenten in huis, die begripvol waren. Ze namen het bakje waar de
yoghurt in had gezeten mee, samen met de lepel. Notten hoorde er nooit meer iets
van.

,,Ik besef dat ik in een grijs gebied heb geopereerd. Ik heb zelf de pillen
vermalen, en mijn vader dementeerde, waardoor hij niet altijd meer helemaal
helder was. Toch ben ik dankbaar dat ik het heb kunnen doen. Dit is het meest
intieme dat ik ooit met mijn vader heb gedaan. De kracht waarmee hij de vijzel
vasthield toen ik de pillen vermaalde was een helder signaal. Hij was altijd al
zo duidelijk in zijn wens. De hele familie kijkt met een goed gevoel terug,
omdat het mijn vader gelukt is weg te blijven van een situatie die hij nooit
wilde."

De avond voor de dood van Tom van Manen organiseerde de familie een
afscheidsavond. De volgende ochtend stonden zijn vrouw en drie kinderen om het
bed. In zijn badjas at hij met grote happen van zijn yoghurt.

De Chinese route, voor een dodelijk poeder, wordt nu het meest aangeraden

Binnenkort test hij een schepje op zijn goudvis. Om te zien of het werkt


          NRC peilde, in samenwerking met  artsenfederatie KNMG,  de mening van
gewone Nederlanders over de moderne euthanasiepraktijk. 3.264 lezers deden mee
aan het lezersonderzoek.

Ruim tweederde van alle deelnemers vindt dat er een levenseindepil beschikbaar
moet komen voor mensen die hun leven voltooid achten. Nu is die nog niet legaal
verkrijgbaar in Nederland.

Meerdere lezers schreven in hun bijdrage over de levenseindepil, die zij al in
huis hadden of reeds hebben gebruikt voor familieleden. Veel lezers waarschuwden
ook voor de gevaren: een dergelijke pil zou gestolen kunnen worden, misbruikt
door familie of ingenomen op een depressief of zwak moment.

Ouderenpsychiater Boudewijn Chabot bestudeerde voor zijn boek Uitweg alle
relevante jurisprudentie op het gebied van zelfeuthanasie en hulp door
familieleden. In zijn boek geeft Chabot een overzicht van de grenzen tussen
legaal en illegaal handelen. Zijn overzicht is opgesteld in overleg met
juristen.

LOAD-DATE: 13 November 2015

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NH_ART


                         Copyright 2015 NRC Media B.V.
                              All Rights Reserved

                              15 of 127 DOCUMENTS



                                NRC Handelsblad

                           12 november 2015 donderdag

Nog nooit politicus voor Hoge Raad wegens ambtsmisdrijf

BYLINE: Door onze politieke redactie

SECTION: In het nieuws

LENGTH: 485 woorden


Drie  vragen over lekken uit de 'commissie-stiekem' Eén keer eerder   is
vergeefs  een poging gedaan  politici voor de Hoge Raad te brengen.

Den Haag.  Het dichtste bij de kwestie die vandaag het Binnenhof beheerst,  komt
het onderzoek dat de rijksrecherche in 2009 deed, op verzoek van toenmalig
premier Balkenende. Er waren stukken uit de ministerraad gelekt over het
uitdiepen van de Westerschelde, dat lag toen ontzettend gevoelig.   Het lek werd
nooit gevonden.

De zaak waar Tweede-Kamervoorzitter Anouchka Van Miltenburg en haar dagelijks
bestuur vandaag over beslissen, is groter. Het gaat volgens het Openbaar
Ministerie om het ,,mogelijk lekken" door  ,,één of meer leden" van de
commissie-stiekem, waar de  fractievoorzitters uit de Tweede Kamer in zitten.
Officiële naam is de commissie voor de Inlichtingen en Veiligheidsdiensten
(CIVD) en die vergadert in beslotenheid en onder de voorwaarde van strikte
geheimhouding.   Informatie lekken kan  volgens het OM een ambtsmisdrijf zijn.

1 Is er ooit een politicus vervolgd voor een ambtsmisdrijf?

In de landelijke politiek is dat nog nooit gebeurd. Alleen de Tweede Kamer en de
regering kunnen beslissen  Kamerleden, ministers en staatssecretarissen te
vervolgen wegens een ambtsmisdrijf. Zij kunnen daartoe opdracht geven aan de
procureur-generaal van de Hoge Raad. De politicus moet dan meteen terechtstaan
voor de hoogste strafrechter.

In 2007 is wel een poging gewaagd: burgers wilden de ministers Donner en Dekker
laten vervolgen vanwege de brand in een cellencomplex op Schiphol. De Hoge Raad
zei er niets mee te kunnen, omdat het niet de Tweede Kamer of de regering was
die de opdracht gegeven had.

2 Wat is een ambtsmisdrijf?

In de wet staat een lange lijst, vrij specifiek omschreven misdrijven die
samenhangen  met de functie van een ambtenaar of politicus.   Voor reguliere
misdrijven kunnen Tweede Kamerleden  volgens de reguliere procedure als  '
gewone' burgers worden vervolgd  - denk aan het strafproces tegen PVV'er  Geert
Wilders.

3 Welke rol speelt NRC in deze kwestie?

Het OM schrijft in de persverklaring van gisteren dat ,,belgegevens van onder
meer de leden van de CIVD zijn onderzocht en enkele personen zijn gehoord". De
rijksrecherche heeft geen telefoons getapt. De NRC-journalist die het artikel
over de commissie-stiekem schreef, is niet door het OM gehoord.

Naar aanleiding van berichtgeving in De Telegraaf  dinsdag  heeft NRC
Handelsblad-hoofdredacteur Peter Vandermeersch opheldering gevraagd aan  het OM,
omdat mogelijk in strijd is gehandeld met de persvrijheid. Het OM reageerde daar
gisteren summier op en herhaalde onder meer de passage uit het persbericht dat
geen telefoons zijn getapt. NRC zegt niets over de totstandkoming van het
artikel omdat de krant grote waarde hecht aan bronbescherming.

NRC heeft opheldering gevraagd bij  het OM,  omdat mogelijk in strijd is
gehandeld met de persvrijheid

LOAD-DATE: 12 November 2015

LANGUAGE: DUTCH; NEDERLANDS

GRAPHIC: VVD-kamerlid Ton Elias vanmorgen bij  aankomst bij de
presidiumvergadering (dagelijks bestuur van de Tweede Kamer) over het lekken.

PUBLICATION-TYPE: Krant

JOURNAL-CODE: NH_ART


                         Copyright 2015 NRC Media B.V.
                              All Rights Reserved

                              16 of 127 DOCUMENTS



                                NRC Handelsblad

                            7 november 2015 zaterdag

Gideon vergat dat hij ooit euthanasie wilde

BYLINE: Enzo van Steenbergen

SECTION: Weekend

LENGTH: 1495 woorden


Euthanasie bij dementie

Wie euthanasie wil wegens dementie, moet daar in een vroeg stadium om vragen,
anders kan het niet meer. ,, Als mijn vader op enig moment een kasplantje is
geworden, is hij vergeten dat hij nooit een kasplantje wilde zijn."

Iedere dag ging Gerda Kruseman (80) uit Utrecht op bezoek bij haar echtgenoot
Gideon, ook toen hij haar al lang niet meer herkende. De gesloten afdeling van
het verpleeghuis, zes jaar lang. Een ernstige vorm van Alzheimer. Kruseman vond
haar echtgenoot soms onder de tafel, bevend van angst. Zijn jeugd in de Tweede
Wereldoorlog kwam terug, hij schreeuwde dat de Duitsers kwamen, jammerde om de
razzia's. Kruseman: ,,Gruwelijk om te zien. Ik had zeer veel liever gewild dat
er in een vroeg stadium euthanasie was gepleegd. Mijn man wilde dat ook. Helaas
vergat hij dat toen zijn persoonlijkheid veranderde door de ziekte."

Dementie is een van de meest ingewikkelde onderwerpen rond euthanasie. De
euthanasiewet (2002) biedt ruimte om euthanasie toe te passen bij dementerende
mensen, die hebben aangegeven dat te willen toen ze nog helder waren. In de
praktijk werken artsen daar vrijwel nooit aan mee als geen goed gesprek meer
mogelijk is. De patiënt kan de arts dan niet meer overtuigen van de
,,ondraaglijkheid" van het lijden - een wettelijke voorwaarde om te mogen
overgaan tot euthanasie. Vorig jaar werd, volgens het laatste jaarverslag van de
vijf toetsingscommissies voor euthanasie, 81 keer euthanasie toegepast bij een
dementerende patiënt, op een totaal van ruim 5.300.

Gerda en Gideon Kruseman leerden elkaar kennen op de universiteit. Een hecht
paar, dat twee kinderen kreeg en over de hele wereld zou gaan werken. Zij voor
de Wereldbank, hij voor organisaties die ontwikkelingswerk organiseerden. Begin
jaren negentig zag Gerda haar man vergeetachtig worden. Zijn financiële
administratie voor een project in Jemen klopte niet meer. Hij vergat eerst
afspraken, daarna steeds meer. Hoe werkt het koffiezetapparaat ook alweer? Met
welk knopje neem je de telefoon op? De diagnose kwam in 2005. Gideon Kruseman
verwerkte het nuchter. Hij zei: ,,Een ander krijgt kanker, ik krijg Alzheimer."

Praktisch als hij was, begon Gideon zijn einde te regelen. Het echtpaar had al
jaren een schriftelijk euthanasieverzoek, dat bij huisartsen en specialisten
bekend was en nu opnieuw werd besproken. Naar een verpleeghuis wilde hij niet,
zichzelf niet meer zijn al helemaal niet. De huisarts zegde toe te helpen als
hij uit het leven wilde stappen wanneer de dementie vorderde. Gideon Kruseman
zou zelf zijn moment kiezen.

Langzaam zag Gerda Kruseman in de jaren na de diagnose optimistische vrolijkheid
veranderen in zwartgallige somberheid. Geestigheid en scherpte verdwenen.
Negatieve gedachten kwamen. Haar echtgenoot werd een ,,onherkenbaar ander
persoon." Over euthanasie sprak Gideon nooit meer. Gerda zag zich geconfronteerd
met een ,,duivels dilemma".

,,Mijn man was iemand anders geworden. Zou deze nieuwe persoon ook euthanasie
willen? Hij sprak  er nooit meer over. Wie ben ik om een beslissing te nemen? Ik
vind het pertinent verkeerd als familie ook maar enige druk legt op iemand, dus
ik ben er ook niet over begonnen. We hebben een verpleeghuis gezocht, en daarna
zes  vreselijke jaren beleefd. Mijn man wilde dat ook niet. Ooit."

Gideon Pieter Kruseman overleed in februari op 79-jarige leeftijd.

Ton Schijvenaars (56) is op bezoek geweest bij zijn ouders in Roosendaal. Zijn
vader had een probleem. Hij kreeg zijn elektrische fiets niet meer aan de praat.
Op de hoek van de straat keerde hij om. ,,Ik moet zelf trappen", zei hij tegen
zijn zoon. Die had het probleem al gezien: vader vergat het knopje van de accu
aan te zetten. Net als bij een fietstocht een paar uur eerder.

Jac Schijvenaars (82) groeide op in een dorp bij Roosendaal. Hij werkte zijn
leven lang met de handen, als servicemonteur. Hij maakte kachels, en later
fornuizen en verwarmingen. Zijn vrouw Coos zorgde dat het eten op tafel stond.
Een gelukkig leven, zonder veel uitschieters. In het gezin werd altijd open
gesproken over de dood. Een schriftelijke euthanasieverklaring hebben Jac en
Coos al jaren, en deze wordt ieder jaar herhaald bij de huisarts. Hun wens: niet
eindigen als kasplantje.

Het was op de fiets, over Brabantse heidegrond en bossen, dat Schijvenaars enige
jaren geleden merkte dat zijn vader vergeetachtig werd. ,,Waar zijn we nu
precies?" Hij begon ook wat te slingeren. Vader en zoon kochten een tandem.
Tijdens die tochten vertelde Jac zijn enige kind steeds vaker over de problemen
die hij tegenkwam. ,,Tonnie, ik kan niet meer puzzelen."

De zoon besloot met zijn ouders te kijken naar colleges van hoogleraar klinische
neuropsychologie Erik Scherder, die regelmatig in De Wereld Draait Door vertelt
over dementie. Dat maakte indruk. Na de uitzending vroeg Ton Schijvenaars zijn
vader in de handen te klappen. Dat deed hij. Daarna pakte Ton één van de handen
vast. ,,Klap nog eens in je handen pa", vroeg hij. ,,Dat kan toch niet. Je hebt
mijn hand vast", zei Jac. Ton Schijvenaars: ,,Precies pa. Dit gebeurt in jouw
hoofd. Je hersenen geven straks niet meer de goede signalen af." De boodschap
kwam binnen.

Het verhaal van Ton en Jac Schijvenaars bevindt zich voor het punt dat Gideon
Kruseman voorbij liet gaan. Vader en zoon zijn zich bewust van die ingewikkelde
situatie; ze zoeken een oplossing. Hoe kunnen ze straks, als Jac ernstigere
geheugenproblemen krijgt, zorgen dat zijn euthanasiewens toch wordt ingewilligd?

Ton Schijvenaars: ,,Elke dag raakt mijn vader een stukje van zijn leven en
waardigheid kwijt. Straks is hij nog slechts een lege huls die op de verlossing
van de dood wacht. Maar toch... Als mijn vader op enig moment een kasplantje is
geworden, is hij vergeten dat hij nooit een kasplantje wilde zijn. En sommige
mensen zijn helemaal niet zo ongelukkig als ze dementeren. Het is voor mij een
enorm dilemma."

Ton Schijvenaars gaat komende week de euthanasieverklaringen van Jac en Coos
vastleggen op video. Het gezin hoopt dat dit de artsen extra overtuigingskracht
biedt wanneer zijn vader uit het leven wil stappen, ook al is hij dement.
Schijvenaars: ,,Ik ben God niet; ik heb niet het recht mijn vader van het leven
te beroven als hij dement is en niet meer weet wat hij wil. Maar mijn ouders
zeggen al zoveel jaren dat ze niet als kasplantje willen eindigen. Dan hoef je
niet meer te twijfelen."

Gerda Kruseman is ,,een beetje krakkemikkig door de ouderdom", maar geestelijk
zeer fit. Ze woont middenin het centrum van Utrecht, geeft computerlessen aan
senioren en haar kleindochter organiseert studentenfeesten in de werfkelder
onder haar oma's huis. Kruseman komt er wel eens binnenvallen. ,,Ik wil niet in
dezelfde situatie komen als mijn man. Dat weet de huisarts ook. Ik heb geleerd
dat je al om euthanasie moet vragen als je begint te vergeten. Als je jezelf
verliest, ben je te laat."

Alzheimer is  het ergste wat je kan overkomen.

Citaten uit reacties van lezers

Een oud dier wordt uit zijn lijden verlost. En de mens?

Mijn demente moeder gaf me nog  heel veel liefde.

Mijn arme Alzheimervader huilde als een wolf.

Ik wil niet dement in een verpleeghuis terechtkomen.

Mijn vader dementeerde, maar leed daar niet onder.

NRC peilde, in samenwerking met  artsenfederatie KNMG,  de mening van gewone
Nederlanders over de moderne euthanasiepraktijk. 3.264 lezers deden mee aan het
lezersonderzoek.

Dertig procent van de lezers gaf aan euthanasie te willen bij dementie. 35
procent vindt ondraaglijke pijn de voornaamste reden voor euthanasie.

Meer dan de helft van de lezers vindt dat een reeds ingediend schriftelijk
euthanasieverzoek gehandhaafd moet blijven als de patiënt dementeert. 13 procent
stelt dat een dementerende daar zelf niet meer over kan beslissen.

De komende tijd schrijft NRC over thema's die lezers bezighouden: welke rol
speelt de arts? Moet er een 'laatstewilpil' komen? Moet je geliefden kunnen
helpen bij euthanasie? Vandaag: gaan dementie en euthanasie samen?

De euthanasiewet (2002) biedt ruimte voor dementerenden om euthanasie te
krijgen, zelfs als de patiënt dat niet meer zelf kan zeggen. Volgens de wet kan
dan een eerder opgesteld schriftelijk euthanasieverzoek het mondelinge verzoek
vervangen.

Een arts wil  graag van de patiënt zelf horen, in woorden, klanken of gebaren,
dat het moment gekomen is dat hij ondraaglijk lijdt en dood wil. Artsenfederatie
KNMG volgt deze lijn: artsen beëindigen niet het leven van patiënten die daar
zelf niet meer om vragen.

KNMG-beleidsadviseur Eric van Wijlick, gespecialiseerd in euthanasie: ,,Vaak
wordt gedacht dat als het euthanasieverzoek op papier staat, het 'geregeld' is.
Maar een schriftelijk euthanasieverzoek is geen kluisdocument. Het is een goede
aanleiding om met elkaar in gesprek te gaan. Hoe beter de arts weet wat de
angsten, verwachtingen en bedoelingen rond euthanasie van de patiënt zijn, hoe
beter hij de signalen die een patiënt geeft kan interpreteren en recht kan doen
aan diens wens."

LOAD-DATE: 6 November 2015

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NH_ART


                         Copyright 2015 NRC Media B.V.
                              All Rights Reserved

                              17 of 127 DOCUMENTS



                                NRC Handelsblad

                            7 november 2015 zaterdag

Spreken is weer goud in politiek

BYLINE: Dirk Vlasblom

SECTION: Wetenschap

LENGTH: 1539 woorden


Politicologie Parlementariërs moesten in de 19de eeuw de collega's in de bankjes
overtuigen en in de 20ste eeuw de burgers voor de buis. Nu is het parlement weer
dé politieke arena. Daar zijn goede sprekers  in het voordeel.

Het parlement - de naam zegt het al - draait om het gesproken woord.
Discussiebijdragen en vragen aan het kabinet staan vaak op papier, maar ze doen
pas ter zake als ze worden voorgedragen. En een interruptiedebat vraagt om
improvisaties, ook al is het voorbereid. Het vragenuurtje in het Britse
Lagerhuis is een theatraal duel tussen premier en oppositieleider en elke goed
geplaatste kwinkslag krijgt luide bijval van partijgenoten in de bankjes en op
de publieke tribune. De kern van een parlement is het openbare debat en daarin
strijden argumenten en emoties om de voorrang.

Gelijktijdig met de herdenking van twee eeuwen Eerste en Tweede Kamer verscheen
dit najaar het boek Sprekende politiek van historicus Henk te Velde, hoogleraar
vaderlandse geschiedenis in Leiden. Daarin behandelt hij, meldt de ondertitel,
'redenaars en hun publiek in de parlementaire gouden eeuw'. Het boek gaat over
'de bloei en het maatschappelijke gewicht van welsprekendheid' in het
negentiende-eeuwse Britse Lagerhuis en de Franse Kamer van Afgevaardigden. Juist
die twee, omdat ze onder tijdgenoten golden als de meest prestigieuze
parlementen.

'Bloeitijd', 'gouden eeuw'? Voor een belangrijk deel van de negentiende eeuw was
het kiesrecht in Groot-Brittannië en Frankrijk voorbehouden aan de aristocratie
en de welgestelde burgerij. De legitimiteit van parlementen was dus beperkt.

De historicus legt uit. Te Velde: ,,Voor legitimiteit gelden ook andere
maatstaven dan aantallen kiesgerechtigden. Beide parlementen konden op bepaalde
momenten in de geschiedenis rekenen op massale steun van de bevolking. In
Frankrijk was dat het geval tijdens de Revolutie, toen de Constituante maar
liefst twaalfhonderd afgevaardigden telde en op de publieke tribune duizenden
toeschouwers zaten. In Groot-Brittannië had het Lagerhuis, ook al telde het
vooral aristocraten, het imago dat Oranje heeft in Nederland: beschermer van het
gewone volk. Ook al werkte het niet zo, het gold als  instituut waar ook het
volk terecht kon met zijn wensen."

Waarom is uitgerekend de 19de eeuw 'het gouden tijdperk van parlementen'?

,,Mijn boek gaat over welsprekendheid en die had in de negentiende eeuw een
grotere maatschappelijke betekenis en een groter effect op de politiek dan in de
eeuw daarna. Het deed ertoe of je goed kon spreken. Met welgekozen woorden
vestigde je gezag onder je collega's. Het parlement was een herenclub waarin je
in het debat je positie moest bevechten. Als de regering iets gedaan wilde
krijgen, kon ze zich niet beroepen op een regeerakkoord, want dat was er niet.
Er was ook geen fractiediscipline. Er waren wel partijbanden, maar die waren
losser dan tegenwoordig. Je moest in het debat laten zien dat wat je wilde ook
hout sneed.

,,In het parlement werden regelmatig grote maatschappelijke vragen aan de orde
gesteld en daarin speelde ook de oppositie een rol. Dat begrensde de speelruimte
van kabinetten. Tegenwoordig steunen regeringen doorgaans op parlementaire
meerderheden, maar dat was in de 19de eeuw niet altijd het geval. De koning kon
een kabinet samenstellen dat een meerderheid in het parlement tegenover zich
had. En dan was welsprekendheid als overtuigingsmiddel extra belangrijk."

Op welk voorbeeld richtte het Nederlandse parlement zich in de 19de eeuw?

,,Het woord 'parlement' valt in de eerste helft van de 19de eeuw bijna niet in
de Tweede Kamer. Wij hadden een 'Staten-Generaal' en dat was iets eigens. In een
parlement debatteer je op het scherp van de snede, en dat was in Nederland not
done. Het ging erom gezamenlijk tot oplossingen te komen, eerder met overleg dan
in debat. In de periode na 1815, die bekend staat als de Restauratie, zag je in
de Franse Kamer van Afgevaardigden een enorme polarisatie: tussen monarchisten
en liberalen, tussen erfgenamen en tegenstanders van de Revolutie. In Nederland
werd in die tijd juist elk meningsverschil weggepoetst. Thorbecke, opsteller van
de Grondwet van 1848, vond dat het parlement meningen veel scherper tegenover
elkaar moest zetten."

Retoriek is zowel overtuigen als ontroeren. Wie werd er in de 19de eeuw vooral
overtuigd of ontroerd? Collega-volksvertegenwoordigers of het grote publiek?

,,Dat verschuift in de loop van de 19de eeuw. Aan het begin van die eeuw draaide
het in debatten om het overtuigen van afgevaardigden. Via hen bereikte je het
relevante publiek - ook leden van de elite - dat op de publieke tribune zat of
het Kamerverslag las in zijn courant.

,,Door uitbreiding van het kiesrecht en de opkomst van massapartijen ontstond
een sterk gevoel voor het politieke debat. En niet alleen in het parlement. Op
massabijeenkomsten werden grote sprekers als Léon Gambetta,  William Gladstone,
Abraham Kuyper en Domela Nieuwenhuis met bewondering aangehoord. Rond 1900
verplaatste het meeslepende van het debat zich naar buiten de parlementen. Want
daar sleepte je mensen niet meer mee; die zaten er als lid van een partij en
waren onderworpen aan fractiediscipline. In de loop van de 20ste eeuw is de
verbinding tussen het parlement en het grote publiek, zeker in Nederland,
verdwenen. Maar we zouden nu wel eens op weg kunnen zijn naar een hernieuwde
verbinding."

Want?

,,In Nederland heeft de Tweede Kamer ingeleverd als controleur van de regering
en misschien ook wel als medewetgever - door monisme, strakke regeerakkoorden en
een oppositie die wel wat kan roepen, maar zonder effect. Tegelijkertijd is de
rol van de Tweede Kamer als debatforum toegenomen. Zeker in vergelijking met de
jaren 60, toen de golf van democratisering zich volledig afspeelde buiten het
parlement. Nu gaat het veel meer over wat er in de Kamer gebeurt. Wat doet
Wilders? Daar is veel belangstelling voor; dat is iedere avond op het nieuws. Er
valt van alles aan te merken op Wilders' aanpak. Maar dat hij ruimte krijgt,
komt door een verschuiving in de rol van de Tweede Kamer. Die hernieuwde
forumrol wordt nog versterkt door nieuwe media. Hoogtepunten in een debat kunnen
via internet eindeloos worden herhaald."

Is er een verband tussen de opkomst van populistische partijen in West-Europa en
een terugkeer van pathos, een beroep op emoties, in de politiek?

,,Voor Nederland is dat evident, al was het maar omdat in de Tweede Kamer de
pathos zo lang afwezig was. Die was bijna altijd ondergeschikt aan de
waardigheid van het parlement. Willem Drees kon soms met een zeker pathos in de
Tweede Kamer spreken (zoals bij de Russische inval in Hongarije), maar heel
ingehouden omdat hij als premier voor de waardigheid van de politiek stond. Dat
kan Wilders geen fluit schelen. Eerder het tegendeel: door die waardigheid met
voeten te treden toont hij zijn achterban: ik hoor bij jullie en niet bij Den
Haag."

Er wordt geklaagd over verruwing van het politieke debat. Is dat terecht?

,,Ik denk dat wij ons daar in Nederland veel te druk over maken. Die kritiek is
namelijk heel ambivalent. Aan de ene kant zeggen Kamerleden tuttut als het weer
eens hoog is opgelopen; aan de andere kant doen ze niks om het tegen te houden.
Want ze zouden met zijn allen best de voorzitter meer bevoegdheden kunnen geven.
Dat doen ze niet. Waarom niet? Omdat ze tegelijkertijd vinden dat de stemmen die
in de maatschappij gehoord worden ook in de Kamer moeten kunnen klinken. Van de
Britse en Franse geschiedenis kunnen we leren dat heftig debat niet meteen tot
rampen leidt en die - door ontlading en gemeenschappelijke discussie - zelfs kan
helpen voorkomen. "

Leggen argumenten in het politieke debat het intussen af tegen pathos?

,,Wat Aristoteles in zijn  Retorica 'logos' noemde, redelijke argumentatie, moet
permanent beschermd worden. Het is nooit een rustig bezit. Als iemand roept
'tsunami van buitenlanders' zijn feiten en cijfers als antwoord niet voldoende,
maar je hebt ze wel nodig, anders  eindigt het redelijke debat. Soms moet je er
ook keihard tegenin gaan. Zoals tijdens een recent debat, waarin Wilders in het
nauw werd gedreven. Hij begon toen te schelden en noemde Pechtold 'een nul'. Hij
had kennelijk geen argumenten meer.

,,In ieder parlement leeft de opvatting dat een politiek debat alleen kan
functioneren als het met redelijke argumenten wordt gevoerd.  Verder is er in
Nederland een sterke traditie dat politiek eigenlijk neerkomt op besturen. Er
zijn periodes waarin dit niet het geval was, maar in de hele 19de eeuw hoorde
je: debat, jazeker, maar er moet wél iets gebeuren. Meningsverschillen of niet,
als het erop aankomt moeten we een manier vinden om verder te gaan. En als dat
niet in het parlement gebeurt, waar dan wel?"

Rond 1900 verplaatste het meeslepende van het debat zich naar buiten het
parlement

Historicus Henk te Velde (1959) is een kenner van de Nederlandse en Europese
politiek. Hij promoveerde in 1992 aan de Rijksuniversiteit Groningen op het
proefschrift Liberalisme en nationalisme in Nederland, 1870-1918 . Van 2002 tot
2005 was hij hoogleraar in de politieke cultuur van de moderne westerse wereld
aan de RUG. Sinds 2005 bekleedt hij de leerstoel Vaderlandse geschiedenis aan de
Universiteit Leiden.

LOAD-DATE: 6 November 2015

LANGUAGE: DUTCH; NEDERLANDS

GRAPHIC: Baron Mr. Floris A. van Hall, minister-president van 1853 tot 1856 in
de Tweede Kamer / PVV-fractievoorzitter Geert Wilders spreekt in Tweede Kamer
over de aanslagen in Parijs op het weekblad Charlie Hebdo.

PUBLICATION-TYPE: Krant

JOURNAL-CODE: NH_ART


                         Copyright 2015 NRC Media B.V.
                              All Rights Reserved

                              18 of 127 DOCUMENTS



                                NRC Handelsblad

                            7 november 2015 zaterdag

Italianen met overgewicht

BYLINE: Bas van Putten

SECTION: Lux

LENGTH: 1327 woorden


Italiaanse automerken zitten in een designcrisis, constateert Bas van Putten.
Hun nieuwste modellen lijden  aan vetzucht en overdaad.

In het Alfa Romeo Museum in Milaan wordt een nieuw model  onthuld. Eigenaar
Fiat-Chrysler heeft de hele wereld uitgenodigd, want dit is wat. Hij is klaar,
de grote Alfa die een kwijnend merk met lust en gratie op de been zal helpen.
Hier klinkt het startschot voor de wederopstanding waar we na een eeuwigdurende
tsunami van beloften niet meer in geloofden. Maar wie verschijnt daar op de
bühne? De wereldberoemde blinde tenor Andrea Bocelli. Wat heeft die hier te
zoeken? De nieuwe Alfa natuurlijk, nog nergens te bekennen, de auto die hij niet
kan zien maar des te beter hoort. Het gesproken bewijs levert hij per
ommegaande.

Voordat hij Puccini's aria Nessun Dorma aanheft, onromantisch met orkestband,
draagt Bocelli een gedicht van eigen hand voor. Dat gaat natuurlijk niet over de
liefde, herfst of dood, thema's die het autoproletariaat aller landen minder
aanspreken. Op plechtige toon, dat moet met poëzie, berijmt Bocelli het
motorgeluid van zijn vaders Alfa. De strekking is dat hij ervan genoten heeft.

En dan moet het hoogtepunt nog komen. In de staart van de aria - de Italianen in
de zaal staan al in lichterlaaie - komt de nieuwe Alfa achter de zanger langs de
bühne opgereden. Het is een wat ongelukkige entree voor een machine die het van
zijn luide keel moet hebben, de mens zit de techniek een tikje in de weg; pas
als de band gestopt is komt zijn soundtrack door. Goddank, de zescilinder
knettert als een dolle. Vingt points, de renaissance kan beginnen. Wist ik maar
wat ik voelde.

Ik kijk naar die Alfa en daar staat een opgeblazen steroïdending met luchtgaten
en spoilers, meer bodybuilding dan design. Er moest natuurlijk iets gebeuren bij
dat merk, maar dit? Alfa Romeo heeft nu welgeteld één model dat aan de
Alfa-maatstaven voldoet, de 4C die er intussen ook als Spyder is; een kleine
duvel met de onbetamelijk luidruchtige manieren die Italiaanse sportwagens
karakter geven. At last. Maar meer dan een gewaagd visitekaartje is het niet,
want met zo'n rariteit houd je een concern niet overeind. Een Alfa is er voor
een volk van vaders die graag doortrappen en op zaterdag hun vurige
familiewagens wassen met een vals tevreden glimlach. De betaalbare,
gezinsvriendelijke bron van gevoelens die vaders van toekomstige tenoren op hun
zonen overdragen, met berijmbaar schorre tonen in de pijp.

En nu? Van het ooit brede modellengamma zijn - de buitenissige 4C is hors
categorie - maar twee 'gewone' consumentenauto's over; de kleine Mito en de iets
grotere Giulietta, een soort Opel Astra met een Alfa-grille. De snelste versies
hebben heus opschiet, Alfa heeft oprecht gepoogd de neus naar grote voorgangers
te modelleren, en precies dat is hun manco: dit zijn Alfa's die Alfa's nadoen.

Dat stijlprobleem speelt meer Italiaanse fabrikanten parten. Ze kampen met de
last van hun geromantiseerde erfgoed; de plicht om mooi en in dat mooi Italiaans
uitzonderlijk te zijn. Aan de Ghibli, die ongeconcentreerd gelijnde dikzak, zie
je hoe ze ook bij Maserati met die opdracht worstelen; de drang er iets
bijzonders van te maken heeft de pen verlamd. Lamborghini bouwt uitsluitend
monsters met techniek van Audi, niks Italiaans meer aan. Lancia is kapot. Fiat,
dat als volumemerk buiten het fijnproeverspanorama valt, bouwt eigenlijk de
leukste auto's van het land. Ze hebben nog de zuidelijke knuffelfactor die een
Opel niet heeft.

Het is voor Italiaanse merken natuurlijk veel moeilijker geworden zich te
onderscheiden. Ook Duitsers en Engelsen kunnen tegenwoordig heel goed snelle en
aantrekkelijke auto's bouwen. Audi en Jaguar hebben de kwieke huisvaders van
Alfa afgepikt, design is een soort wereldtaal geworden waar het nationale
element uit is verdwenen. Er rijden Kia's rond die Jaguars hadden kunnen zijn en
BMW's die op Hyundai's lijken. Op zo'n markt staat een merk dat vroeger het
patent op mooi had met de rug tegen de muur. In die benarde hang or die-positie
zocht het Alfa-team houvast in een baaierd van internationale stijlfiguren.

De eerste associaties met de Giulia zijn uitgesproken niet-Italiaans. Je ziet de
koplampen en flanken knipogen naar Jaguar en BMW, de achterlichten van een Kia
Optima die eerder al de Maserati Ghibli pijnlijk zichtbaar inspireerden. De auto
die wij in Milaan te zien krijgen is natuurlijk het duurste, meest toegetakelde
model; de gewone burgervarianten die de Nederlander straks moet kopen, zullen
beschaafder uitvallen. En misschien rijdt hij geweldig, dat zou schelen. Maar
het blijft een vreemd idee dat de volslanke brulaap is vernoemd naar het
legendarische Alfa-sedannetje dat snelheid in de jaren zestig met simpele
middelen gezinsfähig maakte. Het was een hoekig, simpel doosje zonder opsmuk.
Hij was niet eens mooi, maar hij had die surprisefactor; je zag niet dat hij
hard ging. Het geheim zat vanbinnen. Zelfs voor het interieur gold dat, met de
elegantie die je aan de buitenkant niet afzag, chroom en hout als parel in de
oester, verborgen genot. Het nieuwe Alfa keert die binnenpret binnenstebuiten,
maakt expliciet wat half geheim had moeten blijven.

Wat was het ook alweer, Italiaans autodesign? Weten ze het zelf nog wel?

We waren het een beetje kwijt, horen we Fiat-Chrysler-topman Sergio Marchionne
in Milaan zijn jongste toelichten. Zijn biecht paait critici met idées reçues
die ook de mijne zijn: we maakten geen echte Alfa's meer, en dat gaan we met
deze recht zetten. Over de kwintessens van Alfa is geducht vergaderd, zegt
Marchionne. Dat zeg je als het contact met je  natuur bent kwijtgeraakt en denkt
dat je vervreemding ongedaan kunt maken met een heisessie. De 4C wekte de
hoopvolle verwachting dat Alfa had begrepen waar de schoen wrong: bij gewicht en
formaat. Het recept was zo simpel: maak auto's kleiner en lichter, lean and
mean. En nu komen ze hiermee. De zoveelste Italiaan die te vet is.

Een maand eerder heb ik in Hilversum een nieuwe Ferrari opgehaald, de California
T, de softe reus voor boulevardmensen en Qatari die van nature minder hechten
aan prestaties dan aan prestigieuze logo's, al kan hij ook hard. Hij is
grandioos, stuurt als een droom, een monument van durf en kunde - en
tegelijkertijd zo groot en veel dat het de pret bederft, een slagroomachtig
golvende massa. Iets zegt mij dat schoonheid niet te groot mag zijn. Italiaans
is verfijning en verfijning is petieterig, een tikje filigraan, een beetje
kwetsbaar. Net wat je in die Giulia mist.

Nadat ik de Ferrari heb teruggebracht, zie ik in de showroom van de importeur
een Ferrari 512 BBi staan, auto van 1982. Ontwerp van Pininfarina, een
onopvallend grijs gespoten moordenaar zonder een gram teveel. Zo moeten ze zijn.
Tweehonderd pk minder dan de California, je koopt nu viercilinder hot hatches
die hem bijhouden - en dat moet bijna vier ton kosten. Maar als ik het had, dan
kocht ik hem ter plekke, al zal ik het weergaloze tempo van die dikke
golfstaatcruiser nooit vergeten. Die 512 is een Italiaan in hart en ziel, het
liefdesoffer dat je wenend aan de rede brengt.

Ga voor de echte Alfa-poëzie naar het Alfa Romeo Museum, het Museo Storico in
Arese bij Milaan, (museoalfaromeo.com) waar alle auto's staan die het merk groot
hebben gemaakt.

Bekijk daar racewagens en de romantische toerwagens van de jaren twintig en
dertig. De charmante Giulia's en Giulietta's van de jaren vijftig en zestig.
Spectaculaire prototypes van droomauto's die nooit het productiestadium haalden,
waaronder de wellicht mooiste sportwagen nooit gebouwd: de Bertone Carabo.

Mis niet de hemelblauwe 8C 2900 B Lungo van 1938, een kolossaal
filmsterrenslagschip van gekmakende wuftheid.

De mooiste Alfa's zijn de kleintjes. De 6C 1750, de 8C 2300 Corto, de 1900 en de
1900 Super Sprint, zelfs de nederige Giulietta van 1950, de GT's en GTV's uit de
jaren zestig en zeventig - ze halen als een goede pasta met een paar
ingrediënten alles uit hun schaarse lijnen.

LOAD-DATE: 6 November 2015

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NH_ART


                         Copyright 2015 NRC Media B.V.
                              All Rights Reserved

                              19 of 127 DOCUMENTS



                                NRC Handelsblad

                            7 november 2015 zaterdag

Bericht uit Den Haag: burger, u bent nog lang niet boos genoeg

BYLINE: Tom-Jan Meeus

SECTION: Weekend

LENGTH: 1407 woorden


Op wie moet je letten om Den Haag te begrijpen? Deze week: bestelcrisis in
beeld: Hermans en de 'bijbanen'; Dijsselbloem en de bankenlobby.  Ofwel: de
burger verlangt meer zeggenschap - waarom doet niemand iets?

Tekst Tom-Jan Meeus / Illustratie Ruben L. Oppenheimer

Blijkt zo'n bank het ministerie van Financiën dus letterlijk de wet voor te
schrijven. Een gewone burger met een bijzondere wens komt zelden verder dan zo'n
0800-nummer: altijd wachtenden voor u. Maar als ING via nieuwe regeltjes 350
miljoen wil binnenhengelen, zetten ze het gewoon zelf op papier: de overheid
neemt het wel over.

Zo ging dat vorig jaar, onthulde deze krant woensdag, en de vraag was wat we
hier zagen: te krachtige lobbyisten of te slappe politici?

Ik vermoed dat het is zoals met die 'bijbanen' van senatoren: oude gewoonte,
amper bekend, die uit de hand is gelopen. De traditie van het polderen heeft
grote bedrijven altijd een plaats aan de tafel in Den Haag gegeven. De banden
tussen de banken en Financiën zijn altijd voortreffelijk geweest. Het is alleen
een inside game gebleven: de burger is er nooit over geïnformeerd.

Er komt bij dat de lobbywereld is getransformeerd van verlegen ventje tot
bijdehante bink. Lichtbruine puntschoenen en allemaal zo'n dubbele naam op de
gevel. Twintig jaar terug wilden Kamerleden liever niet met lobbyisten gezien
worden. Nu vragen Kamerleden onbekommerd of lobbyisten even 'input' voor hun
aanstaande motie willen leveren.

Ook dit laatste realiseren burgers zich amper, en als de werkelijkheid naar
buiten komt groeit het wantrouwen zienderogen. Het illustreert de bestelcrisis
waarin Den Haag verkeert.

Het SCP constateerde nog vorige maand, in alweer zo'n onvolprezen rapport van
onderzoekers Paul Dekker en Josje den Ridder (Meer democratie, minder politiek),
dat politici volgens Nederlanders in hun eigen wereld leven, met hun eigen
belangen, waardoor ,,gewone burgers te weinig te zeggen hebben". De
inspraakavonden over vluchtelingenopvang moesten toen nog uit de hand lopen.

Dit is dus het ware dilemma: waar de burger meer zeggenschap verwacht,
conserveert Den Haag een bestel dat die zeggenschap uitbesteedt aan bedrijven,
lobbyisten en belangengroepen die, via mechanismen als polderen en de Eerste
Kamer, de binnenwereld van de politiek bespelen. En terwijl het onbehagen
hierover groeit, staat vreemd genoeg niemand op die zegt: laten we iets doen.

Niemand? In de Volkskrant las ik deze week, in reactie op de NRC-scoop, over het
ervaren PvdA-Kamerlid Lea Bouwmeester dat ,,al enige tijd"  een wet in
voorbereiding heeft ,,die het lobbycircuit minder geheimzinnig moet maken".

Zij wil dat bekend wordt welke bedrijven, organisaties en personen zich met
nieuwe wetgeving bemoeien. Openbaar polderen, openbaar lobbyen - ook voor
senatoren met 'bijbanen'.

Vreemd genoeg, merkte ik, zat het betreffende initiatiefvoorstel niet in de
parlementaire monitor, waarin alle Kamerstukken worden opgeslagen.

Bouwmeester had met een collega in mei alleen een plan op de PvdA-website
geplaatst. Interessant - maar daar krijg je geen wetgeving mee. ,,We willen om
te beginnen dat mensen met ons méédenken", zei Bouwmeester donderdag, toen ik
haar belde.

Nu zag ik ook dat Bouwmeesters behoefte aan meedenkers  in het verleden minder
groot was. Zo haalde ze in 2009 de voorpagina van NRC Handelsblad met onderzoek
om ,,de richtlijnen voor lobbyisten in de Tweede Kamer aan te scherpen". Dit
nadat protest tegen het rookverbod in kleine cafés bleek te zijn ondersteund
door tabaksfabrikanten. Helaas had haar idee tot niets geleid, vertelde ze: de
Kamer bleek geen richtlijnen voor lobbyisten te hebben. ,,Dan kun je ze ook niet
aanscherpen'', zei ze, zonder ironie.

In 2012 was ze er niet minder assertief om. De Rekenkamer rapporteerde over
contacten tussen een tabakslobbyist (CDA-senator Elco Brinkman) en toenmalig
staatssecretaris Jan Kees de Jager (Financiën, ook CDA) inzake fiscale EU-regels
voor de tabaksindustrie. Opnieuw publicitaire ophef.

Nu moest er écht ingegrepen worden, vond Bouwmeester. Ze verscheen 19 juni 2012
in Nieuwsuur, stelde dat de invloed van lobbyisten in Den Haag ,,héél erg groot"
is, en dat het ,,echt kwalijk" was dat ,,wij als Kamerleden buitenspel staan".
Ze zou nog ,,in de zomer" haar initiatiefwet indienen om lobbyen transparant te
maken. Dan kon ,,het nieuwe kabinet" (september 2012 waren verkiezingen) meteen
aan de slag, want er moest ,,nu echt actie" komen, zei ze.

Goed - en dit initiatief is dus nu, drie jaar later, nog steeds niet bij de
Kamer ingediend. Ik zei: wat is er gebeurd? Zo'n voorstel schrijven is
,,ingewikkelder" dan ze had gedacht, zei Lea Bouwmeester. Kamerleden hebben te
weinig ondersteuning. ,,Anders was ik allang klaar geweest."

Het kan. Maar wie zes jaar media haalt met kritiek op de beslotenheid van het
lobbycircuit, en media al drie jaar een initiatiefwetsvoorstel belooft zonder
het in te dienen, vertoont het politieke gedrag waarover kiezers in dat recente
SCP-rapport zo klagen: praten zonder te presteren. De inside game van de
lobbyisten bestrijden met de outside game van het Kamerlid: doen alsof.

Als iemand de inside game van de lobbyist beheerste, was het trouwens
VVD-routinier Loek Hermans, tot deze week fractievoorzitter in de Eerste Kamer.
De senator die aftrad nadat de Ondernemingskamer dinsdag oordeelde dat hij
wanbeleid voerde als toezichthouder bij het gefailleerde thuiszorgbedrijf
Meavita.

Hoewel, viel hij  daarover? Moeilijk, moeilijk. Zo hoorde je frappant genoeg de
hele week vrijwel niemand over de directie van Meavita. Blijkbaar ging het niet
over Meavita. Het ging over Hermans en zijn 'bijbanen', dat wil zeggen: over
zijn grote aantal 'bijbanen'. En over de vraag of je, na zo'n oordeel van de
Ondernemingskamer, in een andere functie, van senator, kunt aanblijven. Nogal
onhelder allemaal. Lineair door geredeneerd is iedere 'bijbaan' van alle Eerste
Kamerleden voortaan onderwerp van politieke beoordeling: gelooft u het?

Je had meer spraakverwarring. Het Eerste Kamerlidmaatschap is voor de meeste
leden een bijbaan als zodanig: één dag werk per week. Het idee achter het hele
instituut is dat parlementariërs met maatschappelijke kennis en ervaring het
werk van beroepspolitici toetsen. Wie daarin niet gelooft, en 'bijbanen' per
definitie verdacht vindt, gelooft niet in het instituut. Dat kan natuurlijk -
maar dan moet de discussie niet over de bijbanen gaan, maar over het instituut.

Het interessantste was dat de grootste partij van het land helemaal geen zin had
in een principiële discussie over die 'bijbanen'. Binnenskamers hoorde je van
VVD'ers dat Hermans door de publieke opinie altijd voor 'plucheplakker'  zou
zijn uitgemaakt wanneer hij was aangebleven. En dus kondigde hij zijn vertrek al
aan in de eerste conference call die de VVD-top over de zaak hield.

Het liet zien hoe de VVD met het onbehagen van de burger omgaat: hard weglopen.
Terwijl je óók zou kunnen proberen het onbehagen te bespreken - of bestrijden.
Bij voorbeeld door echt zeggenschap over te dragen - van belanghebbenden en
lobbyisten naar burgers. Wilders riep vrijdag in de Volkskrant op tot meer
directe democratie via referenda, origineel voor een politicus zonder democratie
in de eigen partij, maar wat je daar ook van denkt: hij verwoordt het onbehagen
wel.

De wonderlijkste afwezige in dit debat blijft PvdA'er Ronald Plasterk, minister
van Binnenlandse Zaken. Het enige wat we op dit gebied tot nu toe van hem zagen
was de zogenoemde 'doe-democratie': extra zeggenschap voor actieve burgers op
lokaal niveau, zonder deelname aan politieke debatten te vragen.

Een problematisch concept, oordeelde genoemde SCP-onderzoeker Paul Dekker vorig
jaar in een lezing bij ProDemos: het versterkt het antipolitieke sentiment
(alsof democratie actieve burgers dwars zou zitten) en de democratische rechten
van niet-actieve burgers, die vaak de tijd niet hebben, worden erdoor beperkt.

En zo laten traditionele politici en partijen het afweten. Onbehagen over
'bijbanen' van senatoren en de lobbykracht van banken onweersproken laten of het
- nog erger - alleen optisch bestrijden. En niets doen aan het verlangen naar
meer zeggenschap.

De burger is al vrij boos, zou je na de laatste maanden kunnen weten. Blijkbaar
moet hij nog bozer worden.

Het Kamerlid (PvdA) zei in 2012  dat ze de lobbysector  met een wet   zou
aanpakken. Ze kreeg volop publiciteit, ook deze week. Maar de wet moet ze   nog
indienen.

LOAD-DATE: 9 November 2015

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NH_ART


                         Copyright 2015 NRC Media B.V.
                              All Rights Reserved

                              20 of 127 DOCUMENTS



                                NRC Handelsblad

                            31 oktober 2015 zaterdag

Euthanasie - verder gaan dan de wet

BYLINE: Enzo van Steenbergen

SECTION: Weekend

LENGTH: 1134 woorden


Euthanasie Meer dan 3.000 lezers reageerden op de oproep van NRC  deel te nemen
aan een onderzoek over euthanasie. Een eerste indruk.

Euthanasie slingert  als een rode draad door het leven van Anemone Linthorst,
een  oudere, hoogopgeleide vrouw uit Zuid-Holland. Drie keer kwam ze ermee in
aanraking: bij haar vader, haar moeder en haar echtgenoot.

Euthanasie was nog verboden, toen de terminaal zieke vader van Linthorst te veel
morfine kreeg van de huisarts. ,,Bewust en met medeweten van ons gezin",
schrijft Linthorst. ,,Iedereen was hier heel gelukkig mee."

De euthanasie van haar moeder, 36 jaar later, verliep minder voorspoedig. Zij
werd op 92-jarige leeftijd blind en bedlegerig. Voor haar was dit reden voor
euthanasie; zo stond dat ook in haar levenstestament en was het besproken met de
huisarts. Maar de huisarts trok zijn medewerking in toen het zover was.
Linthorst: ,,Moeder besloot te stoppen met eten en drinken. Haar kinderen hebben
haar zo goed mogelijk gesteund. Zij is na twee dagen overleden, door haar eigen
wilskracht. Alle kinderen hebben hier een heel vervelend gevoel over."

De echtgenoot van Linthorst, 64 jaar, had onbehandelbare slokdarmkanker. Hij
overleed eerder dit jaar ,,rustig en pijnloos" na afscheid te hebben genomen van
zijn kinderen en kleinkinderen. De huisarts verleende - inmiddels legaal - de
euthanasie.

Anemone Linthorst is een van de 3.264 lezers die reageerden op de oproep van
NRC, in samenwerking met artsenfederatie KNMG, om mee te doen aan een
lezersonderzoek over euthanasie. Vrouwen en mannen houden elkaar in evenwicht.
De meerderheid bestaat uit 60-plussers, ze zijn over het algemeen hoogopgeleid
en de grootste groep komt uit de Randstad. Deze lezers vulden een online
vragenlijst in. Ruim eenderde van hen maakte de euthanasie van een geliefde mee.

De bereidheid om soms zeer persoonlijke verhalen te delen blijkt, enigszins
onverwacht, enorm. Honderden mensen schrijven over hun ervaringen met
euthanasie. Bij vaders, moeders, opa's, oma's, ooms, tantes, broers en zussen.
Soms een zachte dood, soms een gruwelijke lijdensweg. Eén lezer stuurt een
volledige euthanasieverklaring in, met de boodschap dat hij wil stoppen met
leven als dementie intreedt. Een aantal moeders schrijft, onafhankelijk van
elkaar, over hun kinderen die zichzelf van het leven hebben beroofd. Een moeder
schrijft dat het leven van haar zoon minder gruwelijk had hoeven te eindigen,
als zij de mogelijkheid hadden gehad samen zijn einde vorm te geven.  Een andere
lezer stuurt een gedicht aan zijn overleden broer, eindigend met: ,,Wanneer het
einde daar moet zijn, dan zal ik het wel zeggen." Met enige regelmaat komt God
terug in de reacties - meestal bij mensen die vinden dat zij de beslissing over
hun dood niet zelf mogen nemen. Een klinisch pastor schrijft dat hij vol twijfel
is bij mensen die hem vragen stellen over euthanasie.

Vier grote thema's houden de lezers in het bijzonder bezig, blijkt uit een
eerste bestudering van de reacties - die tot gisteren konden worden ingestuurd.
Euthanasie bij dementerenden, hulp bij zelfdoding door familie en vrienden, de
rol van de huisarts, en een 'laatstewilpil' waarmee ouderen (en anderen) hun
leven kunnen beëindigen als ze dat voltooid achten. De komende periode zal NRC
dieper ingaan op deze vier thema's.

Lezers blijken, over het algemeen, bereid verder te gaan dan de huidige
wetgeving toestaat. Een vriend of familielid helpen bij zelfdoding zouden veel
lezers, met de nodige slagen om de arm, wel willen overwegen. Nu is dat in
principe nog verboden. Wel werd dit jaar Albert Heringa vrijgesproken door het
gerechtshof, nadat hij in 2008 zijn ernstig zieke stiefmoeder had geholpen een
overdosis malariapillen te slikken. Zijn motief was zuiver, en zijn handelen
goed onderbouwd, vond de rechter. Die uitspraak heeft veel losgemaakt  bij
lezers, die aan het denken zijn gezet over de vraag of ze familieleden zouden
helpen. Een paar  lezers schrijven over familieleden die hun overlijden 'in
eigen hand' hebben genomen. Twee lezers werden door de politie verhoord, nadat
een familielid zichzelf met een zak over het hoofd, gevuld met helium, gedood
had. Het wordt de 'heliummethode' genoemd. Deze lezers verlieten op het laatste
moment de kamer - om  niet strafbaar te zijn.

Een meerderheid - onder wie opvallend veel artsen - ziet wel iets in de
'laatstewilpil'. Deze 'pil van Drion', begin jaren negentig bedacht door
rechtsgeleerde Huib Drion, zou ouderen de kans bieden uit het leven te stappen
wanneer ze dat voltooid achten. De pil kwam er nooit, en is nog verboden.

Lieneke Austie verloor haar zusje na euthanasie en recent overleed een goede
vriend. Het heeft haar aan het denken gezet over een dergelijke pil:
,,Natuurlijk denk je eraan, of spaar je een tijdje je slaappillen op. Maar
sterven wanneer  het je uitkomt? Of omdat de samenleving het uitkomt? [...] Nee,
in geval van een middel in het nachtkastje zouden ernstige ongelukken kunnen
gebeuren. Sterven zou je niet alleen moeten doen, maar met diegenen om je heen
die je begrijpen."

Thuiszorgverpleegkundige Elke Vercammen-Dijkman ervaart de aftakeling van haar
moeder, die alzheimer heeft, als ,,mensonterend". Het zou voor haar reden kunnen
zijn voor euthanasie. Vercammen: ,,Ouderen hebben mijns inziens wel meer recht
tot zelfbeschikking over leven of dood, meer dan tot nu toe geregeld is. Ik hoor
ouderen vaak zeggen dat het leven voltooid is.  Dan kan er weinig tot niets, en
is men min of meer verplicht om 'door te leven'."

Anemone Linthorst laat weten zelf nog open te staan voor euthanasie - ook door
haar persoonlijke ervaringen. Haar eigen grenzen omschrijft zij helder: ,,Als ik
niet meer kan genieten van het leven en niet meer kan communiceren met mijn
familie en vrienden of als ik ondraaglijk lijd, dan wil ik mijn leven kunnen
beëindigen [...] Het leven is er om geleefd te worden."

35 jaar geleden paste ik als verpleegkundige euthanasie toe. In het grootste
geheim

Citaten uit reacties van lezers

We komen allemaal aan de beurt en het is zelden verheffend

Ons leven, en ook onze dood, is in Gods hand. Het is niet aan ons

Dementie en volledige afhankelijkheid zijn voor mij reden eruit te stappen

In deze tijd is het niet nodig aftakeling die ik niet wil, toch te moeten
meemaken

Ik verwijs soms door naar een collega. Ik kan en wil geen euthanasie  uitvoeren

Met enige regelmaat komt God terug in de reacties

NRC peilde de afgelopen week, in samenwerking met  artsenfederatie KNMG,  de
mening  van gewone Nederlanders over de moderne euthanasiepraktijk.

3.264 lezers deden mee. De komende tijd schrijft NRC over thema's die hen sterk
bezighouden: Gaan dementie en euthanasie samen? Wat is de rol van de arts? Zou
er een 'laatstewilpil' moeten zijn?En moet je geliefden kunnen  helpen bij het
sterven in eigen regie?

LOAD-DATE: 31 October 2015

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NH_ART


                         Copyright 2015 NRC Media B.V.
                              All Rights Reserved

                              21 of 127 DOCUMENTS



                                NRC Handelsblad

                           29 oktober 2015 donderdag

Holland wilde Aziatische luxe, geen kunst

BYLINE: Bianca Stigter

SECTION: Cultuur

LENGTH: 737 woorden


Een Perzisch kleed op tafel en Chinees porselein aan de muur. Tot diep in de
twintigste eeuw ontbraken die dingen haast nooit in een Hollandse huiskamer; zo
exotisch als kaneel in de appeltaart. De buitenlandse oorsprong is al bijna
vergeten, maar niet zo vergeten als die van de appel zelf, die oorspronkelijk
ook uit China komt. Maar de appel kwam hier via een lange tocht van eeuwen over
land, millennia geleden, de kaneel en het porselein waren er in de 17de eeuw
opeens, pats boem, in grote hoeveelheden, toen de VOC de route over land begon
te omzeilen en de spullen zelf ging halen.

Het was niet zo dat porselein en kaneel  hier toen volledig onbekend waren. Over
de zijderoute bereikten ze Europa wel, maar in minieme hoeveelheden. Dankzij de
VOC werden deze dingen voor grotere groepen bereikbaar. Binnen een paar decennia
was porselein van een wonder waar alleen vorsten uit konden drinken een wonder
dat haast iedereen kon bezitten. Ook gewone burgers  hadden in zeventiende-eeuws
Amsterdam 'Oost-Indische schoteltjes'.

Dankzij de koloniale geschiedenis van Nederland heeft het Rijksmuseum een mooie
collectie aziatica, een aparte afdeling in het museum. Daarop zijn tergend mooie
voorwerpen te zien, soms schokkend van eenvoud, zoals een Japans theekommetje
uit de 16de eeuw, waar bescheiden kleur en glans de enige decoratie vormen.

Zo'n theekommetje kom je op de tentoonstelling Azië in Amsterdam. Luxe in de
Gouden Eeuw, niet tegen. Kennelijk hield men hier toen meer van figuratieve
decoratie. In China en in Japan ging men al snel porselein en lakwerk
produceren, speciaal voor de Nederlandse markt. In Japan noemden ze voor de
westerse markt geproduceerd lakwerk 'namban', barbaars.

Die 'barbaarse' smaak begon met de grondstoffen. Dáár zat de luxe. De catalogus
vraagt de lezer zich voor te stellen hoe het is om zijde te voelen als je linnen
gewend bent, wat voor sensatie dun porselein aan je lippen schenkt als die dik
aardewerk verwachten.

Het onderscheid tussen wat mensen gemaakt hadden en wat direct uit de natuur
kwam, was, als in een rariteitenkabinet, van minder belang. In de ogen van veel
westerlingen was er weinig verschil tussen een schelp en een schotel. Allemaal
exotica.

De Aziatische luxe werd in Nederland ook meteen nagemaakt. Niet alleen het
porselein, dat leidde tot Delfts Blauw, maar ook bewerkelijk lakwerk (doosjes
bij voorbeeld) werd hier al snel geïmiteerd.

Wie de voorwerpen in Azië maakte, daarover is de tentoonstelling zwijgzaam.
Wellicht is dat noodgedwongen, en is er over die makers niet zoveel bekend.
Vreemd is het soms wel, alsof je op een tentoonstelling over Rembrandt alleen
iets over de kopers van zijn werk te weten komt en niets over de schilder zelf;
alsof je na een maaltijd de eters prijst en niet de kok. Dat past bij de titel
van de tentoonstelling: Er komt in de gouden eeuw vooral luxe uit het oosten,
geen kunst.

De  Engelstalige catalogus spreekt wel in algemene zin over de makers. De luxe
had een prijs, die zelden door de Nederlandse consumenten werd betaald, staat er
bijvoorbeeld. ,,Het meedogenloze najagen van financieel gewin door  de VOC ging
vaak ten koste van de  mensen die deze wonderen maakten of van wie de VOC ze
verwierf." Ook de moord op vrijwel alle 15.000 bewoners van het eiland Banda
Neira die hun nootmuskaat niet exclusief aan de VOC wilden verkopen, wordt
genoemd. De VOC toont in het Rijksmuseum geen mentaliteit om na te streven.

Wat overblijft is de materie. De kannen, kisten, kasten, wiegen, broches,
kleden, schalen, die het Hollandse huis nog eeuwen een donkere oosterse glans
gaven. Het zijn nu de fraaie resten van een wreed verleden.

De tentoonstelling hangt ook vol met dingen die wij geen luxe noemen, maar
kunst. Schilderijen. Portretten en vooral stillevens laten de opname van
producten uit India, Japan, China en Indonesië in het Nederlandse huis zien.
Mannen in 'Japonse rok' gekleed, vrouwen met parels, noten op porseleinen
schotels, een schilderijtje van Adriaen Coorte met deze keer geen fruit maar
schelpen.

De muren van de toonzalen zijn dit keer niet wit, niet effen, maar behangen met
door Joost van Bleiswijk en Kiki van Eijk ontworpen patronen van bloemen, wolken
of bergen. Het lijkt wel cadeaupapier.

Voor wie gewend was aan linnen  en aardewerk, waren zijde en porselein  een
sensatie

Geschiedenis

Azië in Amsterdam. Luxe in de Gouden Eeuw. Rijksmuseum, Amsterdam. T/m 17 jan.
2016. 4 ballen

LOAD-DATE: 29 October 2015

LANGUAGE: DUTCH; NEDERLANDS

GRAPHIC: Adriaen Coorte, Schelpen op een stenen plint (1698, olieverf op papier
en paneel)

PUBLICATION-TYPE: Krant

JOURNAL-CODE: NH_ART


                         Copyright 2015 NRC Media B.V.
                              All Rights Reserved

                              22 of 127 DOCUMENTS



                                NRC Handelsblad

                            28 oktober 2015 woensdag

ABN Amro moet nu bewijzen dat de klant centraal staat

SECTION: In het nieuws

LENGTH: 438 woorden


De beursgang van ABN Amro is goed nieuws voor Nederland, goed nieuws voor
beleggers, goed nieuws voor de Amsterdamse effectenbeurs en zou ook goed nieuws
voor de klanten moeten zijn. Onvoorziene omstandigheden, zoals een schandaal of
een beurskrach, daargelaten wil het kabinet dit kwartaal de verkoop van de
eerste tranche staatsaandelen ABN Amro afronden. Er zullen nog zeker twee
verkopen volgen voordat ABN Amro weer op eigen benen staat als beursgenoteerd
bedrijf.

De beursgang is de afsluiting van een proces dat op 3 oktober 2008 begon toen
het kabinet Balkenende, in een weekeinde van financiële paniek vol
reddingsacties in omliggende landen, de bank nationaliseerde. De nationalisatie
was een ongekende politieke maatregel die 16,8 miljard euro kostte. Later zouden
daar nog miljarden bijkomen. Het is de vraag, als de definitieve opbrengst kan
worden vastgesteld, of dit bedrag wordt terugverdiend. Dat zou fantastisch zijn.
Maar ook als een tekort resulteert, moet bedacht worden dat grote banken niet
worden gered om er  voor de belastingbetaler geld aan te verdienen. Zij worden
gered om het verlies van tientallen miljarden spaargeld van gewone burgers en
kleine bedrijven én de ontwrichting van het betalingsverkeer te voorkomen. Dat
is gelukt.

De beursgang brengt de aandelen terug op de markt. Terecht. Het is geen
overheidstaak om banken te exploiteren. Goed  toezicht, realistische regelgeving
en sterk ABN Amro-bestuur moeten de voorwaarden scheppen voor een winstgevende
en solvabele bank.

De laatste tijd hebben meer bedrijven, zoals Grandvision (brillenwinkels), Lucas
Bols en trustmaatschappij Intertrust alsmede diverse buitenlandse bedrijven,
gekozen voor notering aan het Beursplein. Zij zijn een welkom tegenwicht tegen
de stroom bedrijven die van de beurs verdwijnen na overnames. Wil de beurs een
serieuze kapitaalmarkt zijn, dan moeten bedrijven van het kaliber van ABN Amro
daar een notering hebben. Beleggers hebben op hun beurt weer wat meer te kiezen.
En spaarders bij banken zullen zich, met een blik op hun ultralage rente,
afvragen of zij aandeelhouder moeten worden, gezien het hogere dividend waarmee
ABN Amro zich zal profileren.

De bank zelf moet laten zien dat zij de stroom van affaires van het afgelopen
jaar achter zich heeft gelaten. De beloningsrel rond de top en de recente
miljoenenboete van financieel controleur AFM wegens gaten in het beleid bij
zogeheten rentederivaten voeden telkens weer het wantrouwen van klanten die
vrezen at hun belangen niet op waarde worden geschat. ABN Amro zegt dat de klant
centraal staat. Ook beleggers moeten de bank aan die belofte houden.

LOAD-DATE: 28 October 2015

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NH_ART


                         Copyright 2015 NRC Media B.V.
                              All Rights Reserved

                              23 of 127 DOCUMENTS



                                NRC Handelsblad

                            24 oktober 2015 zaterdag

Dat regelen we even

BYLINE: Door onze redacteur Enzo van Steenbergen

SECTION: Weekend

LENGTH: 2273 woorden


Euthanasie NRC roept vanaf vandaag lezers op hun mening over euthanasie te
delen. Hoe leven schurende dilemma's in de maatschappij, en wat zijn de
ervaringen van gewone Nederlanders met dit gevoelige onderwerp? Hoe een trotse
verworvenheid zijn eigen grenzen raakt.

Wim, een fanatieke sportman, kreeg chronische pijn aan zijn rugwervels en had
depressieve buien. Annie werd getroffen door kanker en begon te dementeren. Wim
(87) en Annie (84) uit Amsterdam stapten in 2014 samen uit het leven. Een
huisarts hielp met de euthanasie. ,,Wij begrepen het en vonden het een prachtig
idee", zei een van hun kinderen in Het Parool. ,,Wij dachten: dat gaan we dan
wel even regelen."

Euthanasie in Nederland: we regelen het even. Nog geen vijftien jaar geleden
werd de Euthanasiewet (2002) van kracht en nu is de beslissing over leven en
dood een beslissing geworden als elk ander groot, moeilijk besluit in het leven.
Een echtscheiding. Ouders die naar het verpleeghuis moeten. Na diepgaand en vaak
moeizaam debat binnen familie- en vriendenkring wordt een besluit genomen. Maar
is de knoop eenmaal doorgehakt, dan moet het ook geregeld worden. De arts hoeft
het alleen nog maar te doen.

Meer en meer Nederlanders - terminaal ziek of niet - willen de dood op verzoek.
Ruim 5.300 mensen kregen vorig jaar euthanasie, bleek deze maand uit nieuwe
cijfers van de toetsingscommissies euthanasie. Dat is 10 procent meer dan het
jaar daarvoor en ruim 100 procent meer dan tien jaar geleden.

Duizenden mensen willen niet meer leven, ook al zijn ze niet ongeneeslijk ziek.
Anne-Mei The, bijzonder hoogleraar langdurige zorg en dementie aan de
Universiteit van Amsterdam, zei er in De Groene Amsterdammer over: ,,Als de
medische oplossing niet voorhanden is, voelt het alsof er niets meer aan te doen
is. Euthanasie lijkt dan, in de beleving van betrokkenen, de enige oplossing."

En dit is de analyse van Theo Boer, negen jaar lid van de toetsingscommissie
euthanasie, die beoordeelt of artsen zich bij het uitvoeren van een euthanasie
aan de wet hebben gehouden: ,,De moderne mens wil aftakeling niet accepteren. Ze
willen hun aftakeling beheersen en hun dood plannen."  Alsof dat mogelijk is,
zegt hij. ,,Ouderdom komt nu eenmaal met gebreken. En wat moeten we met mensen
die euthanasie willen omdat ze 'niet in een verpleeghuis willen belanden'? Dat
is misschien begrijpelijk, maar voor díé behoefte moet je niet aan een arts
vragen of hij je leven beëindigt."

De snel gegroeide  'populariteit' heeft de euthanasiepraktijk in 2015 op een
wankel punt gebracht. Artsen tonen toenemende bereidheid mee te werken aan
euthanasie, en dat is internationaal gezien een zeer bijzondere situatie, waar
veel van hen trots op zijn. Maar onder die bereidheid is steeds vaker een laag
van ongemak zichtbaar. De arts is de cruciale tussenpersoon na een
euthanasieverzoek; zonder toestemming van twee artsen komt er geen euthanasie.
Toch trapten veel artsen het afgelopen jaar op de rem; zij vinden dat mensen te
gemakkelijk denken over euthanasie, en ze worden vaak onder druk gezet door
patiënten en familie.

Het roept indringende maatschappelijke vragen op: raken we aan de grenzen van de
euthanasiewet? Wat zou het betekenen als we de voorwaarden voor euthanasie
oprekken? Wat als de sleutel tot de medicijnkast niet meer in handen van de arts
zou zijn?

Een aantal huisartsen vertelde, onafhankelijk van elkaar, welke druk een
euthanasieverzoek op hen legt. Ze deden dit in informele gesprekken, en liever
anoniem, vanwege de gevoeligheid van het onderwerp. Een huisarts uit Deventer:
,,Ik kan geen vakantie of vrije dagen inplannen, ik kan soms wekenlang geen
biertje drinken, ik moet altijd mijn telefoon aan hebben staan. Het is een
dankbaar onderdeel van je werk, maar het is ook heel zwaar. Dat beseffen veel
mensen niet." Een andere huisarts, uit Limburg, verwoordde krachtig: ,,Je veegt
je hele agenda leeg. Dat moet nu vaker dan toen euthanasie minder populair was."

Huisarts Ronald Hulsebosch uit Den Haag schreef onlangs een indringend betoog in
vakblad Medisch Contact waarin hij de euthanasiepraktijk als 'gemakzuchtig'
omschreef. Sterker: ,,Een remedie voor wie bang is voor de dood."

De snelle ontwikkeling van de euthanasiepraktijk was een van de redenen waarom
ethicus Theo Boer zijn werk staakte als lid van de toetsingscommissie. Boer
constateerde dat zijn collega's dossiers goedkeurden waar hij zelf ernstige
twijfels bij had. ,,De euthanasiepraktijk is uit de hand gelopen", zei hij in
deze krant na zijn afscheid. Euthanasie is volgens hem een te 'normale keuze'
geworden.

Zie het gesprek dat Boer op een congres had met een 82-jarige man. ,,U laat mij
in de kou staan", constateerde de man nadat was gebleken  dat Boer kritisch
tegenover euthanasie  was komen te staan. ,,Waar lijdt u dan aan?", vroeg Boer
de man. Hij leed nergens aan, was niet ziek. Boer: ,,Hoezo laat ik hem dan in de
kou staan? Een zelf verkozen dood ligt binnen handbereik: negen dagen niet eten
en drinken. Als iemand zo 'versterft', zal geen arts sedatie weigeren om het
ergste leed te verzachten. Euthanasie werd aanvankelijk gezien als een zachte
dood bij ernstig zieke patiënten, zoals de terminale kankerpatiënt. Dán is het
ook volkomen terecht. Maar inmiddels vragen mensen het in allerhande situaties."

Twee SCEN-artsen, opgeleid om een, verplichte, onafhankelijke beoordeling te
doen bij een euthanasieverzoek, stopten in april 2014 met hun werk. Jeannette
van Andel, een van de artsen, zei in het EO-televisieprogramma Dit is de Dag:
,,Ik dwing niemand ergens toe, iemand dwingt míj [ ] Er komen steeds meer
aanvragen van dementerenden, psychiatrische patiënten en mensen die zeggen klaar
met leven te zijn. Ik denk niet dat we hier als maatschappij op moeten
antwoorden door deze mensen te helpen met doodgaan."

Al deze artsen hebben geen moeite met euthanasie, ze hebben moeite met het
verwachtingspatroon van de patiënten en hun familie. Hoe kunnen artsen rustig en
weloverwogen te werk gaan, als 'nee' geen geaccepteerd antwoord meer is op het
verzoek om euthanasie?

Want zo is de situatie, bleek uit recent onderzoek van artsenfederatie KNMG. De
cijfers: 60 procent van de ruim 500 ondervraagde artsen is van mening dat
patiënten ,,onvoldoende op de hoogte zijn van de grenzen aan euthanasie". 90
procent van hen zegt dat mensen meer oog zouden moeten hebben voor belasting van
artsen rondom euthanasie.  Meer dan 60 procent van deze artsen ervaart ,,druk
van patiënten of familie om euthanasie uit te voeren".

SCEN-arts Jeanette van Andel maakte duidelijk: er zijn niet alleen steeds méér
euthanasieverzoeken, maar deze verzoeken worden ook steeds ingewikkelder. Dat
komt doordat een groeiende groep dementerenden, mensen met psychische ziektes of
ouderen die hun leven als voltooid beschouwen, euthanasie wil. De Euthanasiewet
biedt weliswaar enige ruimte om ook hun euthanasie te verlenen, maar voor artsen
is het doorhakken van die knoop buitengewoon zwaar. Dat geldt vooral als het
niet gaat om een terminale patiënt. ,,Heb je er ooit bij stilgestaan hoe het
voelt om iemand dood te maken die anders nog lang had kunnen leven?", vroeg een
huisarts zich af tijdens een interview.

Juist voor zulke ingewikkelde verzoeken is in 2012 de Levenseindekliniek
opgericht. Patiënten die geen gehoor vinden bij hun eigen arts kunnen terecht
bij teams van een arts en een verpleegkundige die een euthanasieverzoek
beoordelen. De Levenseindekliniek beantwoordt aan een behoefte, gezien het
groeiend aantal aanmeldingen. De kliniek heeft geleid tot een toename in het
aantal dementerenden, psychiatrische patiënten en de zogenoemde
klaar-met-leven-patiënten dat euthanasie vraagt. Maar ook hier blijkt: de
kliniek kan de groei nauwelijks aan. Er is een wachtlijst van, vooral, mensen
met een psychiatrische aandoening die hun leven willen beëindigen.

Lang niet iedereen die zich bij de Levenseindekliniek meldt met het verzoek om
euthanasie, komt daar wettelijk voor in aanmerking. Zij ervaren ondraaglijk en
uitzichtloos lijden maar de arts komt tot een andere beoordeling. Dus wees de
Levenseindekliniek sinds 2012 al meer dan duizend verzoeken af (zij voerde ruim
vierhonderd keer euthanasie uit). De eigen arts van de afgewezen patiënten heeft
dan meestal ook al geconstateerd dat euthanasie voor deze mensen geen optie is,
maar een 'nee' van de eigen arts wordt niet altijd geaccepteerd. In de woorden
van ouderenpsychiater Boudewijn Chabot, tijdens een gesprek bij hem thuis in
Haarlem: ,,Dokter, doe niet zo moeilijk, zeggen sommige mensen. Dat zou ons
zorgen moeten baren. Alsof euthanasie hetzelfde is als het uitschrijven van een
recept voor maagzuurremmers. Nee, de dokter behoedt de samenleving voor
uitwassen."

Afgelopen zomer vertelde arts Lous Konijnenberg (55) op het kantoor van de
Levenseindekliniek met hoorbare afschuw over een nieuw bijeffect dat de
populariteit van euthanasie oplevert: spoedeuthanasie. Een twijfelende huisarts
meldt een patiënt in de allerlaatste levensfase aan bij de Levenseindekliniek,
omdat de patiënt rekent op euthanasie, maar de arts zelf toch niet wil
meewerken. Konijnenberg moet dan binnen een paar dagen een beslissing nemen over
het beëindigen van een leven. ,,Kom snel, kom snel", riep een patiënt tegen haar
door de telefoon.

Tijdens het gesprek in Den Haag belt een huisarts die een spoedgeval wil
aanmelden. Konijnenberg vraagt hem geïrriteerd of hij niet wat eerder aan de bel
had kunnen trekken. Nu zit zij in een bijzonder lastige situatie: de patiënt
verwacht snel geholpen te worden - maar Konijnenberg moet alle wettelijke
zorgvuldigheidseisen volgen, anders kan ze worden aangeklaagd. ,,Elke euthanasie
die ik begeleid is belastend", vertelt Konijnenberg na dat telefoontje.
,,Spoedgevallen zijn nog veel emotioneler. Spoed en euthanasie, dat gaat niet
samen. In een flits moet je een beslissing nemen die heel, heel ingrijpend is.
Het holt je geestelijk uit."

Is een euthanasiepraktijk mogelijk zonder tussenkomst van artsen? Kenners zoals
Theo Boer en Boudewijn Chabot wijzen erop dat mensen ook de regie in eigen hand
kunnen nemen. Het zou als oplossing kunnen gelden om artsen te ontzien, terwijl
desondanks de laatste wens van de patiënt wordt ingewilligd. Geen gekke
gedachte, gezien de druk die artsen ervaren en de wachtlijsten voor de
beoordeling van euthanasieverzoeken.

Chabot voorspelt dat het medicijn voor pijnloze zelfdoding - te bestellen in het
buitenland - wel eens een nieuw ,,lifestyle middel van mondige babyboomers" kan
worden. Een andere optie is het bieden van hulp aan familie en vrienden bij
euthanasie.

Albert Heringa werd dit jaar vrijgesproken door het gerechtshof in Arnhem nadat
hij in 2008 zijn ernstig zieke 99-jarige moeder had geholpen te overlijden. Hij
had dit zo zorgvuldig gedaan, en met zo'n zuiver motief, dat het hof hem niet
veroordeelde. Maar een naaste helpen met sterven is niet voor iedereen
weggelegd. Bovendien lopen 'leken' risico aangeklaagd te worden wegens doodslag
of zelfs moord als ze een geliefde helpen overlijden.

De wet schrijft tussenkomst van een arts voor. Dat is niet voor niets. De
huisarts die Wim en Annie uit Amsterdam uiteindelijk hielp, deed dat vooral
opdat het echtpaar niet ,,zelf ging aanrommelen", zei ze in Het Parool. Een
andere reden: alleen de dokter kan beoordelen of er nog alternatieven zijn. De
onafhankelijke toetsing voorafgaand aan de uitvoering geldt als een
veiligheidsklep. Govert den Hartogh, emeritus hoogleraar ethiek aan de
Universiteit van Amsterdam, schreef in een opinieartikel in deze krant dat
,,niet iedere wens om te overlijden (...) geheel autonoom tot stand komt".  Een
mogelijk risico: familieleden die het overlijden van een naaste wel erg
enthousiast bespoedigen. Den Hartogh: ,,Tot de maatschappelijke realiteit
behoort immers ook hebzucht."

De minister van Volksgezondheid heeft een 'commissie van wijzen' in het leven
geroepen die de mogelijkheden voor het straffeloos bieden van hulp bij
zelfdoding onderzoekt. Levensbeëindiging op verzoek, kan dat ook zonder dokter?

Artsen zijn het fundament waarop de euthanasiepraktijk is gebouwd. Zij
waarborgen dat ernstige fouten en onomkeerbare vergissingen uitblijven.
Meewerken aan euthanasie houdt voor artsen een risico in; als ze niet zorgvuldig
werken kunnen ze worden vervolgd voor moord. Het is daarom cruciaal dat burgers
de rol van de arts op waarde schatten. Euthanasie is geen recht; het is een
laatste optie die een patiënt kan vragen en die een arts kan, maar niet moet
bieden. Een optie die belangrijk is, een optie die veel mensen heeft verlost van
een gruwelijk einde van hun leven. Of is het anders? Is euthanasie zo normaal
geworden dat de sleutel uit handen van de arts genomen moet worden? Willen we
écht zelf ons einde regisseren?

,,Kom snel, kom snel",  riep een patiënt tegen  een arts  door de telefoon

NRC wil de komende periode, in samenwerking met artsenfederatie KNMG, de mening
peilen van gewone Nederlanders over de moderne euthanasiepraktijk. Wat
verwachten we van artsen? Wie is bereid een familielid bij te staan dat verzoekt
om hulp bij zelfdoding? Moet euthanasie een optie zijn voor iedereen, ook voor
dementerenden die daar zelf niet meer helder over kunnen verklaren? En: wat zijn
de verhalen achter de harde cijfers over euthanasie?

Op www.nrc.nl/euthanasie staat een korte vragenlijst, waarin u enkele dilemma's
over euthanasie worden voorgelegd (circa 5 minuten). Er is ook ruimte voor uw
persoonlijke verhaal. Verder te lezen op deze website: uitleg over de route die
mensen moeten doorlopen vanaf het moment dat ze een euthanasieverzoek doen en de
zorgvuldigheidseisen waaraan artsen zich moeten houden.

LOAD-DATE: 23 October 2015

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2015 NRC Media B.V.
                              All Rights Reserved

                              24 of 127 DOCUMENTS



                                NRC Handelsblad

                            23 oktober 2015 vrijdag

Het verraad van  de middenklasse;
Column

BYLINE: Jutta Chorus

SECTION: Binnenland

LENGTH: 544 woorden


Alleen vanmiddag nog even, en dan zijn Lieke Mensink en Jolanda Selderslaghs
voorgoed uit de Bijenkorf weggepest. Vandaag is de laatste Dwaze Dagen-dag in
het warenhuis. Mensink, sociaal werkster met pensioen, en Selderslaghs,
sociaal-juridisch dienstverlener in deeltijd, horen hierna niet meer tot de
doelgroep en dat voelen ze.

Jolanda Selderslaghs kwam hier vroeger met haar moeder in de Sinterklaastijd
naar de klimmende Zwarte Pieten kijken. Hier kocht ze ooit een onverwoestbaar
espressoapparaat. Hier kocht ze, tijdens de eerste Dwaze Dagen in de jaren
tachtig, haar uitzet, een Villeroy en Boch-servies en een bestekcassette ,,met
wel duizend gulden korting". ,,De middenklasse wordt hier uitgesloten'', zegt ze
nu. Haar dochter staat naast haar; zij komt ,,nooit'' in de Bijenkorf.

Ze lopen over de begane grond tussen de ingebouwde filialen van Louis Vuitton en
Hermès door. Nu zijn die vrijwel leeg, want daar zijn de dagen niet dwaas.
Straks zijn ze weer vol, want de Premium Shopping Experience wordt de strategie
van de Bijenkorf.

Ooit was dat de aantrekkingskracht van de Bijenkorf: hier maakte de middenklasse
kennis met de luxe van de upper class. In de Bijenkorf vonden zij kwaliteitsmode
die met wat sparen binnen hun mogelijkheden viel. Dat geldt niet voor de
Speedy-tas van Louis Vuitton: 970 euro.

Zoals een oud-directeur me ooit zei: ,,Warenhuizen die overleven, zitten aan de
onderkant of aan de bovenkant van de markt." Dit is een droom die bewust buiten
het bereik van de gewone burger wordt getild.

Alsof die het al niet moeilijk genoeg heeft. Banen die ooit de sleutel waren
naar een burgermansbestaan, een premiekoopwoning en een Opel Kadett, zijn nu
weggeautomatiseerd of worden tegen Oosteuropa-bestendige lonen uitbesteed aan
nep-zzp'ers.

De arbeidersklasse en de hogere bourgeoisie weten dat ze onmisbaar zijn, schreef
Hans Magnus Enzensberger in een bundel essays uit 1982. ,,De kleine burgerij
daarentegen moet voortdurend vechten met het gevoel dat ze overbodig is."

En nu zegt de Bijenkorf volmondig: jullie zijn overbodig. In de analyses van
overwinningen van Pim Fortuyn en later Wilders wordt steeds benadrukt dat een
bovenklasse van bedrijvige burgers met een hoge opleiding en een goed inkomen en
een onderklasse van bedreigde burgers met een lage opleiding en een gering
inkomen elkaar in het populisme hebben ontmoet. Daartussen zweeft een silent
majority  - die wordt voor het gemak vergeten.

Het afgelopen jaar bleek uit een serie onderzoeken van het Sociaal- en Cultureel
Planbureau dat die tussenlaag, de burgerij in Nederland, de handdoek in de ring
gooit. Hun werkgelegenheid verdwijnt: de medewerker salarisadministratie, de
magazijnbediende, de verzekeringsadviseur, de medewerker klantenservice, de
bankmedewerker, de technisch controleur, de archivaris. Ze drijven af naar de
onderklasse.

Mensink en de Selderslaghs zoeken bij de kinderkleertjes - maar vinden alleen
die van Kenzo. En ja, twintig procent korting, maar twintig procent waarvan?
,,Clinique is hier met korting nog altijd duurder dan bij Ici Paris", zegt de
dochter van Jolanda Selderslaghs. De ogen van Lieke Mensink lichten op. ,,Ik
vind er geen bal meer aan."

Dit is een droom die bewust buiten het bereik van de gewone burger wordt getild.

LOAD-DATE: 23 October 2015

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2015 NRC Media B.V.
                              All Rights Reserved

                              25 of 127 DOCUMENTS



                                NRC Handelsblad

                            20 oktober 2015 dinsdag

Het evangelie van rijkdom

SECTION: Achterpagina; Blz. 20

LENGTH: 587 woorden


Flessenpost uit de VSSchrijfster Pia de Jong is met haar gezin verhuisd van
Amsterdam naar Princeton, in de VS. Ze schrijft wekelijks over wat haar daar
opvalt.

Carnegie Hall, het Carnegie-instituut, het Carnegie-heldenfonds, het
Vredespaleis in Den Haag, Carnegie Mellon University, de Carnegie-bibliotheken,
en zo kan ik nog wel even doorgaan. Andrew Carnegie liet overal zijn sporen na.
Ook hier in Princeton, waar hij Lake Carnegie liet graven om de roeiwedstrijd
tegen Harvard te kunnen winnen.

Amerikaanser dan de Schot Andrew Carnegie kun je niet zijn. In 1848 ontvluchtten
zijn ouders de armoede in Schotland, om erachter te komen dat de ellende in
Amerika net zo groot was. De dertienjarige Andrew begon als hulpje in een
spinnerij.  Vijftig jaar later was hij met zijn bedrijf Carnegie Steel de
rijkste man ter wereld. De verpersoonlijking van de Amerikaanse droom. En de
inspiratie voor Dagobert Duck - of, zoals hij hier heet, Scrooge McDuck.

Maar rijkdom zou niet zijn claim to fame worden. Dat werden zijn revolutionaire
ideeën over filantropie. Rijken lieten destijds hun geld vooral na aan hun
kinderen en kleinkinderen.

Carnegie daarentegen vond dat persoonlijke rijkdom ten goede moest komen aan de
gewone man en de publieke zaak.  Zijn motto was: een man die rijk sterft, sterft
eerloos. In 1889 zette hij zijn ideeën op papier in een tekst die bekend staat
als Het evangelie van rijkdom.

Vandaag wordt het evangelie van de staalmagnaat gepredikt door de hogepriesters
van de vrijgevigheid. Ik ben in de monumentale New York Public Library voor de
uitreiking van de Carnegie-medailles voor filantropie, zeg maar het
wereldkampioenschap weggeven.

Bij binnenkomst worden we verwelkomd door mannen in kilts die doedelzak spelen.
De zaal is gevuld met weldoeners en hun begunstigden.  Van cultureel,
wetenschappelijk en medisch Amerika zou weinig overblijven zonder deze
superrijken, die vorig jaar met z'n allen 358 miljard dollar weggaven.

Om beurten krijgen acht vrijgevige mannen de medaille omgehangen. Tijdens hun
toespraken citeren de apostelen rijkelijk uit het evangelie: niemand wordt rijk,
tenzij die anderen verrijkt. Leven is simpel, geven is een privilege. De waarde
van je leven wordt bepaald door hoeveel je anderen hebt geholpen.

Zoals Carnegie al zei: rijk worden is gemakkelijk, het geld uitgeven niet. De
geldkraan moet voortdurend openstaan, wil je niet eerloos sterven. De laureaten
roemen de vele doelen die hun na aan het hart liggen: het uitroeien van polio,
kankeronderzoek, de kunsten. Ik krijg de indruk dat deze mannen in competitie
met elkaar zijn. Wie geeft het meeste weg en zo snel mogelijk. Want zoals een
van de laureaten zegt: geld nalaten telt niet. Als je niet dood ging, zou je het
nooit weggeven.

Later die middag spreek ik met een andere Schot, de Princeton-hoogleraar
economie en kersverse Nobelprijswinnaar Angus Deaton. Hij is bijzonder kritisch
over de groeiende ongelijkheid in de wereld en het circus van weldoeners. Liever
zag hij dat de superrijken hielpen goed overheidsbeleid te ontwikkelen in plaats
van hun eigen stokpaardjes te berijden.

We praten over hoe zijn leven sinds vorige week overhoop is gehaald door het
telefoontje uit Stockholm. Ook in zijn geboortedorpje in Schotland is het feest.
Of hij nog herinneringen heeft aan zijn jeugd? O ja, als jongetje ging hij met
de bus naar school, elke dag een uur. Als hij de bus miste, moest hij lang
wachten. Gelukkig was naast het busstation een bibliotheek. Een van de 2.500
Carnegie-bibliotheken.

LOAD-DATE: 20 October 2015

LANGUAGE: DUTCH; NEDERLANDS

GRAPHIC: Illustratie Eliane Gerrits

PUBLICATION-TYPE: Krant

JOURNAL-CODE: NRC Handelsblad


                         Copyright 2015 NRC Media B.V.
                              All Rights Reserved

                              26 of 127 DOCUMENTS



                                NRC Handelsblad

                            20 oktober 2015 dinsdag

Verstrikt in de eigen goede bedoelingen  ;
Column

BYLINE: Tom-Jan Meeus

SECTION: Binnenland

LENGTH: 412 woorden


Arjo Klamer, econoom en wethouder in Hilversum, stortte vorig jaar 25.603 euro
en 43 cent in de partijkas. Tiny Kox, Eerste Kamerlid: 49.670 euro en 84 cent.
Renske Leijten, Tweede Kamerlid: 73.861 euro en 89 cent. Emile Roemer,
partijleider: 82.193 euro en 61 cent.

Ik haal dit uit het Financieel Jaarverslag van de SP. De gevolgen van de
zogenoemde afdrachtregeling van de partij - alle SP-politici hetzelfde inkomen.
Rechtvaardigheid tot achter de komma.

En dan die bedragen. Wat dóét het met iemand als hij jarenlang 70.000 of 80.000
euro aan de partij doneert? Het altruïsme is schitterend. Maar zou het kunnen
dat de gulste gevers de partij als eigendom gaan zien?

Ik kom erop nu de SP een curieuze voorzittersstrijd kent. Het dappere Tweede
Kamerlid Sharon Gesthuizen, geen lieveling van de top, heeft het licht
aangedaan. Zij daagt FNV-activist Ron Meyer uit. Een groot talent, maar ook de
kandidaat van mannen (Jan Marijnissen, partijsecretaris Hans van Heijningen,
Roemer) die de SP al jaren besturen.

Mannen met scepsis over interne democratie: van hen mogen niet de leden, zoals
Gesthuizen wil, maar alleen congresafgevaardigden straks, 28 november, de nieuwe
voorzitter kiezen.

In het land hebben Meyer en Gesthuizen pas vier debatten gevoerd. Vreemd genoeg
staan na deze week geen  nieuwe gepland. Tv-programma's proberen de twee
tegenover elkaar te krijgen. Meyer wil niet. Hij praat in dit stadium liever met
leden dan tegen kijkers. Een partij die haar aanstormende talent onder de pet
houdt - boeiend.

Intussen begrijp ik dat interne spanningen oplopen. Partijprominenten verwijten
het  Gesthuizen. Anderzijds zag Trouw laatst Renske Leijten ,,foeteren" toen
Gesthuizen het SP-bestuur partijdigheid verweet. En Kamerlid Paul Ulenbelt zei
in De Telegraaf dat je de partij ,,te gronde kunt richten" door ieder lid mee te
laten stemmen. Gesthuizen reageerde zaterdag pijnlijk precies in het AD: wie zo
redeneert, omarmt de aristocratie.

Intussen blijkt Marijnissen, om wiens opvolging dit gaat, niet te vertrekken.
Sommige SP'ers lazen vorige week tot hun schrik op deze plek dat hij een rol
krijgt bij SPARK, SP's Alternatieve Rekenkamer.

Zo dreigt deze partij van harde werkers verstrikt in zichzelf te raken.
Afdrachten tot op de cent natellen. Talent geheimhouden. Eigen leden wantrouwen.
Aristocratie. En dat uit naam van de gewone man en het altruïsme.

Wat dóét het met een politicus als hij jarenlang een kleine ton aan de eigen
partij weggeeft?

LOAD-DATE: 20 October 2015

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2015 NRC Media B.V.
                              All Rights Reserved

                              27 of 127 DOCUMENTS



                                NRC Handelsblad

                            17 oktober 2015 zaterdag

Als de PvdA mag,  mag  de VVD ook

BYLINE: Door onze redacteurenAnnemarie Kas enThijs Niemantsverdriet

SECTION: In het nieuws

LENGTH: 1210 woorden


ReconstructieAsielakkoordNa het tumult in Oranje kwam de coalitie ineens
verrassend soepel tot een akkoord over de opvang van asielzoekers. Hoe een
ingewikkelde kwestie eens géén crisis werd.

Den Haag. Premier Mark Rutte gaat als eerste naar buiten om met de journalisten
te praten. Die staan er lang niet altijd na afloop van het vaste coalitieoverleg
op maandagochtend. Maar dit keer weten ze dat er misschien iets te halen valt in
de hal van het ministerie van Sociale Zaken.

Ze hebben een deal, vertelt Rutte voor de camera's. Hij schetst de afspraken die
VVD en PvdA zojuist hebben gemaakt over asielzoekers met een status: extra
containerwoningen, bijstand 'in natura' en geen voorrang meer bij een
huurwoning. Hun bijstand daalt, maar in ruil hoeven ze niet meer te betalen voor
hun woning en zorgverzekering.  Sleutelwoorden zijn ,,sober"  en
,,rechtvaardig".

Het akkoord van afgelopen maandag  vormt het sluitstuk van een week politiek
handwerk. Voor de buitenwereld lijken de afspraken van die ochtend zomaar en
verrassend snel tot stand te zijn gekomen. Over asiel en vluchtelingen
verschillen VVD en PvdA immers fundamenteel van mening. Maar binnenskamers zien
de twee regeringspartijen het pakket afspraken  al veel eerder vorm krijgen.

Bij de VVD-fractie werken ze al sinds het zomerreces aan een plan. De liberalen
willen Nederland onaantrekkelijk maken voor mensen die hier geen veiligheid,
maar vooral een betere economische toekomst zoeken. Ze willen vluchtelingen
minder rechten geven dan gewone Nederlanders.  Geen voorrang meer bij het
krijgen van een huis, ,,zuinig leefgeld" en alleen basale medische hulp. Het is
juridisch flink wat uitzoekwerk, want welke voorzieningen mag je vluchtelingen
ontzeggen zonder internationale verdragen te schenden?

Op dinsdag 6 oktober besluit fractieleider Halbe Zijlstra dat het plan die week
echt naar buiten  moet. Het onderwerp leeft. En de PvdA is daags daarvoor met
een eigen voorstel gekomen. Het kabinet moet  binnen twee jaar 100.000
prefabwoningen bouwen om lucht te geven aan de hoogste woningnood, voor
asielzoekers en Nederlanders.  En als de PvdA mag, mag de VVD natuurlijk ook.

Die avond reist staatssecretaris Klaas Dijkhoff (Asiel, VVD) af naar Oranje, om
het Drentse dorpje te dwingen extra asielzoekers op te vangen. Boze inwoners
blokkeren zijn auto en geven er een paar rake klappen op.

PvdA-leider Diederik Samsom belt hem meteen vanuit Amsterdam, waar hij die avond
toevallig een etentje heeft met de rest van de partijtop: Dijsselbloem, Spekman
en Asscher. ,,Hoe gaat het, Klaas?" vraagt Samsom. ,,Kun jij een auto
uitdeuken", antwoordt Dijkhoff onderkoeld.

Iedereen in de coalitie ziet: 'Oranje'  is een omslagpunt. Als Zijlstra en
Samsom op woensdag met elkaar bellen, zijn ze het eens dat ze snel tot afspraken
moeten zien te komen. De vluchtelingencrisis is te groot om nu partijpolitiek
over te bedrijven.  Hoewel:  de VVD lanceert over een paar dagen wel het
plan-Zijlstra. Samsom krijgt een seintje dat het eraan komt, zodat hij zich
straks niet overvallen voelt.

Die dag bespreekt de Tweede Kamer de begroting van minister Blok (Wonen, VVD).
Kamerlid Roald van der Linde voert voor de VVD het woord en  krijgt de opdracht
het prefab-plan van de coalitiepartner niet al te hard af te schieten tijdens
het debat.  Tegelijk reageert de PvdA niet al te afwijzend op zijn
tegenvoorstel, dat op de voorpagina van het AD stond: schaf de voorrangspositie
voor vluchtelingen met een verblijfsvergunning af.

Hier valt een koppeling te maken, zien de coalitiepartijen: de prefabwoningen
van de PvdA, het schrappen van de voorrang van de VVD. Maar aan de bouw van die
woningen zit voor de gemeenten nog een probleem vast. Het eerste half jaar
betaalt het Rijk het verblijf, dat heeft Dijkhoff al geregeld. Maar wat daarna?
Moeten vluchtelingen na zes maanden alsnog naar een 'normale' sociale huurwoning
doorstromen? Daar hebben gemeenten nog steeds een tekort aan, dat verandert niet
door de bouw van extra prefabwoningen.

Hier komt de 'bijstand in natura' in beeld - al praten VVD en PvdA er nog niet
onderling over. Gemeenten betalen dan voor de huisvesting en zorgverzekering van
vluchtelingen met een verblijfsstatus, en houden die bedragen in op hun
bijstandsuitkering. Bij de VVD kwam dit idee terecht via hun bewindspersonen
Blok en Dijkhoff. En bij de PvdA heeft asielwoordvoerder Attje Kuiken een hele
lijst van wet- en regelgeving voor asielzoekers gemaakt, inclusief de knelpunten
voor gemeenten. Het valt allemaal toevallig in elkaar.

Op vrijdagavond stuurt Zijlstra alvast een pdf van het VVD-plan naar Samsom.
Maandag zien we verder, spreken ze af.

Om zijn plan te promoten, heeft Zijlstra een interview in de weekendkrant van
het AD. Daarin vliegt de VVD'er uit de bocht. Hij benadrukt dat hij Nederland
,,onaantrekkelijk"  wil maken voor vluchtelingen. En hij suggereert dat
asielzoekers in Nederland ooglidcorrecties, borstvergrotingen en -verkleiningen
vergoed krijgen.

Het interview leidt die ochtend al vroeg tot verhitte discussies in de
Whatsapp-groep van de PvdA-fractie. Wat erg dat de VVD zo tweederangs burgers
wil creëren! En hoe kan Zijlstra nou over borstvergrotingen voor asielzoekers
beginnen als die gewoon een nare oorlog zijn ontvlucht?

Via via bereiken die geprikkelde PvdA-reacties ook de VVD. Dit kan nog leuk
worden maandag, denken ze daar.  Al reageert asielwoordvoerder Kuiken van de
PvdA voor de goede verstaander niet afkeurend op het héle plan. Een strategie
van ontmoediging via ongelijke behandeling wijzen we af, zegt zij. ,,Mensen
vluchten uit nood, niet voor een ooglidcorrectie." Maar over de voorrangspositie
en sobere huisvesting houdt ze haar mond.

Rond half elf 's ochtends vergezelt Zijlstra premier Rutte tijdens zijn
wekelijkse loopje van Algemene Zaken naar het ministerie van vicepremier
Asscher. Het coalitieoverleg - Rutte en Asscher, Samsom en Zijlstra zitten aan
tafel - blijkt al gauw vruchtbaarder dan ze tevoren vermoedden. Beide partijen
willen hun electoraat laten zien dat ze heus wel rekening houden met de onrust
in de samenleving rond asielzoekers. De toeslagen voor vluchtelingen kunnen nu
wel erg hoog oplopen, vinden VVD én PvdA.

Over de sobere nieuwe woningen en het afschaffen van de voorrangspositie zijn ze
het snel eens - dit hadden ze feitelijk vorige week al afgekaart. Wie het als
eerste de bijstand in natura noemt in dit overleg, daarover doen betrokkenen
vaag.  Het doet er ook weinig toe, vinden ze: het gaat erom dat ze eruit zijn
gekomen.

De gezamenlijke conclusie is dat vluchtelingen minder bijstand krijgen, in ruil
voor een woning en een zorgverzekering.  Samsom grapt: ,,We kunnen wel over een
'beperkt aantal tientjes' spreken." Het is een verwijzing naar de
bed-bad-broodcrisis, waar de twee partijen uiteindelijk  overeenkwamen dat
uitgeprocedeerde asielzoekers ,,een beperkt aantal weken" opvang krijgen.

In het 'plan-Zijlstra' stond óók dat het leefgeld voor vluchtelingen naar
beneden gaat. Nu dat feitelijk gebeurt, ook al krijgen asielzoekers er huur en
zorg in natura voor terug, kan dat  zomaar als winst voor de VVD worden
uitgelegd. Dus zegt Zijlstra toe dat hij de afspraken niet al te triomfantelijk
zal koppelen aan zijn VVD-plan.

En dan kan Rutte naar buiten.

LOAD-DATE: 16 October 2015

LANGUAGE: DUTCH; NEDERLANDS

GRAPHIC: Premier Rutte (VVD) en minister Asscher (Sociale Zaken, PvdA) deze week
tijdens een debat over het asielbeleid. Foto David van Dam

PUBLICATION-TYPE: Krant

JOURNAL-CODE: NRC Handelsblad


                         Copyright 2015 NRC Media B.V.
                              All Rights Reserved

                              28 of 127 DOCUMENTS



                                NRC Handelsblad

                            17 oktober 2015 zaterdag

Wij hadden allemaal ons eigen 'Oranje' ;
De wereld van ...

BYLINE: Annemarie Kas Christiaan Pelgrim Merlijn Doomernik

SECTION: Weekend

LENGTH: 2771 woorden


Aad Kosto, Job Cohen, Rita Verdonk                  Asielzaken is altijd al een
heikele portefeuille geweest. Drie voormalige bewindslieden - twee van PvdA, een
van de VVD - blikken terug op  'hun' tijd. ,,Wat had jíj dan met die bussen vol
mensen gedaan?"          Tekst Annemarie Kas en Christiaan Pelgrim  Foto's
Merlijn Doomernik

Het is een verschrikkelijk zware  baan en vaak een eenzaam bestaan. Geen twijfel
daarover, zeggen Aad Kosto, Job Cohen en Rita Verdonk. En de huidige
staatssecretaris van Asielzaken, Klaas Dijkhoff, moet die klus nu zien te klaren
in een veel lastiger tijdsgewricht dan hun 'eigen' tijd, zeggen ze.

Alle drie waren ze als bewindspersoon verantwoordelijk voor asielzaken. Kosto en
Cohen, beiden PvdA, beleefden tijden waarin de bezetting in de
asielzoekerscentra hoger was dan nu. Kosto zat er van 1989 tot halverwege 1994,
tijdens de oorlogen in ex-Joegoslavië. Cohen zat er van 1998 tot 2001. En
Verdonk, destijds VVD,  moest in haar periode, van 2003 tot eind 2006, juist
asielzoekerscentra sluiten wegens de lagere instroom.

Alle drie kregen ze met boze burgers te maken, die angst koesterden voor de
onrust die asielzoekers of andere migranten in hun buurt zouden brengen.

En alle drie hebben ze zich afgevraagd wat zíj vorige week gedaan zouden hebben
in de kwestie 'Oranje', zo blijkt tijdens een groepsgesprek in café Dudok in Den
Haag. Tegen alle afspraken in gebood Klaas Dijkhoff (VVD) het dorpje met nog
geen 140 inwoners om meer asielzoekers op te nemen dan de afgesproken 700 die al
in het vakantiepark bij Oranje verbleven. Hij liet 's avonds twee bussen met
ruim honderd asielzoekers komen. Boze inwoners blokkeerden zijn auto en de
bussen waar de vluchtelingen in zaten.

Job Cohen: ,,Achteraf bezien zou ik het nóóit gedaan hebben. Maar dat is altijd
makkelijk praten, hè. Als je vooraf werkelijk het gevoel hebt dat je niet anders
kunt. Wat doe je dan?"

Aad Kosto: ,,Wij staan nu natuurlijk meer op afstand. Ik weet niet of Dijkhoff
nog een redelijk alternatief had. Maar hij zei van niet, en ik heb geen reden om
aan te nemen dat het anders is. In mijn tijd viel de opvang nog onder het
ministerie van Volksgezondheid, maar ik herinner me goed dat asielzoekers 's
nachts hun heenkomen zochten in een maïsveld.  Zo'n indringend beeld verandert
vaak wat; het besef dringt door dat we iets moeten doen, dat we mensen niet in
de open lucht willen laten slapen. Net als nu."

Rita Verdonk: ,,Ik had het ook vooraf niet gedaan. Als bestuurder doe je een
belofte, in dit geval aan de mensen in Oranje. Dan moet je die houden."

Cohen: ,,Wat had jij dan met die bussen vol mensen gedaan?"

Verdonk: ,,Ik weet dat er nog wel een paar sporthallen ergens leegstonden waar
ze naar toe hadden gekund."

Kosto: ,,Dus je gelooft niet dat het overmacht was?"

Verdonk: ,,Ik denk van niet. Het was een makkelijke oplossing, zoveel mensen in
één keer kwijt kunnen, daar in Oranje. Maar ik vind het niet getuigen van
behoorlijk bestuur. Ik zou het in zo'n dorpje niet gedaan hebben."

Cohen: ,,Ik herinner me van toen ik net een paar maanden staatssecretaris was
dat het ook 's avonds wel eens op het nippertje was dat we voor iedereen
onderdak hadden. Mijn 'Oranje' waren die lekkende tenten in Ermelo, eind jaren
negentig. We konden echt niks meer, we hadden geen opties voor opvang meer. Dus
we vroegen het ministerie van Defensie om noodtenten. Die namen dat heel
letterlijk. Ik zie nog mijn kompanen uit de Partij van de Arbeid bij me
langskomen met hun nee-schuddende hoofden:  Dit is geen goed beeld."

Cohen: ,,Ik vind dat Klaas Dijkhoff het verdomd goed doet. Hij blijft rustig en
weloverwogen. En hij riep ook de burgemeesters van zijn partij op om stoer te
zijn en opvang te regelen. Ja, dat vind ik goed."

Kosto: ,,En hij laat minder dan sommige andere politici  zijn oren hangen naar
die rechtse partij die in de electorale sfeer wat dreigend overkomt."

Verdonk: ,,Oei, nee, hij laat zijn oren meer hangen naar die partij waarmee de
VVD in het kabinet zit."

Kosto: ,,Nee, die partij bedoelde ik niet, Rita!"

Cohen: ,,Ik was blij dat Rutte vorige week de zaak bij elkaar heeft gepakt en
heeft gezegd: zó gaan we het doen. Dat was wel nodig. Tot nu toe was wat er uit
het kabinet kwam mondjesmaat."

Verdonk: ,,Helemaal eens, Job. Kijk naar onze buurvrouw, Angela Merkel. Zij
heeft toch meer gewicht dan de bewindspersoon in kwestie. Rutte moet voorgaan en
zeggen: dit is de weg, zo gaan we het doen. En maak ook eens duidelijk dat
alleen échte vluchtelingen in aanmerking voor opvang komen. De Immigratie- en
Naturalisatiedienst toetst alle verhalen en een aantal asielzoekers gaat gewoon
terug. Het zou veel onrust wegnemen om die kant te vertellen. Het beeld is nu
dat iedereen die binnenkomt, hier niet meer weggaat."

Kosto: ,,Het is de roep om de sterke man, hè. Ik heb niet de indruk dat dat
meerwaarde zou hebben. Het kabinet heeft hier toch een staatssecretaris voor
aangesteld? Nou, die doet zijn werk."

Verdonk: ,,Maar steeds als het kabinet hierover met een standpunt komt, leggen
VVD en PvdA dat verschillend uit. Die regeringspartijen moeten er juist voor
zorgen dat echt één beeld naar buiten gaat, dat ze een eenheid vormen."

Cohen: ,,Toch vind ik dat ze het niet slecht doen, gegeven het feit dat die
partijen er zó verschillend over denken. Je hebt gelijk, hun verhalen lopen soms
uit elkaar, maar deze week zijn ze toch tot afspraken gekomen. Dat is verrekte
ingewikkeld met deze twee partijen, laten we wel wezen."

Verdonk: ,,Vertel mij wat, Job! Maar wat is één standpunt waard als beide
partijen dat anders uitdragen? Dat komt bij de mensen in het land niet over. Die
zien alleen het gekrakeel."

Het kabinet maakte begin deze week afspraken over huisvesting. Er komen extra
prefabwoningen om vluchtelingen met een verblijfsstatus sneller aan een huis te
helpen. Tegelijk verdwijnt de voorrangspositie die vluchtelingen hadden op '
gewone' Nederlanders voor een sociale huurwoning.

Kosto: ,,Deze afspraak vind ik voor de vrede in het land van groot belang.
Mensen moeten niet meer het gevoel krijgen dat vreemdelingen worden
voorgetrokken. Want in feite zit het zo: niet de sterksten, maar de zwaksten van
de samenleving dragen de komst van vreemdelingen. Van oudsher komen ze terecht
in zwakke wijken, waar mensen toch al niet zo weerbaar zijn en de omstandigheden
niet ideaal. De besluiten daarover worden genomen door, laten we zeggen, de goed
gehuisveste politici en ambtenaren. De mensen in de mindere buurten betalen de
prijs. Dat is altijd zo geweest."

Cohen: ,,Je spreekt over de mensen die verhuisd zijn zonder verhuisd te zijn. Ze
wonen hun hele leven ergens en hebben ineens buren die geen Nederlands spreken.
De bakker is weg en de slager is vervangen door een halalslager. Ze hebben er
niet om gevraagd en het gebeurt ze wel."

Verdonk: ,,Er gebeurt echt wat in de samenleving. Mensen maken zich ongerust, er
ontstaat tweespalt. Ze voelen zich niet gesteund. En ze zien geen Den Haag dat
die zorgen ziet of daar wat aan doet. De afstand tussen deze vierkante kilometer
rond het Binnenhof  en de rest van het land is toch wel groot, hoor. Dat vind ik
triest en angstwekkend: een volk dat geen vertrouwen heeft in zijn leiders."

Cohen: ,,Die tweespalt waar je over spreekt, is groter dan in onze tijd. Onze
hele integratiediscussie van de afgelopen tien jaar, die natuurlijk met veel
schuren gepaard is gegaan, bemoeilijkt het gesprek nu. En de culturele afstand
tussen de mensen uit Syrië plus een aantal uit Afghanistan en ons volk is groot,
dat maakt het ook lastiger. In de derde plaats komt nog eens de islamdiscussie
met die jongens van Islamitische Staat erachter aan. Die drie elementen
vergroten de angst en maken dat mensen zeggen: waar zijn we hier mee bezig?"

Verdonk: ,,Toch is er ook veel veranderd. Als ik in mijn tijd riep dat wie niet
mag blijven, terug moest naar zijn land van herkomst - nou, goedemorgen. Dan
kwam er weer een lading bedreigingen binnen. Reisbureau Rita, Rita heeft bloed
aan haar handen, weet ik wat allemaal. Nu praten we volgens mij realistischer
over  de problematiek. We hebben een duidelijke wet die zegt: echte
vluchtelingen vangen we op en anderen moeten terug."

PVV-leider Geert Wilders komt ter tafel. Waarom hij het zo goed doet in de
opiniepeilingen en dat andere politici het zo lastig vinden om de juiste manier
te vinden om hem te benaderen. Heeft Wilders het monopolie in de politiek op het
verwoorden van de onrust in de samenleving?

Cohen: ,,Ik vind dat Wilders het te makkelijk heeft. Ik denk dat veel
Nederlanders verstandig zijn en wel weten dat wat hij zegt te simpel is. Maar
dan moeten ze  er wel een goed verhaal tegenover te horen krijgen."

Verdonk: ,,Toch vind ik het zeer kwalijk dat de andere politieke partijen in de
Tweede Kamer geen voorstellen van de PVV steunen. En moties niet mee
ondertekenen. Het zijn allemaal democratisch gekozen vertegenwoordigers van
Nederland, dus dat vind ik echt niet kunnen."

Kosto: ,,Ach, die oude reflex. Negeren werkt niet, dat ben ik met je eens. Maar
ik troost me met de gedachte dat als Wilders op 35 zetels gepeild wordt, dat er
nog altijd 115 overblijven die niet voor hem zijn. En onder die 115 worden
weinigen gevonden die met hem in een kabinet willen."

Cohen: ,,Maar van die overige groep maken mensen zich evengoed zorgen. Dat zie
je óók in die peilingen. Meer dan 50 procent zegt: ik vind het maar niks, dat al
die vluchtelingen komen. Op dat punt zijn ze het dus met Wilders eens, ook al
steunen ze hem niet."

Verdonk: ,,Dat komt doordat hij altijd weer een grens overgaat in zijn uitingen.
Als hij reëler zou worden in zijn toon en woordkeus, als hij zich fatsoenlijk
zou gedragen, dan gaat hij sky high. Zulke termen als 'kopvoddentaks' die hij
gebruikt, daar heb ik altijd iets tegen gehad. Schei daar toch mee uit."

Kosto: ,,Zodra het oproepen tot verzet overgaat in opruien, kijk ook naar die
rellen in Woerden vorige week tegen de opvang van vluchtelingen, is het wel
oppassen geblazen."

Verdonk: ,,Nou, Tweede Kamerleden hebben over mij ook wel eens dingen gezegd...
Nog net niet dat ik gelyncht moest worden, maar het scheelde niet veel."

Kosto: ,,Bij jou hebben ze het nooit waargemaakt. Bij mij wel."

In 1991 ontplofte een bom bij Kosto's huis. De daders zijn nooit gevonden, maar
de Revolutionaire Anti-Racistische Actie (RaRa) eiste de aanslag op.

Alle drie moesten ze in hun eentje besluiten over de toekomst van wat
'schrijnende gevallen' zijn gaan heten: mensen die volgens de regels geen recht
op een verblijfsvergunning in Nederland hebben. Maar als zo iemand een zeer
uitzonderlijk verhaal heeft, kan de verantwoordelijk staatssecretaris als enige
besluiten dat diegene toch in Nederland mag blijven.

Het eerste 'schrijnende geval' dat groot in de publiciteit kwam, was het gezin
van de Turkse kleermaker Gümüs, in 1997. Het was toen staatssecretaris Elizabeth
Schmitz (PvdA) die het gezin uiteindelijk toch terugstuurde naar Turkije. Elke
staatssecretaris moet zijn weg zien te vinden in dat spanningsveld tussen het
algemene strenge beleid en het individu.

Cohen: ,,Op de voorpagina  van De Telegraaf stond in mijn tijd een kritisch stuk
over de vraag of er een generaal pardon zou komen voor uitgeprocedeerde
asielzoekers. Maar in dezelfde krant, op pagina vijf, stond een verhaal over een
mevrouw met haar dochtertje: ze zouden uitgezet worden, maar dat kon toch niet,
want dat was zielig! Die beide verhalen zitten in deze ene portefeuille."

Kosto: ,,Ja, mensen die rabiaat roepen: weg met al die vreemdelingen, die hebben
vaak zelf een enfant chéri. Míjn asielzoeker moet blijven."

Verdonk: ,,Ja, 'dit is mijn Ahmed'."

Kosto: ,,Daar speelt de televisie ook een rol bij. Je formuleert streng beleid
en dat krijgt steun. Maar zodra er een zielig kind op televisie komt, is het
daarmee gedaan. Je wordt geconfronteerd met de onmiddellijke emotie van mensen."

Verdonk: ,,Vond je dat ook niet dubbel? Eén zo'n jochie of meisje waar dan
iemand omheen zat die de weg naar de pers wist.  Die werd groot gemaakt en al
die andere kinderen, voorbeelden die het zoveel meer verdienden, daar kon je
niks mee. Een hele hoop tijd en debat kwijt aan die ene die de media naar voren
schuiven. Ik vond dat lastig."

Kosto: ,,Ja, de 'klemmende reden van humanitaire aard', heette dat in mijn tijd.
Rita, het verhaal gaat overigens dat jij zeer ruimhartig was in het gebruik van
die discretionaire bevoegdheid."

Cohen: ,,Dat is zo geestig. Jullie stonden beiden bekend als reuzestreng en ik
was zogenaamd het soepele softe type."

Verdonk: ,,Nee, ik ben het hier niet mee eens. Als je de regels streng
handhaaft, dan heb je automatisch meer uitzonderingen. Als je niet streng bent
en denkt, oh het is wel goed, blijf maar? Dan heb je natuurlijk ook geen
bijzondere gevallen! Dat deed jij, Job, dat deed Albayrak in haar tijd... "

Cohen: ,,Wat liet ik nou toe, zeg? Ik had die nieuwe, strenge Vreemdelingenwet!"
Die wet ging eind 2000 in en voorzag in veel strengere criteria om voor een
verblijfsvergunning in aanmerking te komen dan ervoor het geval was.

Kosto: ,,Mijn strenge imago werd me in eigen kring niet in dank afgenomen. Maar
ik vond dat het bij de functie hoorde. Het schiep duidelijkheid. Met snikkende
stem tegen mensen zeggen dat je ze niet kunt toelaten, dat werkt niet. Ik gaf
mijn ambtenaren ook de opdracht om gevallen waarmee ze problemen zagen aankomen,
alvast eerder op mijn bureau te leggen. Dan kon ik vervelende publiciteit
voorkomen."

Weer komt Wilders ter sprake: hij zegt als enige politicus dat de Nederlandse
grenzen dicht moeten, om de instroom van asielzoekers te stoppen. Een hek om
Nederland of om de Europese Unie, is dat een optie?

Verdonk: ,,Open binnengrenzen kunnen alleen goed functioneren als we de
buitengrenzen gezamenlijk bewaken. Je moet aan die buitenkant wel iets durven
doen. Anders kunnen we net zo goed zeggen dat Europa nu de wereld is. Nou, dat
vind ik toch van niet. We hebben tegenwoordig zoveel technische mogelijkheden,
een hek is echt niet nodig. Maar controle is zeker mogelijk."

Cohen: ,,Hier moet ik even een enorme open deur intrappen. Maar kunnen we niet
veel beter erin investeren dat die oorlogen eens ophouden? Natuurlijk is er van
alles misgegaan met de ontwikkelingssamenwerking in Afrika, maar er is ook heel
veel goed gegaan. We moeten ervoor zorgen dat die landen niet zo verschrikkelijk
arm zijn. Het verschil tussen arm en rijk moet verkleinen, dat helpt echt."

Kosto: ,,De gedachte aan hekken is zo'n onzin. We leven tegenwoordig in een
global village."

Net als zijn voorgangers moet Klaas Dijkhoff op Europees niveau tot afspraken
zien te komen. Onlangs is een herverdeling van 120.000 vluchtelingen over alle
Europese landen afgesproken. Alleen is dat bij lange na niet genoeg, zeggen zijn
voorgangers.

Cohen: ,,Dat quotum staat in geen enkele verhouding tot de aantallen waar het nu
om gaat. Ik mag hopen dat dit de opmaat is naar een serieus Europees beleid. In
mijn tijd was Nederland een van de landen die veel mensen opvingen. Ook toen
deden we dus de oproep dat we de aantallen eerlijker moesten verdelen. Daar werd
in Brussel dan naar geluisterd, en geluisterd, en nog eens naar geluisterd. En
dat was dat. Hier is echt serieus gezamenlijk beleid over nodig."

Verdonk: ,,In 2004, toen Nederland  voorzitter van de Europese Unie was, gingen
we op werkbezoek bij de nieuwe lidstaten. Die hadden nog nooit een asielzoeker
gezien. Ze hadden geen idee. Diezelfde landen zeggen nu: hoho, wij willen niet.
Zij lopen echt dertig jaar achter. Wat zijn dat, mensen uit Syrië?"

Kosto: ,,Zo'n Slowakije dat roept: geef ons maar zes christenen. Want moslims
kunnen we niet gebruiken hier."

Verdonk: ,,Van de week zat ik met wat mensen te brainstormen over een
oplossing. We dachten aan Griekenland, dat ons een hoop geld schuldig is. We
kunnen daar een aantal transitkampen neerzetten. Daar betalen we ze voor - of
niet: we boeken geld van de lening af. Dan kan daar de eerste registratie
plaatsvinden. Van daaruit kunnen ze dan doorreizen naar andere EU-landen."

Cohen: ,,Anything goes, vind ik op het ogenblik. Kijk naar de situatie in
Turkije en Libanon. In Libanon is één op de vier vluchteling. En het zijn zulke
arme landen. Dan begrijp ik verschrikkelijk goed dat mensen daar weggaan."

Kosto: ,,Het is wel een interessante gedachte. Dus je geeft Griekenland een
premie om die opvangcentra op hun grond te laten staan?"

Verdonk: ,,Zoiets. Griekenland is nu heel arm. We investeren daar, het zorgt
voor wat werkgelegenheid, dus het doet ook nog wat voor de economie."

LOAD-DATE: 19 October 2015

LANGUAGE: DUTCH; NEDERLANDS

GRAPHIC:            Vlnr: Job Cohen (PvdA), Rita Verdonk (toen VVD) en Aad Kosto
(PvdA). ,,Door een indringend beeld verandert er vaak wat: het besef dringt door
dat we iets moeten doen."

PUBLICATION-TYPE: Krant

JOURNAL-CODE: NH_ART


                         Copyright 2015 NRC Media B.V.
                              All Rights Reserved

                              29 of 127 DOCUMENTS



                                NRC Handelsblad

                           15 oktober 2015 donderdag

Oppositie doet  Wilders pijn

BYLINE: Door onze redacteuren Petra de Koning en Christiaan Pelgrim

SECTION: In het nieuws

LENGTH: 885 woorden


VluchtelingenIn het Kamerdebat over de opvang van  vluchtelingen dreef de
oppositie Geert Wilders    eensgezind in een hoek.

Den Haag.  In het Tweede Kamerdebat over vluchtelingen ging het gisteren amper
over de inhoud van het kabinetsplan voor sobere asielopvang en ,,bijstand in
natura". De oppositie wilde vooral weten wat het doel  was. Moeten asielzoekers
worden afgeschrikt? Ja, vond de VVD. Of verandert er eigenlijk niks voor hen? Zo
is het, zei de PvdA.

Premier Mark Rutte (VVD), vicepremier Lodewijk Asscher (PvdA) en
staatssecretaris Klaas Dijkhoff (VVD) zagen vanuit het kabinetsvak hoe de Tweede
Kamer vooral druk was met zichzelf:  als buiten de Kamer iedereen zegt dat Geert
Wilders (PVV) het debat over de vluchtelingen domineert, moet er misschien wel
dringend iets gebeuren. Het lukte de oppositiepartijen om Wilders in een hoek te
drijven. Hij maakte een nerveuze indruk en had lang niet altijd een antwoord op
de vragen van de andere fractievoorzitters.

Vooral CDA-leider Sybrand Buma had beet. Hij haalde een recente
kabinetsmaatregel tevoorschijn waarmee asielzoekerscentra sneller kunnen worden
gebouwd, na een kortere inspraakprocedure. Waarom had de PVV daar in de Tweede
Kamer geen bezwaar tegen gemaakt en klaagt de partij nu buiten de Kamer dat
burgers te weinig inspraak hebben?

Wilders vergeet de burgers iets belangrijks te vertellen, zei Buma: ,,Het
asielzoekerscentrum in uw provincie is er mede dankzij de PVV."

Wilders wist duidelijk niet precies over welke maatregel het ging en zei dat
zijn partij wel vaker wetten steunde ,,waarin een onderdeeltje zit dat we niet
willen".

D66-leider Alexander Pechtold nam het daarna van Buma over. Ook in de tijd dat
de PVV nog wat te zeggen had, als gedoogpartner in Rutte I, zei hij, kwamen er
asielzoekers naar Nederland. Wilders ging schelden (,,U bent een nul") en zei
dat híj in het parlement  de enige was die de mening van het volk
vertegenwoordigde. ,,Volgens mij haalt u nog geen tien zetels in de peilingen."

Wilders las brieven voor van ,,gewone Nederlanders" met klachten over
asielzoekers. Tegen SP-leider Emile Roemer, die hem wilde laten zeggen dat het
incidenten waren, zei Wilders: ,,De SP zegt: 'Kom maar binnen, Ali met je
knecht'." En: ,,U maakt het met de dag erger en daarom lopen de kiezers nu
rennend en gillend bij u weg."

Dat vluchtelingen met een tijdelijke verblijfsvergunning van het kabinet minder
bijstand krijgen in ruil voor een woning en een zorgverzekering, was voor de
Kamer nauwelijks controversieel.  VVD en PvdA vertelden er weer hun eigen
verhaal over: de VVD weet zeker dat asielzoekers erdoor worden ontmoedigd.
Volgens PvdA-leider Samsom worden de vluchtelingen goed opgevangen en was
,,soberheid" een traditie in zijn partij. Maar was die soberheid nu doel of
gevolg? ,,Vanuit één werkelijkheid worden er op deze manier twee beelden voor de
achterbannen gecreëerd", zei Pechtold.

Volgens Rutte was dat geen enkel probleem. Hij erkende dat hij niet had voorzien
dat er zoveel vluchtelingen zouden komen. Maar volgens hem zag niemand dat
aankomen. Dus of het kabinet slecht voorbereid was, zoals de oppositie zei? Nee,
zei Rutte. ,,Als je zou zeggen dat je 20.000 huizen leeg houdt voor het geval
dat de asielinstroom toeneemt, verwacht ik niet dat daar draagvlak voor zal
zijn."

Alexander Pechtold (D66): ,,In 2011 zit Wilders aan de knoppen in het kabinet
Rutte I. Nu zegt hij: ik wil nul asielzoekers, maar in 2011 kwamen er 16.114
asielzoekers en hij heeft daar niets aan gedaan. Hij strooit de mensen zand in
de ogen die zich terecht zorgen maken over de mensen die binnenkomen."

Geert Wilders (PVV): ,,Als wij de grenzen open laten, worden het er 100.000,
200.000 of 300.000. En ja, nu moeten het er nul zijn. Dat getal moet u kennen,
meneer Pechtold. U bent een grote nul."

Halbe Zijlstra (VVD): ,,Voorzitter, u sprak zojuist de heer Buma aan op zijn
taalgebruik. De heer Wilders bezigt ook wat termen. Ik verwacht van u dat u nu
ook ingrijpt."

Geert Wilders (PVV): ,,Ik ga verhalen voorlezen van gewone Nederlanders. Een
mevrouw van 80 schrijft mij: 'Dag Geert, ik heb één dag geholpen in de
Amerikahal in Apeldoorn, maar nooit weer. De asielzoekers trappen er rotzooi.
Als ze een jack krijgen als tweede jas, niet van nieuw te onderscheiden, is het
'no, not new'."

Jesse Klaver (GroenLinks): ,,Ik heb ook een lijstje: bestorming en
vuurwerkbommen in Woerden, hakenkruizen en 'white power' bij een azc  in
Zuidlaren, hakenkruizen in de Boelenslaan in Friesland, 'eigen volk eerst' en
'rot op' in Voorst, 'nee azc' met een davidster in Wezep."  (...) ,,Ik zal deze
incidenten niet in de schoenen van de heer Wilders schuiven, ook al roept hij op
tot verzet."

Sybrand van Haersma Buma (CDA) wijst Wilders op een maatregel waarmee
asielopvang sneller gebouwd kan worden, die de PVV goedkeurde. ,,U heeft uw werk
dus niet goed gedaan. (...) U roept dat dit een nepparlement is, maar er is maar
één nepfractie en dat is die van u."

Kamervoorzitter Anouchka van Miltenburg, na een eerder debat fel bekritiseerd
omdat ze niets zei van het ,,nepparlement" van Wilders: ,,Iedereen in deze Kamer
is gekozen en gecontroleerd en zit hier als echt lid van de Tweede Kamer."

Buma: ,,Ik vind het netjes dat u mij terechtwijst. Maar volgens mij hebben we
dit debat eerder gehad en is dit gepasseerd."

LOAD-DATE: 15 October 2015

LANGUAGE: DUTCH; NEDERLANDS

GRAPHIC:  /

PUBLICATION-TYPE: Krant

JOURNAL-CODE: NRC Handelsblad


                         Copyright 2015 NRC Media B.V.
                              All Rights Reserved

                              30 of 127 DOCUMENTS



                                NRC Handelsblad

                            14 oktober 2015 woensdag

A'dam: laat asielzoeker werken

BYLINE: Door onze redacteuren Bas Blokker en Annemarie Kas

SECTION: Voorpagina; Blz. 1

LENGTH: 547 woorden


Asiel  Hoofdstad wil ook asielzoekers zonder verblijfstatus laten werken. Haagse
politici zijn zo ver nog niet.

Amsterdam/Den Haag.  Amsterdam wil asielzoekers zo snel mogelijk laten leren en
werken, ook voordat duidelijk is of zij een vluchtelingenstatus krijgen.
Wethouder Kajsa Ollongren (Economische Zaken, D66)  vraagt het Rijk om
,,experimenteerruimte", schrijft ze vandaag in een brief aan de gemeenteraad.

Ollongren vraagt of de voorwaarden waaronder asielzoekers mogen werken, kunnen
worden verruimd. Ze wil dat voor asielzoekers die nog in de procedure zitten, de
wachtperiode van zes maanden voordat zij een tewerkstellingvergunning kunnen
krijgen, wordt ingekort. ,,En het verruimen van het maximaal aantal weken dat
een vluchteling (zonder status) mag werken", schrijft de wethouder. Dat maximum
ligt nu op 24 weken per jaar.

Verder wil ze scholieren en studenten boven de achttien jaar toelaten op
Nederlandse onderwijsinstellingen bij studies die aansluiten op studies die zij
in hun eigen land hebben gevolgd. Het Centraal Orgaan opvang asielzoekers schat
dat van de groep die nu ons land binnenkomt eenderde een (hogere)
beroepsopleiding of wetenschappelijke opleiding heeft.

Amsterdam biedt nu plek aan 1.500 asielzoekers. Voor deze mensen zijn in en rond
Amsterdam vacatures te vinden, denkt Ollongren. Zij noemt in haar brief de
gezondheidszorg (,,artsen en gespecialiseerde verpleegkundigen"), logistiek,
ICT, techniek, hospitality (,,o.a. koks en ook schoonmaak") en handel. ,,Deze
sectoren staan te springen om mensen, van ongeschoold tot WO-niveau."

Eerder werden in Eindhoven en Ootmarsum al arbeidskrachten geworven in azc's.
Lokale overheden lopen met deze praktische voorstellen vooruit op politiek Den
Haag. Thema in de Tweede Kamer vandaag   was nog de nodige opvang van
vluchtelingen versus de angsten en gevoelens van 'gewone' Nederlanders dat zij
achtergesteld worden. En de vraag ,,wat Nederland eigenlijk aankan".

Werk en integratie voor vluchtelingen is net wel  één van de thema's  waar
coalitiepartijen PvdA en VVD elkaar lastig op kunnen vinden. De PvdA is vóór
snelle integratie. De liberalen koppelen de sobere opvang waarover de twee
partijen begin deze week afspraken maakten,  juist nadrukkelijk aan de
tijdelijkheid van het verblijf van asielzoekers in Nederland. Ze moeten volgens
de VVD zo snel als kan terug naar ,,de veilige havens in de regio".

Onduidelijkheid bestaat nog over die coalitieafspraken van afgelopen maandag.
Vluchtelingen moeten voortaan sobere woonruimte en voorzieningen als
gezondheidszorg in natura krijgen, zodat hun leefgeld naar beneden kan worden
bijgesteld. Het is een praktische oplossing, zei PvdA-leider Samsom vanochtend,
,,zonder de rechten van mensen aan te tasten".

Alleen welke groepen vluchtelingen vallen straks  onder die
'bijstand-in-naturaregeling'? Gaat die voor alle vluchtelingen gelden of alleen
voor degenen die in zo'n tijdelijke prefabwoning terechtkomen, of verschilt dit
per gemeente?       En ontstaat zo alsnog onderscheid tussen vluchtelingen? Dit
moet het kabinet allemaal nog uitwerken. Zo zal, later dan  nu lokaal gebeurt,
ook het tot nu toe steeds principieel gevoerde debat in Den Haag verschuiven
naar de vraag hoe Nederland moet omgaan met mensen die hier nu toch zijn.

LOAD-DATE: 14 October 2015

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2015 NRC Media B.V.
                              All Rights Reserved

                              31 of 127 DOCUMENTS



                                NRC Handelsblad

                            13 oktober 2015 dinsdag

'Sober' is ineens het toverwoord;
Asielbeleid Het kabinet is het eens over een plan voor de opvang van
vluchtelingen. In gemeenten houdt de onrust aan, bijvoorbeeld in Amstelveen en
Purmerend.

BYLINE: Door onze redacteuren Thijs Niemantsverdriet en Christiaan Pelgrim

SECTION: In het nieuws

LENGTH: 1067 woorden


Asieldebat Het nieuwe plan voor huisvesting van asielzoekers  illustreert hoe
moeilijk PvdA en VVD het hebben met de asielcrisis.

Den Haag.  ,,Sober en rechtvaardig." In die typering van premier Rutte -
PvdA-leider Samsom gebruikt hem ook -  klinkt het compromis al door: soberheid
voor de VVD, rechtvaardigheid voor de PvdA.

Het kabinet kwam gisteren met een plan om de huisvestingsnood voor het enorme
aantal vluchtelingen enigszins te ledigen en de onrust onder de bevolking te
temperen. Asielzoekers met een verblijfstatus krijgen sobere huisvesting,
bijvoorbeeld in containers of leegstaande kantoorpanden. De huur voor deze
woningen wordt direct ingehouden op hun bijstandsuitkering, waardoor die lager
wordt en de huurtoeslag vervalt. En de voorrang bij de toewijzing van de
reguliere sociale huurwoningen verdwijnt op termijn.

Zoals bij alle deals in Rutte II over vluchtelingen, illegalen en
uitgeprocedeerde asielzoekers geven VVD en PvdA er meteen hun eigen draai aan.
Voor de PvdA zijn de maatregelen een noodzakelijke stap om alle vluchtelingen
,,met een warm hart en een koel hoofd" opvang te bieden. Het gaat vooral om een
,,vereenvoudiging"  van de huidige regels. De VVD probeert de maatregelen juist
te verkopen als een uitwerking van het plan dat fractievoorzitter Halbe Zijlstra
dit weekend lanceerde: Nederland  ,,onaantrekkelijk" maken voor asielzoekers die
afkomen op onze sociale voorzieningen. De verlaagde bijstand, zegt de partij,
komt ruwweg overeen met het ,,sobere leefgeld" dat Zijlstra bepleit.

De afspraken van gisteren illustreren opnieuw hoe moeilijk de regeringspartijen
het hebben met deze asielcrisis. De één (PvdA) wil ruimhartige opvang, de ander
(VVD) vreest Wilders en wil eigenlijk de grenzen dicht. Intussen melden zich
iedere dag honderden nieuwe vluchtelingen. Ga er maar aan staan.

Troost voor VVD en PvdA: ze zijn niet de enigen die worstelen. Als de Tweede
Kamer morgen  met premier Rutte debatteert over de asielcrisis, zal duidelijk
worden hoe de vluchtelingen ook bij de oppositie voor verwarring zorgen.

Eigenlijk zijn er maar drie partijen die hun standpunt zonder al te veel pijn
kunnen verwoorden: PVV, D66 en GroenLinks. Geert Wilders heeft zichzelf tot
leider van het verzet tegen asielopvang uitgeroepen en kan die rol zonder enige
nuance ('grenzen dicht!') spelen: zijn kiezers vinden alles prachtig. In de
achterban van D66 en GroenLinks wordt ook redelijk eender gedacht over
vluchtelingen: een goede opvang is de plicht van een beschaafd land als
Nederland, punt.

Maar de andere partijen zitten lastig, omdat hun kiezers behoorlijk verdeeld
zijn over het vraagstuk. Neem het CDA. Die partij heeft in zijn achterban veel
christenen die voor een liefdevolle opvang van vluchtelingen zijn.
Tegelijkertijd zit het CDA-electoraat vooral in de provincies buiten de Randstad
- die op dit moment een onevenredig deel van de vluchtelingen toebedeeld
krijgen.

Dus steunt het CDA de koers van het kabinet (sobere opvang) in grote lijnen,
maar kiest nadrukkelijk mildere bewoordingen dan de VVD. Ondertussen praat
fractieleider Sybrand van Haersma Buma liever over andere zaken dan het oplossen
van deze acute crisis: het asielbeleid op middellange termijn (een tijdelijke
'ontheemdenstatus') en het aanpakken van de oorzaak van de vluchtelingenstroom
(IS bombarderen in Syrië). De ellende in  het kabinet-Rutte I -  PVV, Gerd
Leers, Mauro - ligt bij het CDA  nog vers in het geheugen.

Veelzeggend is ook wat er afgelopen week gebeurde bij de ChristenUnie. Vanuit
Macedonië twitterde Kamerlid Joël Voordewind  dat de Europese buitengrenzen
dicht moeten voor niet-vluchtelingen. ,,Onverantwoord om iedereen onbeperkt
binnen te laten in Europa". Voordewind voegt daaraan toe dat iedereen recht moet
houden op een asielprocedure, maar wel aan de Europese buitengrenzen. Een harde
toonzetting  voor een partij die al jaren 'barmhartigheid' bepleit bij
asielzaken.

Nieuw aan deze crisis is dat ook flankpartijen worstelen. Dat geldt uiteraard
niet voor de PVV - maar wel voor de SP. Tot nu toe was oppositievoeren tegen
Rutte II voor Emile Roemer tamelijk eenvoudig: tégen alle hervormingen en
bezuinigingen stemmen. In de vluchtelingencrisis ligt het een stuk
ingewikkelder. In Den Haag is de SP voor ruimhartige opvang van vluchtelingen,
maar een deel van de achterban in de regio voelt zich op dit onderwerp beter
vertegenwoordigd door Wilders - en dreigt over te lopen.

En dus probeert Roemer op allerlei manieren de aandacht af te leiden: door het
kabinet eindeloos te bekritiseren om zijn lakse aanpak van de crisis en door een
bizar complot te ontvouwen over de VVD. De partij zou volgens hem  het tumult in
Oranje  hebben geprovoceerd om daarna te kunnen roepen: de grens is  in zicht is
wat betreft aantallen asielzoekers.

Wat je bij SP ziet, zie je bij alle partijen: angst voor het verwijt dat ze de
zorgen van de gewone burger niet serieus nemen. Ziedaar waarom de oppositie, van
links tot rechts, vorige week zo gretig op het kabinet inhakte inzake 'Oranje'.
Boos zijn over het schenden van lokale afspraken is een mooie manier om te laten
zien dat jouw partij wél rekening houdt met de verontruste burger - zonder dat
je iets hoeft te zeggen over structureel beleid.

Kritiek op het proces, niet op het principe - dat zullen alle partijen behalve
de PVV morgen vermoedelijk hebben bij het debat. En kritiek op het kabinet
natuurlijk.

Zoals bij  alle deals in  Rutte II over vluchtelingen geven VVD en PvdA er  hun
eigen draai aan

De gemeenteraad in Purmerend heeft gisteravond met een meerderheid gestemd tegen
de komst van een permanent asielzoekerscentrum voor 750 vluchtelingen.

Een meerderheid stemde wel  voor een onderzoek naar een  kleinschalige
noodopvang voor maximaal 200 mensen.

Het Centraal Orgaan opvang asielzoekers (COA) had Purmerend gevraagd om
capaciteit.  Een raadsvergadering hierover liep door de komst van een groep boze
inwoners  eind vorige maand  uit de hand,  de politie moest ingrijpen.

Om een herhaling te voorkomen hield de gemeente  de boel gisteren besloten.
Dranghekken stonden voor de ingang van het gemeentehuis. Af en toe welde een
kreet op uit een groep van ongeveer vijftig demonstranten (,,Geen azc! Hé"). Zij
waren  afgekomen op een Facebook-oproep.

De demonstranten wilden naar binnen, maar dat mocht niet. ,,De democratie is
dood in Purmerend", riep  initiatiefnemer Hans de Vrieser (66).

LOAD-DATE: 13 October 2015

LANGUAGE: DUTCH; NEDERLANDS

GRAPHIC:  Burgemeester van Purmerend Don Bijl in gesprek met bewoners over de
opvang van asielzoekers in de stad.

PUBLICATION-TYPE: Krant

JOURNAL-CODE: NRC Handelsblad


                         Copyright 2015 NRC Media B.V.
                              All Rights Reserved

                              32 of 127 DOCUMENTS



                                NRC Handelsblad

                            12 oktober 2015 maandag

D66: laat asielzoeker snel integreren en werken

BYLINE: Door onze redacteur Philip de Witt Wijnen

SECTION: In het nieuws

LENGTH: 545 woorden


VluchtelingenDe VVD wil Nederland onaantrekkelijk maken voor asielzoekers, D66
reageert met een totaal ander plan.

Den Haag. Vluchtelingen in Nederland moeten zo snel mogelijk Nederlands leren en
aan het werk om goed te kunnen integreren in de Nederlandse samenleving. Het
kabinet moet hier extra geld voor uittrekken. Dat stelt D66 in een actieplan
voor vluchtelingen, dat diametraal staat tegenover de voorstellen die
VVD-fractievoorzitter Halbe Zijlstra zaterdag lanceerde.

,,Onze maatschappij is sterk genoeg om de aantallen asielzoekers aan te kunnen",
aldus Kamerlid Sjoerdsma die het plan voor D66 heeft opgesteld. Zijlstra
schrijft in zíjn notitie dat met de grote aantallen die nu Nederland binnenkomen
- dagelijks melden zich honderden nieuwe asielzoekers - ,,het eind van de
draagkracht van onze samenleving in zicht komt".

Voor de VVD moeten asielzoekers om die reden zo snel mogelijk terugkeren naar
hun eigen regio. Tot die tijd moet de opvang in Nederland sober zijn. Nederland
moet in de ogen van Zijlstra ,,onaantrekkelijk" worden gemaakt voor
vluchtelingen.

Het regelen van goede opvang is voor D66 juist het meest urgente probleem. ,,In
een land als Nederland hoort niemand op straat te slapen", aldus Sjoerdsma. Zijn
partij wil dat de overheid daarom snel meer leegstaande rijksgebouwen inzet,
zoals kazernes. Over de soberheid die Zijlstra bepleit zegt hij: ,,Asielopvang
is al behoorlijk sober."

Wel vindt D66 het noodzakelijk dat er een betere selectie moet zijn die echte
oorlogsvluchtelingen van economische vluchtelingen onderscheidt. Dat vergt meer
aanmeldcentra aan de buitengrenzen van Europa. En eenmaal in Nederland zullen
asielzoekers een bandje moeten inspreken, waarna tolken kunnen analyseren waar
iemand echt vandaan komt. Volgens Sjoerdsma komt het namelijk voor dat
asielzoekers zich als Syriër  inschrijven maar daar in werkelijkheid niet
vandaan  komen.

Minister Kamp (Economische Zaken, VVD) zei in  Buitenhof dat de vluchtelingen
,,niet goed zijn voor de economie". D66 denkt dat als  asielzoekers sneller op
de arbeidsmarkt terecht kunnen, zij ,,eerder en meer  een bijdrage aan de
samenleving zullen leveren".

Minister Asscher (Sociale Zaken, PvdA) praat vanavond met sociale partners over
arbeidsparticipatie van vluchtelingen met een  verblijfsvergunning.

,,Als mensen aandoeningen hebben of er is spoedeisende hulp nodig, dan helpen we
hen gewoon. Maar plastische chirurgie, ooglidcorrecties, borstverkleiningen of
-vergrotingen, een complete tandrenovatie, nee. Dat soort zaken: echt niet."

Het was dé uitspraak van afgelopen weekend en afkomstig van
VVD-fractievoorzitter Halbe Zijlstra, in het AD. Het gebeurt niet massaal, maar
,,het gebeurt", zei hij.

De sociale-mediastorm die op de uitspraak volgde, begon al zaterdagochtend heel
vroeg. Asielzoekers die nog in procedure zitten krijgen de meeste ingrepen van
de plastisch chirurg helemaal niet vergoed. Asielzoekers met een
verblijfsvergunning betalen net als gewone Nederlanders zorgpremie en krijgen
bij een basispakket alleen ,,noodzakelijke medische ingrepen" vergoed.

Al in de middag gaf Zijlstra toe dat het een foute opmerking van hem was. De
zinsnede 'geen zorgpakket met dieetbehandelingen en ooglidcorrecties' stond
vanochtend nog wel op de VVD-site.

LOAD-DATE: 12 October 2015

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2015 NRC Media B.V.
                              All Rights Reserved

                              33 of 127 DOCUMENTS



                                NRC Handelsblad

                             9 oktober 2015 vrijdag

Brieven

BYLINE: Jan-Wouter Zwart Hanneke den Held Botanicus Jan Tolsma Alice de Nijs
A.L. de Werker An van der Sluis

SECTION: opinie

LENGTH: 852 woorden



        Vertaling Grease-hit

Henk van Gelder signaleert dat het zo moeilijk is de Grease-hit You're the one
that I want in het Nederlands te vertalen.

Het is jammer dat hij zich het Brabantse dialect niet eigen gemaakt heeft. Want
in die zachtvloeiende streektaal zou het zo maar kunnen klinken:


        Wilde gè mè me goan (wilde gè mè me goan) oe-oe-oe, wanne? (3x)


        Ja mè me goan, dan is het oan!

(Wil je met me gaan, nietwaar, ja met me gaan, dan is het aan).

De gewenste beginrijm uit het origineel, one/want, wordt hier overgenomen door
het met zachte 'g' gezongen gè/goan. En ook de aanroep honey vindt in het
Brabants een natuurlijke weerklank.


        Jan-Wouter Zwart
        Groningen


        Het hongerbloempje


        Hongerbloempje is nu oldskool, luidt de kop over nieuwe en oude woorden
in de nieuwe Van Dale (5/10). ,,Wist u dat het geschrapte hongerbloempje een
benaming was voor een plant uit de kruisbloemenfamilie die in zeer verschillende
vormen op open zandige gronden voorkomt en reeds in januari kan bloeien
(Erophila verna)?"

Nee, dat wist ik niet. Wat ik wel weet is dat Erophila verna in het algemeen de
passende Nederlandse naam 'vroegeling' heeft, en dat het (wit) hongerbloempje
(Draba muralis) een ander kruisbloempje is, weliswaar zeldzaam tot zeer
zeldzaam, maar nog niet uitgestorven. Even wat oude literatuur erop nageslagen.

Al in De Flora van Nederland (Deel II) door H. Heukels (1909), een gezaghebbende
Nederlandse flora, staat hongerbloempje vermeld als de Nederlandse naam voor
Draba muralis, en, daarnaast, als volksnaam voor de vroegeling. In de meest
recente Heukels' Flora van Nederland (R. van der Meijden, 2005), is
hongerbloempje de Nederlandse naam voor het geslacht Draba, en wit
hongerbloempje de naam voor de soort Draba muralis.

Opmerkelijk is ook dat de oude Van Dale bij vroegeling spreekt van
'plantengeslacht', terwijl het om een soort gaat, en het bovendien heeft over
'een geslacht [...] die', terwijl dat geslacht in dezelfde Van Dale alleen
onzijdig van geslacht is. Ons hongerbloempje hongert naar erkenning! Overigens
werd de vroegeling aanvankelijk, door de bekende botanicus Linnaus, tot het
geslacht Draba, maar is het is al langer dan een eeuw afgesplitst in het aparte
geslacht Erophila. Dat Van Dale er soms een potje van maakt weet ik inmiddels,
maar van de NRC valt me dit toch tegen.


        Hanneke den Held Botanicus

Hoe groot is de kans dat een journalist een geschrapt woord uit de bijna 9000
verdwenen woorden uitkiest met een onjuist lemma?


        Vluchtelingen

Frankrijk heeft altijd al de grootste moeite gehad met mondialisering. Dankzij
het schuldgevoel van Duitsland door de laatste Wereldoorlog, mag de confrontatie
met die nieuwe realiteit al jaren worden uitgesteld. De tijden veranderen.
Duitsland komt door de grote toestroom van vluchtelingen in de problemen. De
druk op Frankrijk om zich aan de veranderde wereldsituatie aan te passen wordt
aanzienlijk verhoogd. De heftige confrontatie tussen de Air France-piloten die
alles bij het oude willen laten en hun directie, die terecht veel wil veranderen
(6/10), is een voorbode van wat Frankrijk de komende jaren in het groot te
wachten staat.


        Jan Tolsma
        Leiden

BN'ers propageren almaar dat wij ruimte zat hebben voor vluchtelingen.
Ondertussen staan gewone Nederlanders al jaren op de wachtlijst voor een sociale
huurwoning. Ik denk er nu serieus over om mijn tentje op te zetten voor de grote
villa van een bekende Nederlander. Ruimte zat, eigenlijk heeft u ook gelijk.

Wassenaar of Blaricum, zee of hei, wat heeft mijn voorkeur? Een leerzaam contact
met deze burger uit een wijk vol niet-geïntegreerde werklozen is wat u er voor
terugkrijgt.


        Alice de Nijs
        Haarlem


        Bas Heijne

De beschouwingen van Bas Heijne zijn uit een oogpunt van eruditie en
opmerkingsgave vrijwel altijd een genoegen om te lezen. Een bezwaar is dat zij
meestal een gevoel van weemoedige machteloosheid teweegbrengen. Heijne
vergelijkt steevast een ideaalbeeld met de werkelijkheid, wat in de regel
uitsluitend kritiek op 'gewone' mensen oplevert.

In de weekendkrant (3/10) moeten die het weer ontgelden, omdat de verwerving van
twee schilderijen van Rembrandt te veel in het teken stond van nationalisme. Wij
hadden Europees moeten denken, daar was het project Europa voor bedoeld.

Dat laatste is een zeer dichterlijke vrijheid; inkapseling van Duitsland was de
(Franse) bedoeling. Maar los daarvan: inderdaad is nationalisme als uiting van
een 'wij'- en 'ons'-gevoel tot dusver inherent aan de menselijke natuur. Maar
zelfs als je meent dat die natuur in essentie voor verbetering vatbaar is,
blijft het de vraag of die verbetering gediend is met voortdurende zure kritiek
op menselijk gedrag in het heden. Het suggereert ook iets te veel dat je jezelf
daar boven verheven acht.


        A.L. de Werker
        Haren


        IKEA

Goed nieuws. Piet Hein Eek gaat ontwerpen maken voor IKEA. Met ingang van 2017
kunnen we IKEA-spullen kopen van dertien in een design in plaats van dertien in
een dozijn.


        An van der Sluis
        Reuvers

LOAD-DATE: 9 October 2015

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NH_ART


                         Copyright 2015 NRC Media B.V.
                              All Rights Reserved

                              34 of 127 DOCUMENTS



                                NRC Handelsblad

                             6 oktober 2015 dinsdag

Dieuwke houdt DWDD  draaiende

BYLINE: Door onze redacteurenJan Benjamin en Wilfred Takken

SECTION: Media

LENGTH: 1205 woorden


Profiel  Dieuwke WyniaNiemand weet hoe het met DWDD  was afgelopen als
hoofdredacteur Dieuwke Wynia was opgestapt, zoals ze van plan was.  Van
Nieuwkerk kan en wil niet zonder haar.

Als het 19.00 uur is, en Matthijs van Nieuwkerk in rap tempo zijn gasten voor de
avond opsomt, dan staat zij op haar vaste plek. Recht tegenover hem, achter een
bureautje, naast de camera met de autocue. Er is constant oogcontact tussen de
presentator van De Wereld Draait Door en zijn hoofdredacteur. Gaat het goed? Te
snel, te langzaam? De kijker ziet Van Nieuwkerk, Van Nieuwkerk ziet Dieuwke
Wynia.

,,Die twee zitten de hele tijd naar elkaar te loeren", zegt 'huisdichter' Nico
Dijkshoorn. ,,Een trillend ooglid van Matthijs, een trillende lip van Dieuwke;
ze hebben weinig nodig om elkaar te begrijpen."

Zo maken Van Nieuwkerk en Wynia al jaren de best bekeken talkshow van Nederland.
Hij is het gezicht van het programma, zij de leider achter de schermen. En, zo
bleek een paar jaar geleden, Van Nieuwkerk kan en wil het niet zonder haar.

Dieuwke Wynia (46) begon tien jaar geleden, een paar dagen voor de allereerste
uitzending, bij De Wereld Draait Door als samensteller. Nu is ze de enige
eindredacteur van Hilversum die zich ook hoofdredacteur mag noemen. Ze bedenkt
items, leidt redactievergaderingen, vangt gasten op, strijkt plooien recht. De
chief whip, noemt stamgast Prem Radhakishun haar. Dienstbaar aan Matthijs,
leider over de rest. De ultieme combinatie, vindt Wynia zelf.

Bij creatieve duo's heb je doorgaans een horkerige kunstenaar en een charmante
regelneef. Bij Wynia en Van Nieuwkerk is dat omgekeerd; de horkerige regelneef
geeft de voorzet, de charmante kunstenaar kopt in.  Ze vullen elkaar aan. Van
Nieuwkerk, blijkt uit interviews, is bang voor een heleboel dingen. ,,Ik besta
uit een mozaïek van angsten en fobieën", zei hij vorig jaar bij DWDD, toen hij
in de uitzending een virtual reality-bril testte. Wynia is nergens bang voor.

Dieuwke Wynia behoort tot een oud Fries geslacht, maar komt uit een hippieachtig
gezin uit het Gelderse Hoevelaken. Haar ouders schetsen de tiener Wynia als een
links punkmeisje met zwarte kleding en dreadlocks, die begin jaren tachtig
stiekem blowde onder de trap van het plaatselijke kasteel en naar een in een
atoomschuilkelder gevestigd jongerencentrum ging. Als gezin togen ze in 1981
naar de massademonstratie tegen kernwapens.

De liefde voor de kunsten heeft ze van haar vader, Lieuwe Herre Wynia (76),
leraar en beeldend kunstenaar. Hij zag bovendien al vroeg hoe ze
schoolopdrachten naar zich toe trok als het niet ging zoals ze wilde. ,,Als ze
vond dat het te lang duurde, of dat de anderen niet hun best deden, nam ze al
snel de leiding over." Moeder Gonda Wynia (75): ,,Ze liet zich de kaas niet van
het brood eten."

Gonda was verpleegkundige op de spoedeisende hulp en de operatieafdeling. Moeder
en dochter zien wel een verband tussen de ziekenhuishectiek en de heksenketel
van DWDD. Wynia zei zelf in 2011: ,,Veel stress en bloederige toestanden, maar
zij regelde dat het goed kwam. Daar zie ik wel een link." Haar moeder: ,,We zijn
allebei heel snel en handig, we doen tien dingen tegelijk, en we kunnen een
heleboel aan."

Wynia was, zo zegt haar vader, artistiek begaafd. Ze maakte zeefdrukken, speelde
piano. Ze overwoog de Rietveldacademie, maar verruilde Hoevelaken uiteindelijk
voor Amsterdam om daar kunst- en architectuurgeschiedenis te  studeren.

Tijdens haar studie werkte ze in theatercafé Cox, waar ze veel mensen tegenkwam
die in de media werkten.  Dat wilde ze ook.

Toch duurde het even voor ze haar plek gevonden had. Ze werkte voor talkshowhost
Karel van de Graaf,  maar kreeg ruzie met hem. Bij DWDD werkte ze eerst onder de
bedenker van het programma, Ewart van der Horst. Ook met hem botste ze. Na twee
seizoenen vertrok hij, niet veel later werd Wynia de baas. Botsen doet ze nog
steeds, maar als je zelf de baas bent, maakt dat minder uit.

Wynia, zo zegt vrijwel iedereen, zit vol temperament en heeft weinig geduld. Ze
is streng en kan, met haar blik op het eindresultaat, hard en kortaf zijn.
Absoluut geen pleaser, en dat is uitzonderlijk in de tv-wereld. ,,Je moet soms
hard aan het stuur draaien", zegt Frans Klein, tv-directeur van de NPO en
oud-programmadirecteur van de VARA. ,,Dat is on-Hilversums. Anderen houden
liever de sfeer goed, ook al gaat dat ten koste van de kwaliteit van hun
programma." DWDD-redacteuren lopen op hun tenen en durven niet altijd een
beslissing te nemen zonder Wynia te raadplegen. Dat kan veel tijd kosten.

Voor anderen is ze een rolmodel. ,,Een krachtige vrouw die tegelijk een lief
meisje is, in sexy jurkjes", zegt actrice en DWDD-tafeldame Halina Reijn. ,,De
film- en tv-wereld is een mannenbolwerk, ik vind het best moeilijk me staande te
houden. Zij kan dat."

DWDD-redacteur Pieter Eckhardt (portefeuille kunst, klassiek en wetenschap):
,,Kunstenaar Daan Roosegaarde heeft ooit de ja-maar-stoel bedacht. Telkens als
je 'ja, maar' zegt, krijg je een schokje. Daar denk ik vaak aan bij Dieuwke. Zij
zegt nooit 'ja, maar'. Ze zegt: dat gaan we doen. Ongeacht mogelijke praktische
problemen. Ze durft groot te denken."

Zelf zei ze een paar jaar geleden in een interview met NRC: ,,We bedenken iets,
ik stuiter de redactie op, paf, paf, en het is er. Geen belemmeringen, geen
blokkades."

In 2011 kondigde ze plotseling haar vertrek aan. Ze zou directeur van BNN worden
- maar dat was buiten Van Nieuwkerk gerekend, die in paniek raakte bij het
vooruitzicht zonder haar verder te moeten. Klein, destijds nog bij de VARA: ,,Ik
weet het nog goed. Een zondagmiddag, Matthijs belde: 'Dieuwke ons gaat verlaten.
Ik wil dit programma niet maken zonder haar. We moeten een list verzinnen'."

Dat werden er twee. Ten eerste zei Van Nieuwkerk in een gesprek met Wynia dat
haar vertrek ook zijn vertrek zou betekenen. Oei, het einde van DWDD; zo had ze
het ook weer niet bedoeld. In de documentaire over DWDD Aan tafel (mei 2015)
herinnert ze zich wat ze toen dacht: ,,Hè? Sta ik nou met die stekker in mijn
handen? Heb ík die eruit getrokken?"

De tweede list: Van Nieuwkerk stelde voor van DWDD veel meer te maken dan een
talkshow. Het moest een paraplu worden voor  documentaires, concerten,
hoorcolleges en 'pop-up-musea' - en Wynia zou de leiding krijgen. Daar bleek ze
gevoelig voor. BNN werd afgebeld.

DWDD gebruikt zijn populariteit (dagelijks 1,2 tot 1,5 miljoen kijkers) om kunst
en wetenschap aan de gewone man te brengen door ze in een snelle en
aantrekkelijke vorm te gieten. Ook daar is Wynia grotendeels verantwoordelijk
voor. Ze is oprecht gefascineerd door wetenschap en dus ,,de ideale leek", zegt
wiskundige en theoretisch natuurkundige Robbert Dijkgraaf, die voor DWDD
University (een van de projecten onder de paraplu die Van Nieuwkerk verzon) al
vier hoorcolleges gaf en momenteel zijn vijfde, over zwarte gaten, voorbereidt.
,,Ze zegt het meteen wanneer ze iets niet snapt, of wanneer iets te saai is.
Tegelijk spoort ze me aan geen genoegen te nemen met een leuke anekdote. Ze wil
het écht begrijpen."

Volgens het oude ideaal van de VARA om het volk te verheffen? Nee, daar gaat het
ze niet om, zegt Dijkgraaf. ,,Matthijs en Dieuwke maken gewoon de programma's
die ze zelf zouden willen zien."

LOAD-DATE: 6 October 2015

LANGUAGE: DUTCH; NEDERLANDS

GRAPHIC: Dieuwke Wynia

PUBLICATION-TYPE: Krant

JOURNAL-CODE: NRC Handelsblad


                         Copyright 2015 NRC Media B.V.
                              All Rights Reserved

                              35 of 127 DOCUMENTS



                                NRC Handelsblad

                             5 oktober 2015 maandag

Brieven

BYLINE: A.J. van Haaften Geertje Sluijk Stephan Hannot

SECTION: opinie

LENGTH: 442 woorden



        Vluchtelingencrisis

 Leo Lucassen en Ronald Buijt signaleren de vaderlandse tweespalt over  de
vluchtelingencrisis (1/10).

Lucassen vergelijkt de situatie in ons land met die van de jaren negentig, toen
vanuit Joegoslavië en het Midden-Oosten ook veel vluchtelingen hier hun heil
zochten.

Hij concludeert dan dat het belangrijkste verschil tussen beide situaties eruit
bestaat dat Wilders en Bosma toen nog geen moslimangst hadden gezaaid, en nu
wel. Hiermee gaat Lucassen opzichtig voorbij aan wat er in de loop van die
twintig jaar vanuit de moslimwereld zelf aan afschrikwekkends aangericht is. Dat
mag mijns inziens  als verdoezeling van de feiten worden aangerekend.

Ronald Buijt gaat hier wel op in, volkomen terecht, en noemt de verschillende
beestjes heel duidelijk bij de naam. Hij vertegenwoordigt 'het gewone volk' en
Lucassen de 'gutmenschen'.

Beide heren beklagen zich erover dat hun partij door de ander in een kwaad
daglicht wordt gesteld. En dat is dan de in de aanhef genoemde vaderlandse
tweespalt.

Wie heeft in Nederland genoeg gezag om het beteugelen daarvan ter hand te nemen?


        A.J. van Haaften
        Middelburg


        ProRail

'Wilmaaaaaaahhhh'! Je krijgt gewoon zin om dit à la Fred Flintstone  hard
richting Den Haag te roepen. Wilma Mansveld laat ons desgevraagd weten ondanks
alle ProRail-perikelen prima te slapen en alles als een grote uitdaging te zien
(30/9). Is ze zo naïef dat ze niet doorheeft dat die uitdaging haar boven het
hoofd is gegroeid of is ze zo koppig dat ze dit wel doorheeft, maar niet
toegeeft? Tijd voor eerlijkheid! In beide gevallen zijn we wat mij betreft terug
in het stenen tijdperk, waar niemand meer ergens verantwoordelijk voor is en de
auto van Fred en Wilma Flintstone alleen maar rijdt omdat ze er zelf heel hard
in lopen.


        Geertje Sluijk
        Bussum


        Dieselfraude

VW's dieselfraude  zorgt in NRC voor wel heel kritiekloze berichtgeving over
Tesla als oplossing van het uitstootprobleem (26/9). Elon Musk mocht gratis de
zegeningen van een batterij op wielen promoten. Ook de Tesla SUV kreeg veel
aandacht. Twee belangrijke punten worden steeds vergeten: batterijen zijn slecht
voor het milieu en kolencentrales stoten,  om  batterijen op te laden, veel uit.
U zou de volgende hypothese eens kunnen onderzoeken: 'een grote elektrische SUV
stoot door zijn energiebehoefte netto meer uit dan een kleine benzineauto'.


        Stephan Hannot
        Delft


        Correcties en aanvullingen

In Een luizige minimaatschappij  (26/9, p. W4-5) staat  dat de Japanse
bladluisonderzoeker  Shigeyuki Aoki gepensioneerd is. Hij  gaat pas over vijf
jaar met pensioen.

LOAD-DATE: 5 October 2015

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NH_ART


                         Copyright 2015 NRC Media B.V.
                              All Rights Reserved

                              36 of 127 DOCUMENTS



                                NRC Handelsblad

                            3 oktober 2015 zaterdag

Vrijheid, dat kon het Russische volk niet aan;
de laatste bladzijde

BYLINE: Hubert Smeets

SECTION: Opinie & Debat; Blz. 12

LENGTH: 915 woorden


De Russische historicus Joeri Afanasjev (1934-2015) liep in de jaren 80 voorop
in de  Russische  perestrojka. Hij   eindigde op een zwarte lijst als scherp
criticus van president Poetin.

In Rusland zijn historici halve politici. Ze waren in de Sovjettijd dienstbaar
aan de Communistische Partij (CPSU) en zijn dat aan Poetin, de heer die nu in
het Kremlin resideert. Joeri Afanasjev, die op 14 augustus overleed, was een
uitzondering.

Tot het laatst uitte de historicus, die er tijdens de glasnost voor streed dat
dé partij in 1990 haar machtsmonopolie zou opgeven en een Europese koers
bepleitte, scherpe en vooral diepgaande kritiek op het Kremlin. Poetin gaf
leiding aan een ,,orthodox-christelijk spionnenregime", zei hij. Dit op de
geheime dienst FSB en de Russische kerk gestoelde bewind had echter weinig te
duchten. Op straat stond namelijk een ,,agressief gehoorzame meerderheid", legde
hij mij uit toen ik hem in maart voor het laatst thuis opzocht.

Afanasjev woonde sinds de dood van zijn vrouw in 2008 vaak in zijn zoons datsja,
die hij zelf had voltooid met het houtsnijwerk waarmee de Russische boerenhoeve
traditioneel wordt versierd. Trots leidde hij me rond in zijn werkplaats met
beitels en cirkelzagen. Binnen bij een kop soep gaf hij een minicollege: over
het ,,neostalinistische" leiderschap met een hoofdletter L, een machtsvorm
waarop het ten diepste ,,horige" Rusland patent heeft. Diezelfde macht had hem
twee jaar eerder op een zwarte lijst gezet omdat hij, net als neonazi's,  een
,,extremistisch artikel" zou hebben geschreven. De titel van dat verboden stuk:
'Is een liberale missie in Rusland vandaag nog mogelijk?'

Afanasjev volgde de actuele politiek op de voet, maar analyseerde het hier en nu
in lange lijnen die soms eeuwen teruggingen. Hij volgde daarmee de
Annales-school van een groep twintigste-eeuwse Franse historici, die in hun werk
meer zochten naar structurele onderstromen ('longue durée') dan naar dagelijkse
politiek. Joeri Afanasjev was door de Annales beïnvloed, omdat hij 1971 en 1976,
als veelbelovend communist en historicus, tweemaal stage had gelopen aan de
Sorbonne in Parijs.

Met die bagage was de boerenzoon uit de provincie Oeljanovsk, die zich dankzij
de jeugdbeweging Komsomol had kunnen ontwikkelen, in 1983 aan de slag gegaan als
redacteur van de  Communist, theoretisch tijdschrift van de partij. Twee jaar
later  trad Michail Gorbatsjov aan en begon de glasnost (openheid). Afanasjev,
intussen rector van de Hogere Partijschool, de eigen universiteit van de
Communistische Partij, omarmde die. Bij de eerste 'vrije' verkiezingen in de
Sovjet-Unie in 1989 werd hij als 'niet-partijkandidaat' in het nieuwe parlement
van Gorbatsjov gekozen. Hij was een van de drijvende krachten achter de fractie
van de dissident Andrej Sacharov en de latere president Boris Jeltsin, een groep
die een nagel aan de doodskist van de partij werd en een rol speelde bij de
opheffing van de Sovjet-Unie in 1991. Zelf was hij toen geen lid meer van de
partij, waarvan hij een jaar na de dood van Stalin in 1953 lid was geworden.

Afanasjev werd sindsdien vaak de 'voorman' genoemd van de perestrojka
(hervormingen). Dat was correct. Maar hij was ook de profeet van het fiasco
ervan. ,,Uitgaande van het feit dat in onze geschiedenis de vrijheid als
categorie afwezig is, ben ik niet erg optimistisch, althans niet voor komende
twintig tot dertig jaar", zei hij in 1993, het jaar waarin hij de actieve
politiek verliet. Hij kon geen enthousiasme meer opbrengen voor president
Jeltsin, die terugschrok voor diepgaande hervormingen. Afanasjev voorzag dat
,,machtsmisbruik, schending van de wet, zwakke instituties en corruptie" in
Rusland zouden door etteren.

Het kwam grotendeels uit. Toen ik hem kort na de Russische annexatie van de Krim
in maart vorig jaar opzocht in een ziekenhuis - hij had diabetes en hartklachten
- en vroeg waarom het zover was gekomen, verwees hij naar de lange lijnen.
Jeltsin, zei hij met zijn baritonstem, had met zijn privatiseringen niet alleen
het gewone volk van zich vervreemd maar ook helemaal geen burgerlijke klasse of
rechtsstaat gecreëerd. Jeltsin was niet wezenlijk anders dan alle leiders voor
hem. Rusland was daarom een paternalistisch land gebleven. Zelfs de oligarchen
waren geen zelfstandige bezittende klasse maar onderhorigen van de macht in het
Kremlin.

Het regime van Poetin kon gedijen, omdat het kon voortborduren op een in
,,essentie" autoritaire staat en een gewillig en afhankelijk volk. Dat het
bewind van de verkiezing van Poetin in 2012 met repressie kon reageren op een
ontluikende protestbeweging, zonder dat het daardoor maatschappelijk in de knel
was, typeerde hij als ,,totale overwinning" van de KGB- en partijputschisten die
in 1991 nog een mislukte staatsgreep tegen Gorbatsjov en Jeltsin pleegden.

Al in 1993 voorvoelde Afanasjev dat het zo zou aflopen. Maar zelf zag hij zich
toch niet als een waarzegger. In zijn laatste optreden voor het kritische
radiostation Echo van Moskou zei hij in april dit jaar: ,,Ik was toen net zo
gedachteloos infantiel als de rest."

Hij voorzag dat de corruptie zou door etteren

Op deze pagina publiceert NRC Handelsblad elk weekeinde twee
levensbeschrijvingen van mensen die recent zijn overleden. Het kan gaan om
bekende of  onbekende mensen, uit binnen- of  buitenland; om mensen die zich
verdienstelijk hebben gemaakt voor de maatschappij of  mensen die op  een andere
manier zijn opgevallen. Suggesties voor de rubriek zijn welkom op
necrologie@nrc.nl

LOAD-DATE: 2 October 2015

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2015 NRC Media B.V.
                              All Rights Reserved

                              37 of 127 DOCUMENTS



                                NRC Handelsblad

                             2 oktober 2015 vrijdag

Onderzoek De tweede paradox van  het SCP: democratie is goed, politiek niet

BYLINE: Door een onzer redacteuren

SECTION: Binnenland

LENGTH: 323 woorden


Den Haag. Nederlanders zijn positief over de democratie, maar niet over de
politiek. Deze paradox valt te lezen in het vandaag verschenen rapport Meer
democratie, minder politiek? van het Sociaal en Cultureel Planbureau (bekend van
de eerdere paradox 'met mij gaat het goed, met ons gaat het slecht'). Het bureau
raadpleegde voor dit rapport verschillende opinieonderzoeken.

93 procent noemt de democratie de beste vorm van regeren die er is, wat volgens
het SCP indruist tegen de vaak gehoorde stelling dat de democratie in crisis
verkeert. Maar het addertje onder het gras zit in de uitvoering. Wanneer de
dagelijkse politiek ter sprake komt, zijn Nederlanders ineens minder
enthousiast: politici luisteren niet en gewone burgers hebben weinig te zeggen,
is de klacht.

Meer dan de helft van de Nederlanders wil graag meer referenda. Interessant:
directe democratie is nu vooral populair bij de mensen die weinig vertrouwen
hebben in de politiek, zegt SCP-auteur Paul Dekker. ,,Dat is wel veranderd.
Democratisering was in de jaren zestig, zeventig meer een liberaal idee: denk
aan D66. Je ziet het nu geïllustreerd bij de GeenPeil-actie. Inhoudelijk zou je
dat een PVV-ding kunnen noemen, dus D66 zit met dat referendum in zijn maag."

Nog een paradox: Nederlanders willen meer inspraakmogelijkheden, maar niet per
se meer inspreken. Vooral betrokken en hoogopgeleide burgers doen er graag aan
mee. Voor de anderen gaat het volgens het SCP meer om het idee dat ze aan de rem
kunnen trekken als het nodig is.

Naar andere manieren om de politiek responsiever te maken, zoals representatie
door loting, moet verder onderzoek worden gedaan. En bovenal wordt het tijd om
de kiezers te vragen wat voor alternatief ze zélf eigenlijk in gedachten hebben,
zegt Dekker. ,,Ik zou mensen meer willen laten praten over hoe het volgens hen
anders moet. Zo kunnen we mensen laten zien dat sommige van hun opvattingen op
gespannen voet met elkaar staan."

LOAD-DATE: 2 October 2015

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2015 NRC Media B.V.
                              All Rights Reserved

                              38 of 127 DOCUMENTS



                                NRC Handelsblad

                           26 september 2015 zaterdag

Prozac portretten;
column Jan Kuitenbrouwer

BYLINE: Jan Kuitenbrouwer

SECTION: Opinie & Debat

LENGTH: 556 woorden


Geert, dit komt net binnen. Morgen ontbijt met de fractieleiders en Wim Pijbes
in het Mauritshuis. - Hoezo? - Ideetje van Allerhande Pechtold. Hij wil weten of
wij die aankoop van de Rembrandts steunen, voor het Rijks. De De Rothschilds
hebben geld nodig. Kijk, deze.

- Mijn God! Ik bedoel, zo'n Nachtwacht, zo'n zoekplaat, dat heeft nog iets. Of
zo'n Anatomische Les, met zo'n lijk, dat er wat te zíen valt, maar dit,
verschrikkelijk. Het lijken wel etalagepoppen. Die bloedeloze smoeltjes, die
stijve houding, geen kleur of niks!

- Ik denk dat de grote meester nog een pot zwart over had.

- Oké, en Pijbes wil die dingen kopen. Voor hoeveel?

- Honderdzestig miljoen.

- WÁT!? Is dat serieus? Voor twee schilderijtjes? Het moet niet gekker worden!
Wat je daar niet allemaal van kunt doen!

- Ja, dat heb ik alvast even op een rij gezet voor je. Honderdzestig miljoen.
Een hek langs de grens, een stroomstootwapen voor alle politieagenten, een
offshore eiland voor alle vluchtelingen, nooit meer pyjamadagen

- Honderd man dierenpolitie erbij!

- Hou je d'r buiten, Dion. Of we geven jou een make-over van dat geld.

- Nou, dan kom je te kort!

- Ghe ghe ghe.

- Maar goed, als ze deze schilderijtjes dan in het Rijks hangen, gaan Henk en
Ingrid daar dan naar toe?

- Wacht, ik bel ze even.

- Wat kost zo'n kaartje?

- 25 euro?

- VIJF-EN-TWINTIG- EURO!?!?

- Nou, voor dat geld pikken Henk en Ingrid fijn een bioscoopje en een Dönertje
hoor

- DÖNER!?!? DÖ-NER!?!?

- Sorry, een spekpannenkoek met stroop.

- Ik kan Henk en Ingrid niet bereiken, maar die hebben hier niks mee, dat kan ik
je zo wel vertellen. Schilderkunst, dat hele Rijks, blijft een super elitair
dingetje natuurlijk. Iets voor de happy few.

- De unhappy few, zul je bedoelen.

- Oké, dus wij zeggen no way. Slechte, Elitaire Schilderijen. Doe voor dat geld
maar een Hek langs de Grens.

- Of honderd man dierenpolitie.

- Dion! Af!

- Tja, anderzijds   die honderdzestig miljoen kan dan in elk geval niet meer
worden besteed aan de echte linkse hobby's. Aan Turks macrameeën, Marokkaans
hinkelen, Anatolisch korfballen en Arabisch vingerverven.

- Lesbisch allochtonen knuffelen voor gehandicapten!

- Dion! Af! Zit!

- Hm, daar heb je wel een punt.

- Plus: het ís natuurlijk nationaal erfgoed. Hollands glorie. De grootste
schilder van de wereld was wel een Nederlander, en geen Marokkaanse hangjongere,
ik noem maar iets.

- Hm. Hm. Hm. Dus, wat stel jij voor?

- Belangrijk Nationaal Erfgoed keert terug op Eigen Bodem! Eindelijk: Ze Zijn
Weer Thuis! Zeldzame, Unieke Meesterwerken van de Beste Schilder ter Wereld.
Buitencategorie! De eh

- De Broer en Zus van de Nachtwacht!

- Geniaal!

- Oké. Martin, bel Pijbes en Pechtold. Als het zo geframed wordt, doen wij mee.

- En anders?

- Anders schoppen we een rel. Dan wordt het: Grachtengordel Geeft Zichzelf
Cadeautje. De Slechtste Rembrandts Ever. Zelfmoordkunst voor de Unhappy Few. De
Prozacportretten van Pijbes en Pechtold. Hiervoor zit uw Moeder in haar Eigen
Ontlasting, et cetera, et cetera.

- Zo maar doen dan?

- Oké, ik ga bellen.

- Zeg, wie zijn die lui eigenlijk, op die schilderijen?

- Een of andere immigrant geloof ik.

- Wát!?!?! Een IMMIGRANT? En dat zeg je nu pas? Is Martin er nog? Martin!

- Hij loopt net de deur uit.

's Werelds grootste schilder was wel een Nederlander, en geen Marokkaanse
hangjongere

LOAD-DATE: 25 September 2015

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2015 NRC Media B.V.
                              All Rights Reserved

                              39 of 127 DOCUMENTS



                                NRC Handelsblad

                           26 september 2015 zaterdag

Het imago van 'links' Dat 'neo' van de liberalen is slimme propaganda en is
gewoon 19e eeuws

BYLINE: Daan Brouwer (pseudoniem van P. van Kalken) Auteur van

SECTION: Opinie & Debat

LENGTH: 252 woorden


Het is boeiend om te zien hoe politiek en media reageren op de radicaal linkse
bewegingen die her en der in de oude democratieën de kop opsteken. Syriza in
Griekenland,  Podemos in Spanje, Bernie Sanders bij de Democraten in de VS,
Jeremy Corbyn bij het Britse Labour: ze roepen voornamelijk gevoelens van
weerzin op.

Met het plakken van etiketten probeert men wel eens de inhoudelijke discussie
uit de weg te gaan.

Het zou gaan om extremisten, populisten, naïeve idealisten, marxisten. Radicaal
links wordt ook dikwijls weggezet met kwalificaties als ouderwets, achterhaald,
niet van deze tijd. Het is waar, de wortels van het nieuwe radicale links liggen
in de 19e eeuw.

Maar hoe zit het met de rechtse beweging, het zogeheten neoliberalisme? Waar
komen de ideeën omtrent de zegeningen van de globale vrije markt, van
deregulering en denivellering vandaan?

Jawel, uit de 19e eeuw. Dat 'neo' blijkt slimme propaganda. De massa van de
gewone burgers heeft in oude tijden al eens aan den lijve ondervonden wat het
radicale liberalisme betekent. Juist als reactie op de fatale werking ervan zijn
de linkse partijen en de vakbonden opgekomen.

Zijn we dit allemaal vergeten? Gaan we in Europa en in Amerika terug naar die
rampzalige toestanden? De gevestigde politiek en de media zijn er kennelijk niet
beducht voor, integendeel. Nooit hoor je dat het neoliberalisme wordt weggezet
als ouderwets en achterhaald.


        Daan Brouwer (pseudoniem van P. van Kalken) Auteur van Waarom de mensen
balen van de politiek

LOAD-DATE: 28 September 2015

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NH_ART


                         Copyright 2015 NRC Media B.V.
                              All Rights Reserved

                              40 of 127 DOCUMENTS



                                NRC Handelsblad

                           25 september 2015 vrijdag

Maximiliaan I  Wetten  WO II Gouden Eeuw  Woolfs feuilletons Europese vogels;
 Sebastiaan Kort oogst deze  week  de boeken in de uitverkoop Ramsj

SECTION: Boeken

LENGTH: 233 woorden


Dit omvangrijke werk belicht Maximiliaans inspanningen voor de eeuwigheid.
Twintig jaar oud was de keizer al met zijn graftombe bezig. Hij omringde zich
met de grootste kunstenaars van zijn tijd, zoals Albrecht Dürer, zodat die hem
en zijn mede-Habsburgers zo voordelig mogelijk konden representeren. Bomvol
essays.

Handig en handzaam boek dat  de belangrijkste wetten en artikelen uit de
Grondwet, het Burgerlijk Wetboek en het Wetboek van Strafrecht  eenvoudig
uitlegt. Het is opgedeeld in lemma's, als 'overtredingen', 'misdrijven' en
'erfrecht'.

Laagdrempelige en bewerkelijke boeken over de belangrijke  veldslagen en
hoofdrolspelers van  WO I, samengesteld onder auspiciën van de Britse
historicus Richard Overy. Het kan  bij scholieren een oorlogshobby aanwakkeren.

Van Deursens bekende boek over Jan met de pet in de Gouden Eeuw belicht onder
meer   religie, regeringsbeleid en het huwelijksleven.  Deze krant noemde Van
Deursen  'een briljant verteller' met 'fenomenale kennis'.

Woolfs komische feuilletons over familie-aangelegenheden en de Bloomsbury Group,
werden geschreven   voor het krantje van twee neefjes.  De  tekeningen zijn van
neefje Quentin Bell.

Dit boek behandelt de 421 land- en watervogelsoorten  in Europa:  van de kwak
tot de tropisch aandoende  bijeneter met zijn veelkleurige verendek. Scherpe
kleurenfoto's geven uitstekend de  onderscheidende kenmerken aan.

LOAD-DATE: 25 September 2015

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2015 NRC Media B.V.
                              All Rights Reserved

                              41 of 127 DOCUMENTS



                                NRC Handelsblad

                          24 september 2015 donderdag

Straatkunst  met een januskop;
Keith Haring als activist

BYLINE: Door Sandra Smets

SECTION: Cultureel Supplement

LENGTH: 1133 woorden


TentoonstellingKeith Haring staat nu vooral bekend om zijn kunst op
koffiemokken en koelkastmagneten. Maar hij was ook een actievoerende rebel. Over
die politieke kant gaat zijn tentoonstelling in de Kunsthal.

Vorige week doken ze ineens op bij verschillende Rotterdamse metrostations:
blaffende honden, rennende mannetjes, in zwarte of witte contouren op de muren
gekleefd. En wie zal ze niet herkennen: dit zijn emblemen van de jonggestorven
kunstenaar Keith Haring (1958-1990) aan wie de Kunsthal een grote
najaarstentoonstelling wijdt, The Political Line.

Deze wandversieringen zijn tentoonstellingsreclame en kunstwerk tegelijk. En dat
past bij Haring, die ook graag kunst en reclame mengde. Ze laten zien waar hij
eigenlijk vandaan kwam: na de kunstacademie te hebben doorlopen in New York trok
hij daar rond 1980 de straat op en metro's in. Met wit krijt maakte hij op zwart
papier snelle tekeningen naast de reclameposters die in de metrostations hingen.
Hij tekende kronkels van honden, slangen, computers, dansers. In Rotterdam zijn
die poppetjes netjes getekend, daar vervlakken ze tot styling. Maar in dat
chaotische New Yorkse gangenstelsel moeten ze een diep gevoelde oproep tot dans,
leven, verbeelding zijn geweest. Daarmee ageerde hij tegen de valse beloftes van
zowel reclameposters als van kerk en politici. Beeldbepalend, vond schrijver
William Burroughs: ,,Net zoals niemand meer naar een zonnebloem kan kijken
zonder aan Van Gogh te denken, kan niemand in de New Yorkse metro zitten zonder
aan Keith Haring te denken."

Dat Haring een street artist en rebel was, al tekenend actievoerend tegen
racisme en de Koude Oorlog, dat zijn de meesten van ons vergeten. Wie aan Haring
denkt, al dan niet met een vermoeide zucht, denkt aan koffiekopjes en
koelkastmagneten versierd met poppetjes. The Political Line rehabiliteert hem
als een provocateur, wiens wortels liggen in zijn duizenden Subway Drawings. Die
tekende hij gehaast - graffiti was verboden - elk beeld in één lijn neerzettend.
Vergissen was geen optie. Hij signeerde met grafische symbolen in plaats van
zijn naam - anders wist de politie meteen waar ze moesten aanbellen. Maar die
symbolen waren meer dan dat. Hij wilde ze laten functioneren als woorden,
verhalend over macht, onderdrukking, technologie, en ontwikkelde zo een heel
eigen beeldtaal na nota bene een studie semiotische theorie - toch niet helemaal
van de straat.

Elf van die Subway Drawings hangen in de Kunsthal, als ankerpunt in de
expositie. Maar daar zit hem het probleem. Want hoe valide bovenstaande allemaal
ook klinkt: op die witte muren verliezen de metrotekeningen hun kracht. Sereen,
tam. En dat waren ze niet in hun oorspronkelijke omgeving vol chaos en vuil en
herrie - getuigen de foto's, die er gelukkig ook hangen.

Maar al verzwakken de Subway Drawings in een witte zaal, Harings andere werken -
vooral de vroege - houden wel hun angel. Neem de Penis Drawings, die hij ook in
één lijn neerzette. Ferm richten de piemels zich in alle richtingen op. Sterk
zijn ook zijn politieke collages, met krantenkoppen over Reagan naast foto's van
de Ku Klux Klan. Een schilderij tegen de vleesindustrie, grafisch zwart-wit als
de Subway Drawings, overlaadde hij met bloedrode verfspetters en de woorden:
'Everybody knows where meat comes from. From the store'.

Zodoende slaagt de Kunsthal in zijn opzet: vergeleken met het veel religieuzer
overzicht in Museum Boijmans Van Beuningen in 2002 toont deze expositie een boze
en politiek bewogen kunstenaar. Niet alleen in zijn vroege werk.
Maatschappelijke verontwaardiging bleef Haring motiveren. Metersbreed
portretteerde hij in 1985 een tv-dominee als een monster omringd door
dollarbiljetten en een bijbel die vlammen en slangen voortbrengt. En blij als
zijn poppetjes vaak dansen, banen ze zich met tanks en ketenen een weg omhoog op
de gigantische penissculptuur The Great White Way uit 1988, een aanklacht tegen
kolonialisme en westerse supermachten.

Rauw, politiek, activistisch, en toch kun je ook bij deze tentoonstelling - nee,
ín deze tentoonstelling - buttons kopen, servetten, potloden, rompertjes. Er
staat een complete winkel en dat voelt als een groot contrast. Toch hoeven we
geen medelijden te hebben dat Haring postuum zo commercieel wordt uitgebaat. Het
was zijn eigen ambitie om het tot koelkastmagneet te schoppen.

Zo fel als hij de kerk en politiek bekritiseerde, zo graag omarmde hij de
massacultuur. Posters maakte hij liefst in hoge oplages en hij opende
eigenhandig in 1986 zijn eerste Pop Shop met kunstgadgets voor de gewone man.
Kunst op straat was niet genoeg, het zijn hebbedingen die kunst werkelijk
toegankelijk maken.

Dat is een interessant concept, maar dodelijk voor zijn geloofwaardigheid. De
rebel werd establishment. Haring kreeg opdrachten voor theaterkostuums,
muurschilderingen, voor een logo voor de stadsreinigingsdienst in New York - die
nota bene graag graffiti verwijderde. Als merk sloeg Haring dusdanig aan dat hij
zijn Pop Shops sloot omdat er zo veel imitatie-Haring op de markt kwam, ware hij
een Prada of Gucci.

Het is dus kunst met een januskop. Ogenschijnlijk oppervlakkig had Haring
artistiek talent genoeg en paste hij in de hoek van Basquiat, Warhol en
'affichistes' uit de Europese pop-art. Ook dat zie je gelukkig in de Kunsthal.
Tussen de 138 werken hangen veel stilistische experimenten, zoals zijn late
collageachtige schilderijen. Indrukwekkend is een weinig getoond en
raadselachtig schilderij uit 1988, drie bij drie meter groot en beplakt met een
jeugdfoto omringd door duivels en doornenkronen. Abstracties en figuratie
overlappen elkaar in een beklemmende dynamiek. Het is een van zijn beste werken.
Dit maakte hij in het jaar dat hij de diagnose hiv kreeg, wat destijds nog een
doodsvonnis was. Hij had het aan zien komen: zijn vroegere minnaar en
verschillende vrienden had hij al verloren aan de ziekte.

Bij hemzelf zou het ziekteverloop snel gaan. Hij was slechts 31 jaar oud toen
hij in februari 1990 stierf aan de gevolgen van aids, na een kunstenaarscarrière
die maar tien jaar had geduurd. Maar juist in zijn laatste maanden had hij als
een bezetene gewerkt. De diagnose had hem aangezet tot een enorme eindspurt, met
joekels van schilderijen, wilder dan ooit, al wisselt de kwaliteit. Hij
schilderde te grof, met herhalingen van zetten - te veel haast had hij misschien
- maar ook met uitschieters naar boven.

Bijzonder is om het laatste schilderij te zien dat hij maakte, uit november
1989. Zeer verzwakt schilderde hij, zonder zwart maar met felle kleuren, mensen
met geheven armen. Het zijn dezelfde poppetjes als eerder in de Subway Drawings,
die nu een andere betekenis lijken te dragen. Al huilt de druipende verf, de
mensen juichen. Levenslust boven alles.

Ferm richten de piemels zich in alle richtingen op

LOAD-DATE: 24 September 2015

LANGUAGE: DUTCH; NEDERLANDS

GRAPHIC:  /  /

PUBLICATION-TYPE: Krant

JOURNAL-CODE: NRC Handelsblad


                         Copyright 2015 NRC Media B.V.
                              All Rights Reserved

                              42 of 127 DOCUMENTS



                                NRC Handelsblad

                           19 september 2015 zaterdag

'Wij hebben die mensen niet nodig'

BYLINE: Door onze correspondentRoeland Termote

SECTION: Weekend

LENGTH: 936 woorden


Nieuwsanalyse Oost-Europa Waarom is er in Oost-Europese landen weinig
solidariteit met vluchtelingen? Werkloosheid en xenofobie spelen een rol.
Politici versterken de negatieve sfeer.

Zijn Oost-Europeanen vergeten hoeveel landgenoten vorige eeuw naar het Westen
trokken, op de vlucht voor oorlog en dictatuur of op zoek naar werk? Dat lijkt
zo, afgaande op het standpunt van een groep Midden- en Oost-Europese regeringen
in het asieldebat. Samen verzetten zij zich tegen Europese besluiten die ertoe
leiden dat hun minieme migrantenpopulaties met enkele duizenden nieuwkomers
zouden groeien.

Asociaal en hypocriet?  Integendeel, vindt de Hongaarse historicus Áron Máthé.
,,De Hongaren van 1956 renden weg van een herstelde totale dictatuur", schrijft
Máthé op de regeringsgezinde blog Mozgástér over de duizenden mensen die via
Oostenrijk vluchtten na de opstand van 1956 die bloedig werd onderdrukt door de
Sovjet-Unie. ,,Die Hongaren waren politieke vluchtelingen", aldus Máthé. ,,Maar
de meerderheid van de massa's van nu is voor de armoede vertrokken."

Máthé's opvatting kent  vele varianten van Praag tot Boekarest, maar de basis
is: onze migranten waren legitieme vluchtelingen, de Syriërs, Afghanen en
Irakezen van nu zijn 'gelukzoekers' die niet thuishoren in Europa. Zo toont het
vluchtelingendebat - 25 jaar na het uiteenvallen van het Oostblok en tien jaar
nadat de eerste Midden-Europese staten zijn toegetreden tot de EU - een
keerzijde van de democratische overgang sinds 1989. Het zijn niet de vermeende
Europese kernwaarden, zoals tolerantie en solidariteit die de boventoon voeren
in het discours, maar eigenbelang en de nadruk op Europa als een christelijk,
autochtoon bastion.

Het neergehaalde IJzeren Gordijn blijkt nog steeds een mentale scheidslijn:
West-Europese landen verwachten solidariteit bij de verdeling van asielzoekers
over de lidstaten van de EU. Maar in de Oost-Europese optiek lijkt solidariteit
om eenrichtingsverkeer te gaan. Europese subsidies en vrij verkeer voor de eigen
bevolking zijn welkom. Maar de lasten, waartoe migranten gerekend worden, niet.
Zelfs als het om politieke vluchtelingen gaat, die per definitie in aanmerking
komen voor asiel. Peilingen illustreren dat: 38 procent van de Polen wil ook uit
die groep niemand opnemen, net als 35 procent van de Hongaren.

Politici versterken de negatieve sfeer rond migratie. Terwijl rechtse
activisten, van de Poolse hoofdstad Warschau tot het Slowaakse grensstadje
Gabcikovo, de afgelopen weken met duizenden marcheerden tegen de komst van
vluchtelingen, omschreef president Andrzej Duda van Polen  het idee van
verplichte herverdelingsquota als Europees 'dictaat'.

De stafchef van de Hongaarse premier Viktor Orbán verklaarde: ,,Ik denk niet dat
Hongarije ook maar één immigrant uit Afrika of het Midden-Oosten nodig heeft."
De Slowaakse regering deelde in augustus mee dat ze liever alleen christenen
opneemt, als er dan toch vluchtelingen zouden komen. Het land heeft immers geen
moskeeën, aldus een woordvoerder. Moskeeën zijn inderdaad niet zichtbaar in de
openbare ruimte maar de tienduizend moslims hebben in de hoofdstad Bratislava
wel gebedsruimtes.

De achtergrond van de anti-migratiestemming is complex. Het beperkte aanbod aan
goede banen maakt de angst voor nieuwkomers voorstelbaar. ,,We hebben zelf geen
werk", is een van de meest gehoorde verzuchtingen van gewone burgers op de vraag
of de landen van Oost-Europa vluchtelingen moeten opnemen. In die zin zijn veel
lokale inwoners en migranten het vaak roerend eens: ook zij willen hier niet
blijven, maar liever doorreizen naar Duitsland of Zweden, waar wel goedbetaald
werk en sociale voorzieningen zijn.

Maar ook xenofobie speelt onmiskenbaar een rol. Van de Hongaren wil 78 procent
geen Arabieren; 55 procent van de Polen wenst geen vluchtelingen uit het
Midden-Oosten of Noord-Afrika. Oost-Europese samenlevingen zijn grotendeels
cultureel homogeen. Veel inwoners willen dat dat zo blijft. Bestaande
minderheden als de Roma vormen veelal de impopulaire onderklasse, die in de
media gerelateerd wordt aan criminaliteit en anti-sociaal gedrag.

Daarbij komt specifieke angst voor de islam. Die wordt niet alleen gevoed door
regeringsretoriek -  de Slowaakse premier Robert Fico waarschuwt bijvoorbeeld
voor terroristen die zich schuil zouden houden onder de vluchtelingen. Ook
sociale media vormen een invloedrijke factor.

Op Facebook, Twitter, maar ook   in levenden lijve worden regelmatig zorgen
geuit  over de vermeende islamisering van landen als Nederland. Die boodschappen
hebben ze vaak opgepikt bij West-Europese extreemrechtse bronnen.

,,Nederland was voor ons lang de belichaming van democratie", zegt Jiri Pehe,
voormalig adviseur van de Tsjechische president Václav Havel. ,,Nu zien we al
die gekke lui ook daar haat prediken tegen moslims enzovoort."

Tegelijk houden vooral oudere mensen het Westen verantwoordelijk voor bruuske
veranderingen in hun dagelijks leven.  De vluchtelingenstromen, volgens velen
aangewakkerd door de Duitsers en veroorzaakt door westers militair ingrijpen in
het Midden-Oosten, zijn daar een nieuw voorbeeld van.

Gebrek aan solidariteit is volgens veel sociologen een kenmerk van de
post-communistische 'low trust societies': wantrouwen en eigenbelang winnen het
dan van het collectieve belang.  ,,Aanvankelijk geloofden we dat de overgang
naar stabiele democratie twee generaties zou duren", zegt Pehe. ,,Maar ik ben
niet zo optimistisch meer. Oudere generaties kunnen nog steeds niet omgaan met
veranderingen. Communisme stond voor zekerheid. Misschien duurt het dus wel
langer. Of gebeurt het nooit."

LOAD-DATE: 19 September 2015

LANGUAGE: DUTCH; NEDERLANDS

GRAPHIC: Zaterdag demonstreerden enkele honderden mensenbij het  regeringsgebouw
in Praag tegen 'de islam'.

PUBLICATION-TYPE: Krant

JOURNAL-CODE: NRC Handelsblad


                         Copyright 2015 NRC Media B.V.
                              All Rights Reserved

                              43 of 127 DOCUMENTS



                                NRC Handelsblad

                           19 september 2015 zaterdag

Hanneke Felten, projectleider

SECTION: Opinie & Debat

LENGTH: 96 woorden


Leden van de Staten-Generaal, na jaren van economische crisis gaan we de bakens
verzetten op het terrein van gelijkwaardige behandeling van alle burgers van
Nederland. Wij gaan werk maken van het effectief bestrijden van discriminatie in
welke vorm dan ook. Zodat Achmed straks net zo veel kans maakt op een baan als
André. Zodat een huwelijk van Fatima en Femke net zo vanzelfsprekend is als dat
van Henk en Ingrid. Tolerantie wordt niet alleen ons handelsmerk maar ook onze
handelswijze. Samen zetten we de schouders eronder. Discriminatie wordt
geschiedenis en geen toekomst.

LOAD-DATE: 19 September 2015

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2015 NRC Media B.V.
                              All Rights Reserved

                              44 of 127 DOCUMENTS



                                NRC Handelsblad

                          17 september 2015 donderdag

Coalitie kijkt vooruit, oppositie wil problemen oplossen;
 Algemene Politieke Beschouwingen   Vluchtelingen belangrijk thema tijdens debat
over  Miljoenennota Kritiek op bezuinigen Justitie wegens 'onhaalbaarheid'

BYLINE: Door onze redacteurenThijs Niemantsverdriet en Emilie van Outeren

SECTION: In het nieuws

LENGTH: 1689 woorden


Politieke  BeschouwingenDe verdeelde oppositie wist de coalitie gisteren amper
te ontregelen. Alleen Wilders slaagde daar in. Migranten stonden centraal in het
debat.

Den Haag.  Twee tegengestelde bewegingen zag je gisteren op de eerste dag van de
Algemene Politieke Beschouwingen. Een coalitie die vergezichten wilde schetsen
voor de toekomst. En een oppositie die juist oplossingen eiste voor de grote
problemen van nu - met als absolute nummer één de vluchtelingencrisis.

Met nog maximaal anderhalf jaar te gaan hebben VVD en PvdA besloten hun agenda
voor ná deze coalitie te gaan ontvouwen. Dat was al enige tijd zichtbaar, maar
in het belangrijkste politieke debat van het jaar werd opnieuw duidelijk hoezeer
die toekomstvisies botsen.

VVD-fractievoorzitter Zijlstra koos voor de arbeidsmarkt. Hij hield een stevig
liberaal pleidooi voor demotie van oudere werknemers en tegen te lange
doorbetaling bij ziekte door werkgevers - opvattingen die lijnrecht ingaan
tegen het beleid van PvdA-minister Asscher (Sociale Zaken). PvdA-leider Samsom
hield een lang betoog over investeringen in klimaat en duurzaamheid waar de
meeste VVD'ers van gegruwd zullen hebben.

Mooi, maar allemaal voor na 2017. Het versterkte het beeld van een coalitie die
het welletjes vindt en in de resterende tijd geen grote stappen meer gaat nemen
- hoezeer het kabinet dat op Prinsjesdag ook ontkende.

Ondertussen ziet Rutte II zich wel geconfronteerd met een van  de grootste
humanitaire crises sinds de Tweede Wereldoorlog: de reusachtige stroom
vluchtelingen uit Afrika en het Midden-Oosten die Europa bereikt. Hoe gaan VVD
en PvdA - die fundamenteel van mening verschillen over asielzaken - dáár een
antwoord op vinden, vroeg de oppositie.

Met name Zijlstra had het moeilijk op dit punt. Hij claimde eerst dat een
VVD-plan om alle grenzen te sluiten en vluchtelingen alleen nog in de eigen
regio op te vangen tot kabinetsbeleid is verheven en zelfs ,,in Europa
aangenomen". Maar na enige ondervraging moest hij toch toegeven dat die 'grenzen
dicht'-retoriek van de VVD vooral  ,,beeldspraak"  was en dat de Europese
buitengrenzen ,,niet op een fysieke manier" dicht gaan. Het kwam Zijlstra op
hoon van CDA-leider Buma te staan, die hem  ,,loze beloften" verweet.

Een ander belangrijk thema  was veiligheid. Terwijl buiten de Tweede Kamer
honderden politieagenten demonstreerden voor betere arbeidsvoorwaarden, kreeg
binnen de begroting van Veiligheid en Justitie een ongenadig pak slaag. Dat
geplaagde departement  krijgt er dit jaar géén geld bij. Minister Van der Steur
(VVD) rekent zich in zijn begroting rijk met een aantal bezuinigingen (op
griffierechten en rechtsbijstand) die vrijwel zeker gaan sneuvelen in de Eerste
Kamer, waar het kabinet geen meerderheid heeft.

Het oordeel van de oppositie was vernietigend. ,,Een houtje-touwtje-begroting",
zei ChristenUnie-leider Arie Slob. Zelfs VVD en PvdA verdedigden hun eigen
minister nauwelijks: zowel Zijlstra als Samsom noemde de begroting van
Veiligheid en Justitie ,,niet geweldig". Als het  kabinet niet met aanpassingen
komt, moet het straks vrezen voor het ergste.

De hoofdzaak van de Miljoenennota - vijf miljard euro aan belastingverlaging -
gaat er daarentegen gewoon komen. CDA-leider Buma, die  VVD en PvdA in de Eerste
Kamer een  heel eind richting een meerderheid kan helpen, sprak onomwonden zijn
steun uit: ,,Wij zijn vóór." Wel dreigde hij alsnog tegen te stemmen als het
kabinet de lastenverlichting koppelt aan een   nivellerende belasting op
vermogens.

Buma had wel een paar lastige momentjes. Het CDA was  toch een échte
oppositiepartij die zich tegen  het kabinetsbeleid verzette? D66-voorman
Pechtold, die het kabinet eerder wél steunde bij moeilijke bezuinigingen, pakte
Buma stevig aan. Door  niet met alternatieve plannen te komen, zei hij,
accepteert Buma in één klap alle maatregelen waartegen hij zich de laatste
jaren zo heeft verzet.  Overigens maakte Pechtold zelf een terugtrekkende
beweging over zijn oppositie tegen de vijf miljard: ,,Ik zeg nog niet dat ik
tegen ben, maar ik twijfel erover."

Het gevoel dat overheerste na een lange dag debatteren: kennen deze
fractievoorzitters elkaar na drie jaar Rutte II onderhand niet té goed? Een
beetje op elkaar ingespeeld zijn, is leuk, maar wel erg vaak kwamen dezelfde
discussies terug, met dezelfde argumenten, op dezelfde toon.

Tekenend was in dat opzicht het optreden van Jesse Klaver van GroenLinks. Hij
was de  enige nieuwkomer bij deze Algemene Beschouwingen en met zijn 29 jaar met
afstand de jongste deelnemer. De afgelopen maanden presenteerde hij zichzelf als
de grote uitdager van het politieke establishment. Maar ontregelen deed Klaver
volstrekt niet - hij paste als vanzelfsprekend in het gezelschap.

Wie wél ontregelde, was Geert Wilders. De PVV-leider doorbrak weer een paar
nieuwe barrières in zijn retoriek tegen moslims en vluchtelingen. Hij riep op
tot ,,patriottisme"  en ,,verzet"  tegen de ,,asieltsunami". ,,Onze vlag moet
weer nummer één worden". Ook las Wilders een lijst voor met alle
asielzoekercentra in Nederland. Daarmee wist hij tweedracht te zaaien in de
Kamer: toen linkse fracties applaudisseerden  voor zoveel ,,barmhartigheid",
reageerde Zijlstra geprikkeld. Tegen Wilders én links:  ,,Hou er eens mee op!"

Vanochtend begon premier Rutte aan zijn inbreng bij de Algemene Politieke
Beschouwingen. Hij benadrukte dat de economische ,,seinen"  tijdens zijn
vijfjarige premierschap ,,nog nooit zo op groen"  hebben gestaan als dit jaar.
Toch kreeg Rutte meteen  stevige kritiek te verduren. D66-leider Pechtold zei
dat het kabinet ,,alle ambitie heeft laten vallen"  om iets te doen aan de
werkloosheid. Buma (CDA) wees op de onzekere internationale situatie en
constateerde dat Rutte ,,nog nooit zo onterecht zelfgenoegzaam"  is geweest.

Het belangrijkste onderwerp was, net als gisteren, de vluchtelingencrisis.
Geert Wilders opende frontaal de aanval op Rutte. Volgens de PVV-leider leeftde
premier ,,in een sprookjeswereld" als het om vluchtelingen gaat. ,,Nederland wil
deze asieltsunami niet. Als u dat niet ziet, bent u half blind". Hij riep
opnieuw op de grenzen te sluiten. Rutte verwierp de ,,verschrikkelijke termen"
van Wilders.

Andere oppositiepartijen verweten het kabinet geen realistische inschatting te
maken van het aantal te verwachten asielzoekers. Rutte weigerde de prognose van
26.000 vluchtelingen  voor volgend jaar naar boven bij te stellen.

Alexander Pechtold (D66) was kribbig tegen Sybrand Buma (CDA), die lijkt
teruggekeerd van 'verantwoordelijkheidsvakantie'. ,,Het hele voorjaar hebben wij
daar staan ploegen, hebben we daar staan rooien, daar in die bomen alles staan
doen (...) We hebben die hele tuin op orde. De tuinstoelen worden buiten gezet
en Buma zegt dan: nou, ik ga wel zitten."

Pechtold vindt dat hij als gedoger met het kabinet de rotzooi van de crisis
heeft opgeruimd. En dat Buma, die de laatste jaren tegen bijna alle bezuinigende
hervormingen  stemde, aanhaakt nu de zon weer schijnt. Niet alleen steunt het
CDA het kabinet in de lastenverlichting van 5 miljard euro , het stelde vrij
weinig eisen aan de rest van het beleid: morrel niet aan vermogens en geef nog
meer aan Justitie en Defensie. En Buma ziet het niet zo zonnig. ,,Het is echt
ongekend dat de heer Pechtold  denkt dat alles wat hij ingevoerd heeft nu zo'n
mooi plaatje biedt."

Fractieleiders verweten elkaar over en weer in een droomwereld te leven. ,,Het
sluiten van de grenzen, zoals de heer Wilders wil, is een droombeeld." Zei Halbe
Zijlstra (VVD) tegen Geert Wilders (PVV). Maar, wacht even, de VVD wil de
grenzen toch ook dicht? Zo staat het tenminste in het plan van VVD-Kamerlid
Malik Azmani van dit voorjaar. Nee hoor, zei Zijlstra: ,,De grenzen gaan niet
dicht met een hek." ,,Als die veilige opvang [in de regio] er is (...) heeft het
geen zin meer om deze kant op te komen, dan heeft het geen zin meer om in een
bootje te stappen." Eind migranten, einde mensensmokkel, aldus Zijlstra.

Over droombeelden gesproken:  Pechtold (D66) vergeleek Zijlstra daarop met een
wannabe Miss World. ,,Het is toch een illusie - of je moet aan een beauty
contest van fotomodellen meedoen. Alleen zij roepen dat als grootste wens:
wereldvrede en dan zal er geen asiel meer (nodig) zijn."

Er werd veel gefantaseerd over een perfecte wereld. Maar de Justitiebegroting is
niet perfect, maar gebrekkig, daar waren oppositie- en coalitiepartijen het over
eens. ,,Niet geweldig", bestempelde zowel Zijlstra (VVD) als Diederik Samsom
(PvdA) de begroting met minister Ard van der Steur (VVD). Maar Zijlstra liet
zich verleiden te zeggen dat recent ,,geïnvesteerd is in de veiligheidsketen" en
,,dat is misschien wel de reden waarom de criminaliteit is gedaald".

Pechtold (D66)  vond  echter na vijf jaar VVD-bewindslieden op Justitie  dat het
nog nooit ,,zo'n puinhoop is geweest". En hij verweet de VVD-fractieleider
opnieuw ,,in zijn eigen maakbare wereld" te leven, net als bij het opdrogen van
vluchtelingenstromen. ,,De heer Zijlstra denkt: weet je wat, we halen alle
stoplichten weg, we halen alle agenten weg, want we spreken af dat iedere
verkeersgebruiker zich aan de regels gaat houden, en dan kun je dat allemaal
weghalen."

Geert Wilders stipte in zijn betoog ,,christelijke waarden" aan. Daar was Kees
van der Staaij (SGP) benieuwd naar. Wat zijn dat dan, vroeg hij. ,,Een van die
christelijke waarden is dat we opkomen voor ons eigen volk", antwoordde Wilders,
tot hilariteit van een groot deel van de Kamer. Vrijwel alle fracties reageerde
geprikkeld op Wilders, die de tijd nam alle gemeenten die asielzoekers opvangen
of mogelijk gaan opvangen, op te sommen.

,,Pleeg verzet! Accepteer het niet! Ga naar die asielzoekerscentra of die
inspreekavonden bij de gemeente waarop daartoe wordt besloten", riep Wilders
zijn achterban op. Ook noemde hij ,,een bloedige aanslag in ons land een kwestie
van tijd (...) de wegkijkers hier in deze zaal zijn er dadelijk
medeverantwoordelijk voor als er bloed vloeit in Nederland." Daarop reageerde
ex-PvdA'er Tunahan Kuzu: ,,Als er een aanslag wordt gepleegd op een
asielzoekerscentrum, hebt u bloed aan uw handen".

LOAD-DATE: 17 September 2015

LANGUAGE: DUTCH; NEDERLANDS

GRAPHIC:  Linksboven: VVD-fractievoorzitter Zijlstra, daaronder het kabinet.
Hierboven  PVV-leider Geert Wilders.

PUBLICATION-TYPE: Krant

JOURNAL-CODE: NRC Handelsblad


                         Copyright 2015 NRC Media B.V.
                              All Rights Reserved

                              45 of 127 DOCUMENTS



                                NRC Handelsblad

                           12 september 2015 zaterdag

Wat is er mooier dan taal zonder geluid

BYLINE: Brigit Kooijman Bart Koolen

SECTION: Weekend

LENGTH: 2305 woorden


Dovencultuur                   Zelfbewuste doven zien zichzelf als een culturele
minderheid met een eigen taal, humor en identiteit. Wordt dat anders nu veel
doven dankzij een implantaat 'slechthorend'  worden?          Door Brigit
Kooijman Illustratie Bart Koolen

'Voor wie is de kersenvlaai?" Beeldend kunstenaar Jascha Blume (27) steekt zijn
hand op. Hij kan de ober niet zien, die staat achter hem. En horen kan hij hem
ook niet, want hij  is doof. Kwestie van anticiperen, zegt hij. ,,Jullie hebben
je bestelling al gehad, ik wacht nog op mijn kersenvlaai en voel het moment aan
waarop de ober gaat vragen voor wie die is."

Samen met zijn vriend Bart Koolen (30, grafisch ontwerper) en tolk Yvonne Jobse
zitten we in het restaurant van het Van Abbemuseum in Eindhoven, waar Blume
zojuist zijn maandelijkse rondleiding in Nederlandse Gebarentaal (NGT) heeft
gegeven. Doofheid is geen handicap, zeggen zij, het is alleen soms lastig in de
communicatie met horenden. Als er geen horende mensen bestonden, of als alle
kinderen vanaf de geboorte gebarentaal zouden leren, was er niets aan de hand.
Blume en Koolen, twee zelfbewuste,  hip ogende jonge mannen (baard, bril), zien
zichzelf, zoals steeds meer doven, als lid van een culturele minderheid, met
eigen gewoonten en omgangsvormen, eigen kunstuitingen, eigen humor. En niet te
vergeten: een eigen taal. Zij noemen zich Doof, met een hoofdletter D.

Blume somt de voordelen van gebarentaal op. ,,Iedereen kan het gebruiken, doven
én horenden. Je kunt er op afstand mee communiceren, en door glas. En al zijn er
varianten in elk land, je kunt er ook over de grens mee terecht." Koolen:
,,Gebarentaal is wezenlijk anders dan gesproken taal omdat die visueel is. Als
wij bijvoorbeeld een verhaal vertellen, of een mop, omschrijven wij de
personages niet, maar we beelden ze uit, we spelen ze. Hetzelfde geldt voor
voorwerpen. Voor een dove is het niet raar om een hockeybal uit te beelden die
een klap tegen zijn kop krijgt." Gebarentalen doen in complexiteit en
uitdrukkingsmogelijkheden niet onder voor andere talen, blijkt uit taalkundig
onderzoek. Ook al hebben doven het zelf graag quasi-spottend over 'wapperen', er
wordt poëzie mee bedreven, film, theater, comedy.

De komst van een nieuw, high tech gehoorapparaat, het cochleair implantaat (CI),
zo'n vijftien jaar geleden, werd in het begin dan ook door veel Doven als een
kwalijke ontwikkeling gezien. Het operatief geplaatste apparaatje zet
geluidssignalen om in elektrische pulsen, die rechtstreeks naar de gehoorzenuw
worden gezonden. Waarom moeten wij 'gerepareerd' worden? zeiden tegenstanders.
Wat is er mis met Doof zijn?  Straks sterft de Dovencultuur uit, mét onze mooie
gebarentaal.

Anderen zagen het CI als een gewone technologische ontwikkeling, in essentie
niet verschillend van een gewoon gehoorapparaat. Intussen zijn de scherpe
kantjes van de discussie af, maar er zijn nog altijd veel tegenstanders. Met
name in de Verenigde Staten spreken militante Doven zelfs van 'genocide'. Op de
facebookpagina 'Anti-Cochlear Implant for Deaf Children' zijn bloederige
cartoons te zien van kinderen die met geweld van hun Doofheid worden beroofd.

Wat houdt Doofheid in Nederland in? Wat zou er verloren kunnen gaan door het
cochleair implantaat? En gebeurt dat?

Op mijn reis door de Dovenwereld voel ik me als horende vaak de gehandicapte.
Bij de rondleiding in het Van Abbemuseum probeert de tolk steeds discreet achter
me te blijven  terwijl ze Blumes gebaren voor me vertaalt, maar uit misplaatste
beleefdheid draai ik me steeds naar haar om, bots tegen haar op en hinder de
communicatie.

Doven zijn een volk. Een cultureel-linguïstische minderheid met een eigen
identiteit, vergelijkbaar met de Turkse of Marokkaanse gemeenschap. Doven zelf,
maar ook antropologen zien dat zo, al was het maar omdat doven trots zijn op hun
taal en cultuur. Niet voor niets hebben doven van wie de ouders - of zelfs de
grootouders - ook doof waren, meer aanzien in de dovengemeenschap dan
eerstegeneratie-doven. Zo is het ineens te begrijpen waarom de dove moeder in de
film La famille Bélier teleurgesteld was toen bij de geboorte van haar dochter
bleek dat ze horend was.

Lange tijd waren doven een onderdrukte gemeenschap. Van 1880 tot ongeveer 1980
was in de hele westerse wereld het onderwijs aan dove kinderen gericht op leren
spreken en liplezen (doven hebben het  over 'spraakafzien'). Gebarentalen waren
taboe, die werden gezien als een inferieure vorm van communicatie. De afgelopen
decennia hebben de doven zich ontdaan van het juk van het 'oralisme' en zijn in
een rap tempo aan het emanciperen. Vooral in de Verenigde Staten hebben 'Deaf
Pride' en 'Deaf Power' een hoge vlucht genomen. Zo was daar tijdens het
afgelopen orkaanseizoen op televisie een dove gebarentolk te zien die de
weerwaarschuwingen vertaalde van een horende collega, die buiten beeld bleef.
Dove tolken gebaren beter dan horende omdat het hun eerste taal is, is de
redenering.

Kijken doven ook anders dan horenden? In elk geval kijken ze veel béter en nemen
ze dingen waar die horenden ontgaan. Bart Koolen: ,,Als ik aan mijn bureau zit
te werken en achter me gaat de deur open, zie ik dat aan een lichtweerkaatsing
in mijn computerscherm. En als mijn waterkoker afslaat, geeft dat een minieme
flikkering van het elektrisch licht in huis. Dan weet ik dat het water kookt."

Jascha Blume: ,,Wij woonden vroeger op drie hoog in een oud huis in Amsterdam.
Als mijn moeder  de voordeur binnenkwam, voelde ik dat aan het trillen van de
vloer." Zijn ouders zijn horend, vertelt hij, maar hij heeft een dove broer. Met
hem samen vermaakte hij zich als kind op verjaardagen door de gezichten van de
mensen te bestuderen en te fantaseren waar ze het over hadden. ,,Door veel te
kijken naar ogen en gezichtsuitdrukkingen ontwikkel je de vaardigheid om emoties
te lezen. Ik denk dat doven minder makkelijk te foppen zijn. Als iemand aardige
dingen zegt bijvoorbeeld, maar in werkelijkheid afstand wil houden, hebben doven
dat snel door."

Op een zonnige dag in juni houdt Dovenschap, de belangenvereniging voor doven in
Nederland, zijn halfjaarlijkse ledenvergadering. Er zijn buiten mij nog enkele
horenden bij, maar doofheid is de norm. Je begint een gesprek met gebaren. Zo
kan het gebeuren dat een (horende) tolk in opleiding en ik elkaar voor doof
houden, wat een vrij hulpeloze communicatie oplevert vanwege mijn minimale
beheersing van de gebarentaal. Het gebaar voor 'journalist' ken ik: met een
denkbeeldige microfoon in je hand heen en weer bewegen vanaf je kin. Zo stel ik
me voor gedurende de dag. ,,Aha, dus jij bent hórend?" is steeds de reactie. Ik
ben een vreemde diersoort.

Een van de agendapunten is de juridische erkenning van de Nederlandse
Gebarentaal, iets waar Dovenschap al meer dan twintig jaar voor ijvert. Voor
doven die geen NGT beheersen - omdat ze laatdoof of plotsdoof zijn, of omdat ze
van een generatie zijn die geen gebaren geleerd heeft - is er een schrijftolk
aanwezig, haar synchroon getypte zinnen verschijnen op een projectiescherm. Voor
blinde doven zijn er vierhanden-tolken wier gebaren met de handen worden
afgetast. Voor de horenden zijn er stemtolken die van NGT naar gesproken
Nederlands vertalen. Wanneer een voorstel per acclamatie wordt aangenomen,
klinkt er geen applaus, maar gaan de handen draaiend in de lucht. Als de pauze
voorbij is, kucht er niemand in de  microfoon (er is geen microfoon), maar
stampt de voorzitter op de grond.

Erika Zeegers (55) is al ruim een kwart eeuw gebarentolk. In de jaren tachtig
rolde ze de dovenwereld in toen ze op een school voor zeer moeilijk lerende
kinderen een doof jongetje in de klas kreeg. Ze ging gebarentaal leren, kreeg
les van de legendarische (dove) gebarendocent en  -dichter Wim Emmerik en raakte
gegrepen. ,,Dat er een groep mensen bestond, gewone Nederlanders, met hun eigen
taal en cultuur, die ik helemaal niet kende, vond ik bizar en fascinerend." De
tolkenopleiding - Zeegers doceerde er tolkvaardigheden en ethiek - is nu een
vierjarige hbo-studie aan de Hogeschool Utrecht, maar destijds was er alleen op
zaterdag les en moesten studenten voor hun praktijkoefeningen zelf de
dovenwereld in. ,,Doodeng in het begin. Ik zie me nog heen en weer lopen voor
het gebouw van het Dovenontmoetingscentrum in Amsterdam. Aan de bar zaten
allemaal mensen te gebaren, ik kende alleen het gebaar voor koffie. Ik voelde me
héél klein."

Nu is Zeegers degene die mij wijst op de do's en don'ts in de omgang met doven.
Bijvoorbeeld dat het voor doven, ook voor hen die goed spreken en liplezen, van
groot belang is om een tolk bij zich te hebben tijdens een interview, om op voet
van gelijkheid te kunnen communiceren. En dat het dan wel zo beleefd is om de
tolkkosten op me te nemen. En ze legt me uit waarom de meeste doven moeite
hebben met geschreven Nederlands: het is voor hen een dode taal, de woorden zijn
niet zoals voor horenden gekoppeld aan klanken. En de grammatica is heel anders
dan die van Nederlandse gebarentaal; die kent bijvoorbeeld geen lidwoorden.

Als je Zeegers vraagt wat voor haar het meest typerend is van de dovencultuur,
zegt ze noemt ze 'directheid'. ,,Toen ik klein was, ging ik elke dag naar mijn
oma, in een volksbuurt in Den Helder. Daar kwam iedereen achterom, er werd
geroddeld, mensen hadden het hart op de tong maar er was warmte en aandacht voor
elkaar. Datzelfde ervaar ik in de dovengemeenschap. Iedereen kent iedereen, het
is net een dorp. Ze horen niks, maar de tamtam gaat nergens zo snel."

Doven zijn directer. Je zou ook kunnen zeggen: horenden draaien om de hete brij
heen. Eva Westerhoff (38), voorzitter van Dovenschap, heeft daar als dove aan
moeten wennen. ,,Hoe begin je een gesprek met horende mensen die je niet kent,
op een netwerkborrel bijvoorbeeld? Doven vallen met de deur in huis. Die vragen
meteen: 'Op welke school heb je gezeten? Ben je getrouwd? Heb je kinderen?'
Horenden doen dat niet, die praten eerst over het weer, of over de hapjes, en
pas bij de tweede of derde ontmoeting kun je wat meer de diepte in. Door het
realityprogramma Big Brother, dat ondertiteld was, zag ik voor het eerst hoe
horende mensen communiceren. Ik was stomverbaasd. Ze praatten en praatten maar,
over niks!"

Westerhoff kwam op haar derde uit Indonesië als adoptiekind naar Nederland. Dat
ze niet sprak, kwam omdat ze de taal niet beheerste, dacht iedereen. Tot er een
keer vuurwerk ontplofte op een meter afstand en ze niet schrok. Hoewel ze met
horenden bij voorkeur via een tolk communiceert, heeft ze goed leren spreken en
liplezen. Ondanks allerlei hobbels en teleurstellingen heeft ze haar weg
gevonden in de horende maatschappij. Maar ze ziet zichzelf als Doof. Toen ze
begin twintig was, heeft ze overwogen een CI te nemen, maar er uiteindelijk toch
van afgezien. ,,Doofheid gaat bij je wezen horen, bij je identiteit. Het
gebaren, het visueel ingesteld zijn in het algemeen, de manier waarop doven met
elkaar omgaan, dat geef je niet zomaar op. Daarbij hou ik erg van de stilte." Zo
nu en dan vindt ze het jammer dat ze niet kan horen. ,,In de bus ben ik soms
nieuwsgierig waar mensen het over hebben. En bij mij in de buurt woont een
aardige oude dame die altijd een praatje met me begint, maar ik kan haar niet
volgen."

Niet iedereen is geholpen met een cochleair implantaat (zo moet de gehoorzenuw
intact zijn), en bij de één is het resultaat beter dan bij de ander. Feit is dat
tegenwoordig vrijwel alle dove kinderen rond hun eerste verjaardag een CI
krijgen. Voor de ouders (bijna altijd horend) een geruststelling, want hun kind
zal gewoon leren communiceren in gesproken taal, ook al blijft het altijd
slechthorend. Maar veel doven - in elk geval die met een hoofdletter D - baart
het grote zorgen. Leren deze kinderen nog wel gebarentaal, krijgen ze de
dovencultuur mee? Of kiezen ze voor de horende wereld, voor een horende
identiteit? Met als gevolg dat ze eigenlijk nergens thuis zijn, en geen één taal
goed beheersen?

Dat het CI intussen onderdeel van de Dovencultuur begint te worden, bewijst Olga
Hammerschlag (50). Net als een handvol anderen op de bijeenkomst van Dovenschap
draagt ze duidelijk zichtbaar een implantaat. Het lijkt op een gewoon
gehoorapparaat, maar er zit een kabeltje aan met een knop die aan de schedel
vastzit. Als ik haar aanspreek, maant ze: ,,Ho, rustig praten graag! Ik ben
doof." Terwijl haar gehoor onvoorstelbaar is toegenomen nadat ze vier jaar terug
een CI kreeg, en ze nu in feite (slecht)horend is. Ze heeft geluk gehad, zegt
ze. Ze kan zelfs telefoneren, iets wat voor lang niet alle CI-dragers is
weggelegd. En ze hoort de poes de trap afkomen. Toch is ze nog steeds Doof; zo
is ze bestuurslid van Stichting Welzijn Doven Rotterdam. Ze vertelt: ,,Ik ken
CI-dragers die opeens kapsones kregen. Ik heb van te voren tegen mijn vrienden
gezegd: Willen jullie erop letten dat ik niet verander? Waarschuw me als ik
anders word."

Wel of geen CI, dat moet ieders hoogst individuele keuze zijn, benadrukt ze.
,,Sommige doven zeggen dat ik mijn doofheid niet heb geaccepteerd, maar dat is
onzin. Vaak dragen ze zelf een gewoon gehoorapparaat, een 'oorhanger' noemen wij
die. Wat is het verschil? Vóór mijn CI hoorde ik - met oorhanger - auto's en
menselijke stemmen, dat vond ik altijd prettig, geruststellend. Ik vind geluiden
gewoon leuk. Behalve het gekraak van een chipszak. Afgrijselijk."

Hammerschlag maakt zich geen zorgen over de toekomst van de Dovencultuur, wel
over het welzijn van kinderen die op jonge leeftijd een CI krijgen. ,,Een groot
deel van hen zal opgroeien met een horende identiteit, met alle problemen van
dien, want ze blijven slechthorend. Ik hoop maar dat ze later, als ze zich toch
niet thuis voelen in de horende wereld, alsnog de dovencultuur ontdekken. 'Hé,
gebaren! Fantastisch, dat wil ik ook!'"

LOAD-DATE: 14 September 2015

LANGUAGE: DUTCH; NEDERLANDS

GRAPHIC:            Bart Koolen, grafisch ontwerper en doof: ,,Als mijn
waterkoker afslaat, geeft dat een minieme flikkering van het elektrisch licht.
Dan weet ik dat het water kookt."

PUBLICATION-TYPE: Krant

JOURNAL-CODE: NH_ART


                         Copyright 2015 NRC Media B.V.
                              All Rights Reserved

                              46 of 127 DOCUMENTS



                                NRC Handelsblad

                            4 september 2015 vrijdag

'Zeewolde moet Zeewolde blijven'

BYLINE: Door onze redacteurThijs Niemantsverdriet

SECTION: In het nieuws

LENGTH: 746 woorden


ReportageRaadszaal Zeewolde Geert Wilders verplaatst het asieldebat naar
gemeenten. Maar die zitten niet op hem te wachten.

Zeewolde.  Zo druk hebben ze het  in Zeewolde nog nooit gehad. De raadszaal zit
tot aan de laatste stoel volgepakt. In de oude brandweerkazerne aan de overkant
is een groot scherm met een live-verbinding en plaats voor  zeker honderdvijftig
man. Op het plein voor het stadhuis  staan  straalwagens van alle landelijke
media.

Journalisten en bewoners zijn gekomen met een verschillende reden. De bewoners
omdat hun gemeenteraad vanavond spreekt over de komst van een
asielzoekerscentrum (azc). De journalisten omdat Geert Wilders hier speciaal
voor is afgereisd uit Den Haag.

Zeewolde is een slaapstadje aan de rand van Flevoland. Het gemeentebestuur is in
principe akkoord met de komst van 900 asielzoekers op een bedrijventerrein aan
de rand van het stadje, waar nu al een 'Polenhotel'  gevestigd is. Meebeslissen
mag de raad niet, advies geven wel. En gewone burgers - niet alleen uit Zeewolde
zelf - hebben vanavond  inspraak.

Geert Wilders arriveert via de achterdeur, omgeven door zijn vertrouwde peloton
bewakers. De mensen in  Zeewolde, zegt Wilders tegen de gemeenteraad, willen
geen azc. ,,Waarom luistert u niet naar uw eigen inwoners in plaats van naar het
kabinet? Waar bent u bang voor?"

Natuurlijk vindt ook hij de beelden van verdronken kinderen ,,verschrikkelijk".
Maar zulk leed is het gevolg van het slappe beleid van Nederland en Europa.
,,Als we de grenzen dichtgooien, komen er geen vluchtelingen meer en verdrinken
er geen kinderen". Wilders eindigt met een oproep tot verzet. ,,Toon lef. Stop
de asiel-tsunami. Zeewolde moet Zeewolde blijven en Nederland moet Nederland
blijven."

Na Geert Wilders is het de beurt aan een ander Tweede Kamerlid:  Tunahan Kuzu.
De oud-PvdA'er is gekomen om weerwoord te bieden aan  Wilders, zegt hij. Hij is
juist vóór het azc. ,,Vluchten doe je alleen als je ten einde raad bent, het
vergt nauwelijks voor te stellen moed". Hij haalt foto's tevoorschijn van een
met vluchtelingen volgepakte vrachtauto   en  het aangespoelde jongetje op het
strand in Turkije. ,,Stelt u voor dat dit uw kind zou zijn!"

De Zeewoldenaars vinden het bezoek uit Den Haag wel leuk. Op het plein voor het
stadhuis staan plukjes bewoners die hopen een glimp op te vangen van Geert
Wilders. ,,Mijn moeder wil een selfie met hem maken.''

Maar op de mening van Wilders en Kuzu  zitten weinig mensen te wachten. Zeewolde
interesseert ze geen donder, zo is de stemming, ze gebruiken ons stadje om een
mediamoment te scoren. Wim van den Noort van het lokale bedrijfsleven, die ook
de gemeenteraad toespreekt, beklaagt zich erover dat de twee Haagse politici
,,ons mooie debat bevlekken".

In de raadszaal zijn de voorstanders van het azc in de meerderheid. Slechts een
handjevol insprekers keert zich tegen de opvang an sich: de discussie gaat
vooral over het aantal vluchtelingen dat straks gehuisvest wordt - 600 of 900 -
en over de beroerde communicatie door het lokale bestuur. De predikant van de
Protestante Gemeente Zeewolde bepleit zelfs dat de vluchtelingen dichter bij het
stadscentrum worden opgevangen, ,,zodat we meer contact met ze hebben."

Ook buiten de raadszaal zijn de meeste mensen genuanceerd. De enige uitgesproken
tegenstander van de komst van het centrum is Amanda Vermeulen, een  lokale
vertegenwoordigster van actiegroep AZC Alert. Ze deelt flyers uit met
alarmerende teksten. In de brandweerkazerne zegt Bosnië-veteraan Ronald van der
Lind dat hij het ,,de morele plicht" van de gemeente vindt om vluchtelingen op
te vangen. Dennis Goeman is verscheurd. Net als zijn vrouw, PVV-Statenlid in
Flevoland, vindt hij dat we 'ons geld' beter kunnen uitgeven aan ouderen dan aan
vluchtelingen. Maar: ,,Mijn zusje werkt voor Defence for Children, ze helpt
kinderen van asielzoekers. Ik ben óók trots op haar."

Aan het eind van de avond concludeert de burgemeester dat een meerderheid in de
raad vóór het azc is. Komende dinsdag neemt het college een definitief besluit.
Ondanks enige verdeeldheid onder de coalitiepartijen over het aantal
asielzoekers lijkt hun komst een gelopen race.

En de Haagse politici? Daar zullen ze in de provincie de komende tijd nog van
horen. Wilders kondigde aan in iedere gemeente waar een azc komt te gaan
spreken. Kuzu wil Wilders overal volgen.

Op het plein voor het stadhuis staan plukjes bewoners die  hopen een glimp van
Geert Wilders op te vangen.

LOAD-DATE: 4 September 2015

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2015 NRC Media B.V.
                              All Rights Reserved

                              47 of 127 DOCUMENTS



                                NRC Handelsblad

                            24 augustus 2015 maandag

Hip Amsterdam;
In Nederland

BYLINE: Jutta Chorus

SECTION: Binnenland

LENGTH: 589 woorden


Moesten we uitgerekend het IJ over. Zaterdagavond, in het holst van de
Sail-opwinding. Het veerpontje dat Jan Rath en mij van Amsterdam-Noord naar de
overkant bracht, ploegde op kousenvoeten tussen honderden plezierbootjes door.
En aan de overkant, tussen het Centraal Station en de Zeedijk, schuifelden
drommen mensen tussen de dranghekken waarmee de politie de  crowd poogde te
controleren.

2,3 miljoen toeristen en dagjesmensen hebben Amsterdam overgenomen in de
afgelopen week, en dan tellen we de eerstejaars studenten nog niet eens mee. De
bewoners moesten zich aanpassen aan de bezoekers - en dat is precies waar ik het
met socioloog Jan Rath over wilde hebben: hoe de ene groep de andere verdringt
om in de stad te wonen en hoe het stadsbestuur probeert te sturen.

De binnenstad van Amsterdam wordt ingenomen door een hoogopgeleide middenklasse,
zo bleek afgelopen weekend uit een Europees onderzoek in dertien hoofdsteden.
Laagopgeleiden en migranten verlaten de stad. De segregatie wordt versterkt nu
de crisis op de woningmarkt voorbij is en woningbouwcorporaties sociale
huurwoningen steeds vaker verkopen.

We strijken neer in Het Aapje, een van de laatste oude cafés op de Zeedijk, het
Chinatown van Amsterdam. Rath wijst naar de bakkerijtjes en de winkel in
mannenondergoed die in de straat zijn verschenen. Voorbeelden van
overheidsingrijpen om de Wallen op te krikken. Chinese buurtwinkels en
eettentjes hebben plaats gemaakt voor cappuccinocafés, gyms en brouwerijtjes.
,,Het moet een leuke straat voor de middenklasse worden", zegt Rath.
,,Gemeenteambtenaren hebben allemaal hetzelfde boekje gelezen: hoe rol je een
straatconcept uit."

Het boekje gaat zo: men neme een niet zo florissante buurt, die laat je
ontdekken door kunstenaars, zo wordt de buurt een 'broedplaats', daarna komen de
hippe trendvolgers en ten slotte het winkelend publiek dat er weer geld
uitgeeft. De oorspronkelijke bewoners van die ooit niet zo florissante buurt
vinden steeds minder van hun gading in de nieuwe winkels, ze kunnen het vaak
niet betalen en ze zien de (huur)prijzen van de woningen stijgen. De stad wordt
als een tapijt onder hen vandaan getrokken.

Op uitnodiging van de gemeente Amsterdam kwam de socioloog met een groep
onderzoekers uit Canada, Amerika, China en Japan naar de Javastraat - in de
Indische buurt, een migrantenwijk.

Aan de Universiteit van Amsterdam doet Rath onderzoek naar etnische buurten en
of die zelfstandig kunnen floreren. Jonge Turken en Chinezen zijn ondernemend,
vooral als ze vanuit hun eigen gemeenschap opereren. Ze hebben  heao gedaan en
zijn  belastingadviseur of middenstander, ze organiseren evenementen.

In de Javastraat hadden de stadsdeelbestuurders en straatmanagers het alleen
maar over het upgraden van de straat, zegt Rath. ,,En daarmee bedoelden ze: het
stimuleren van hippe ondernemers: een designwinkel, gezonde bakkerijtjes. Er
zaten vijf kappers, dat vonden ze te veel. Het moesten er drie worden. Hoezo
drie, vroeg een Amerikaanse socioloog." Rath: ,,In de stad praat iedereen
dezelfde taal die ze op het stadhuis zo graag horen. Zo'n Amerikaan bekijkt het
met nieuwe ogen. Alsof je precies weet wat er gebeurt als je drie in plaats van
vijf kappers hebt."

Waar Rath zich aan stoort, is de onuitgesproken redenering: wat goed is voor de
middenklassers is goed voor iedereen. ,,Ook Jan met de pet en Ali met de muts
hebben recht op de stad. Als het stadsbestuur vindt dat dat niet zo is, moet men
het eerlijk zeggen."

Ook Jan met de pet en  Ali met de muts hebben recht op de stad

LOAD-DATE: 24 August 2015

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2015 NRC Media B.V.
                              All Rights Reserved

                              48 of 127 DOCUMENTS



                                NRC Handelsblad

                            21 augustus 2015 vrijdag

De echte slampamper is  de Indiëganger, herstel dienstweigeraars in ere

BYLINE: Antoine Weijzen

SECTION: opinie

LENGTH: 971 woorden


Waar  oorlogsmisdadigers vrijuit gingen, zijn  weigeraars   gestraft terwijl de
geschiedenis aan hun kant staat. Schandalig, vindt Antoine Weijzen.

In de voorbije weken is er veel aandacht besteed aan de vraag of er al dan niet
op structurele basis oorlogsmisdaden zijn gepleegd. Voor wetenschappers is dat
eigenlijk allang geen vraag meer. Toch roept deze vraag bij de uitgezonden
militairen nog steeds veel emoties op. Zij stellen zich graag voor als
slachtoffers van een falende regering. Zij werden verplicht om te gaan en zij
gingen. Vergeten wordt, dat er een keuze was, namelijk weigeren zich naar
Nederlands - Indië te laten uitzenden.

Enige duizenden dienstplichtigen hebben geweigerd en zijn daar zwaar voor
gestraft. In de discussies over Nederlands - Indië wordt aan dit onderwerp mijns
inziens ten onrechte geen aandacht besteed, terwijl het veel zegt over de
mentaliteit van de verantwoordelijke autoriteiten. In mijn boek
Indië-weigeraars, vergeten  slachtoffers van een koloniale oorlog, dat in de
eerste week van september bij uitgeverij Omniboek in Utrecht verschijnt, besteed
ik niet alleen aandacht aan de motieven van de weigeraars, maar onderzoek ik met
name de vooringenomenheid, waarmee de militaire, juridische, medische en
politieke autoriteiten deze weigeraars tegemoet traden.

Er was geen enkele sympathie voor de weigeraars. Voor het militaire kader waren
het 'slappelingen', 'lamstralen' en kinderen die niet van moeders pappot weg
konden. Weigeren dienst te doen was een frontale aanval op de geest van het
leger: gehoorzaamheid. Daarom moest met de weigeraars korte metten  gemaakt
worden. Bij de keuring en de selectie van dienstplichtigen die uitgezonden
zouden worden, werden de selectienormen versoepeld. Militaire artsen die de
herkeuringen verrichten meldden ernstige fouten. Sommige suggereren, dat er als
gevolg van die fouten wellicht militairen zijn gesneuveld.

Weigeraars werden afgeschilderd als geestelijk gestoord en moesten daarom door
een psycholoog of psychiater onderzocht worden. In de dossiers  van het Hoog
Militair Gerechtshof zijn deze rapporten terug te vinden. De verschillende
psychologen en psychiaters hadden ieder hun eigen opvattingen. Die pasten ze dan
ook toe op elke weigeraar die ze onderzochten. De geoefende onderzoeker kon na
het lezen van de eerste regels al vaststellen wie de behandelend psycholoog of
psychiater was geweest. Patiënten waren onderling uitwisselbaar.

Datzelfde gold ook voor de advocaat Schuurmans Stekhoven die honderden
weigeraars heeft verdedigd. Hij schreef een nota voor de berechting van
weigeraars. Die nota diende in elke zaak als verweer. Menig weigeraar heeft deze
advocaat nooit gesproken. Die vond dat ook niet nodig. De militaire rechtbanken
waren wel te spreken over deze benadering. Het maakte het mogelijk om op een
zittingsdag van vijf uur dertig zaken te behandelen. Uit de motivatie van de
vonnissen blijkt de politieke agenda achter deze vonnissen.

Waar het niet mogelijk was de weigeraars af te schilderen als geestelijk
gestoord, werden ze voorgesteld als onnozele kinderen die zich het hoofd op hol
hadden laten brengen door communisten, de grote vijand van de vrije wereld. Op
dit thema tamboereerden met name de geestelijke verzorgers in de kazerne in
Schoonhoven, waar de weigeraars werden geconcentreerd.

Vrijwel nergens werd de weigeraar serieus genomen, als een persoon die na wikken
en wegen tot zijn besluit is gekomen. In een enkel geval is de rechtbank onder
de indruk van het betoog, dat een weigeraar ondanks druk om daar van af te zien
hield.

Voor de meeste politiek partijen was het weigeren om naar Indië te gaan geen
thema. De enige politieke partij die zich inspande voor de weigeraars was de
CPN. Zij kaartte een aantal belangrijke thema's aan zoals de vraag hoever de
claim van de overheid op het leven van een burger kon gaan; was dat een absolute
claim of een relatieve. Ze stelde het vraagstuk van de onvoorwaardelijke
gehoorzaamheid van de militair aan de orde.

Tegen de achtergrond van de net beëindigde Tweede Wereldoorlog een relevant
thema. Tenslotte stelde zij vragen bij de vrijheid van meningsuiting binnen de
krijgsmacht.  De CPN koos er voor deze vraagstukken op een uiterst  provocerende
manier te formuleren.  De tegenstanders beperkten zich er enigszins gemakzuchtig
toe de vorm van de boodschap en niet de boodschap zelf te bespreken.  Daar kwam
nog bij dat de CPN door haar steun aan de regering van de voormalige Sovjet-Unie
niet de meest aangewezen partij was om deze onderwerpen ter sprake te brengen.
Ook de reële dreiging met een verbod van de CPN deed de partij haar steun aan de
weigeraars reduceren.

De belangrijkste tegenstander was de PvdA, die deel uitmaakte van de regering,
die voor de koloniale politiek verantwoordelijk was. De volksvertegenwoordigers
van deze partij gingen zelden de discussie aan, maar beperkten zich tot schelden
en schimpen. Daarbij deden ze nauwelijks onder voor de CPN.

De liberalen lieten zich merkwaardigerwijs in deze voor liberalen relevante
vraagstukken niet horen. Voor de verschillende christelijke partijen was de zaak
duidelijk: het gezag dient gehoorzaamd te worden, niet meer en niet minder.

Waar de oorlogsmisdadigers vrijuit zijn gegaan, zijn de weigeraars zwaar
gestraft. Er is - overigens tevergeefs - veel moeite gedaan om voorwaardelijke
in vrijheidstelling en gratie aan de weigeraar te ontzeggen, terwijl het aan
politieke gevangen zonder probleem werd verleend.

Wellicht is het tijd om eens na te denken over eerherstel voor de weigeraars.
Hebben zij het gelijk van de geschiedenis niet aan hun kant?


          Antoine  Weijzen is auteur van De gewone man als oorlogsmisdadiger
(2013) en Indië-weigeraars, vergeten slachtoffers van een koloniale  oorlog
(verschijnt in september bij Omniboek).

LOAD-DATE: 21 August 2015

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NH_ART


                         Copyright 2015 NRC Media B.V.
                              All Rights Reserved

                              49 of 127 DOCUMENTS



                                NRC Handelsblad

                              31 juli 2015 vrijdag

Houd toch  op met die corruptie

BYLINE: Door Floris van Straaten

SECTION: Boeken

LENGTH: 998 woorden


IndiaHet land dat veel mee heeft - jonge bevolking, een tamelijk stabiele
parlementaire democratie, respect voor particulier bezit - staat op het punt te
imploderen, aldus de Britse journalist John Elliott. Wat te doen?

In India lopen oude tradities en moderne ontwikkelingen vaak op een grillige
manier door elkaar. Wat deed entrepreneur Vijaya Mallya toen zijn
luchtvaartmaatschappij Kingfisher Airlines  in ernstige financiële problemen
raakte? Hij toog naar de voor hindoes heilige plaats Tirupati, met in zijn
bagage drie kilo goud voor de god Venkateswara, een reïncarnatie van de god
Vishnu. Het hielp niet. Zijn bedrijf ging ten onder.

Met deze anekdote toont journalist John Elliott, die al decennia in India woont
en werkt,  aan hoe Indiërs zich blijven vastklampen aan oude tradities. Ze gaan
er, als het er op aankomt, vaak te veel van uit dat de dingen nu eenmaal gaan
zoals ze gaan. Dat ze slechts van de goedertierenheid van de goden hun lot laten
afhangen. Elliott duidt dit in zijn prikkelende boek aan met de Indiase term
chalta hai, vrij vertaald zoiets als 'alles is mogelijk'.

Die mentaliteit verklaart volgens Elliott waarom India steeds maar weer niet
voldoet aan de hoog gespannen verwachtingen van zichzelf en het buitenland,
vooral als het economische groei betreft.  Op het eerste gezicht heeft het land
veel troeven:  een tamelijk stabiele parlementaire democratie, een vrije en naar
Aziatische begrippen open samenleving, respect voor particulier bezit en een
grote jonge bevolking, waarvan een deel uitstekend is opgeleid en vloeiend
Engels spreekt.

Toch lukt het maar matig met India. Het heeft China, dat zeventig jaar geleden
nog mijlenver achter India lag, al decennia geleden langszij zien komen. Dat
ligt onder meer, zegt Elliott in zijn genadeloze analyse van India's zwakke
plekken, aan de manier waarop Indiërs opereren. Ze hebben over het algemeen meer
belangstelling voor het nemen van besluiten dan voor de uitvoering daarvan.
Vooral politici lijden aan die tekortkoming. Elliott: 'India omarmt
voorspellingen enthousiast als realiteit, terwijl het grotendeels de noodzaak
vergeet er voor te werken en ze te realiseren'.

De grote vraag, ook voor Elliott, is of de vorig jaar aangetreden premier
Narendra Modi er in slaagt hierin een kentering aan te brengen. Hij verhult niet
dat hij meer vertrouwen in Modi heeft dan in de Congrespartij, die maar niet uit
de greep van de Nehru/ Gandhi dynastie weet te komen. 'Het land zou
waarschijnlijk beter af zijn geweest  zonder hen', luidt Elliotts harde oordeel
over  Nehru, zijn dochter Indira, zijn kleinzoon Rajiv en diens Italiaanse vrouw
Sonia. Vooral onder de laatste was de dynastie vaak meer met zichzelf bezig dan
met het welzijn van India.  Rahul, de wispelturige zoon van Rajiv en Sonia, is
volgens Elliott evenmin uit het juiste hout gesneden.

Voor veel Indiërs is het doen van zulke uitspraken over de roemruchte dynastie,
de Kennedy's van India, nog altijd vloeken in de tempel. Elliott onderbouwt
zulke stellingen echter met  veel feiten. De essentie van zijn boek is hoe India
is ontspoord. Er dreigt volgens hem zelfs een implosie.

Dat laatste is een beetje overdreven. Maar het valt niet te ontkennen dat vooral
de corruptie India's fundament steeds meer uitholt. Een politicus die openbare
fondsen wegsluist  voor privédoeleinden hoeft, zelfs als hij of zij wordt
gesnapt, vrijwel nooit  iets terug te betalen. Overheidsopdrachten voor de bouw
van nieuwe wegen, openbare gebouwen en mijnbouwprojecten worden bijna standaard
op frauduleuze wijze toegekend. Ook de media raken steeds meer gecorrumpeerd. Er
liggen enveloppen met inhoud klaar voor economische journalisten en zelfs bij
gerenommeerde kranten als The Times of India is het volgens  Elliott mogelijk
ruimte te kopen op de redactionele pagina's met positieve opmerkingen over het
betalende bedrijf.

Modi's grootste uitdaging is te breken met deze cultuur en de integriteit van
het bestuur te herstellen. Tegelijk moet  de economie weer op stoom komen.  De
traditionele aanpak om de dingen met lapwerk overeind te houden is niet meer
voldoende, constateert Elliott terecht. Er is een ingrijpende economische
liberalisering nodig, waarbij de (corrupte) staat een stapje terugdoet en
ondernemers meer ruimte krijgen. Anders zal het onvermijdelijk gaan broeien
onder India's gigantische cohorten jongeren - elke maand komen er een miljoen
jongeren bij op de arbeidsmarkt.

Bij deze bijna heroïsche taak kan Modi aansluiten bij een assertievere en
groeiende middenklasse, die niet meer pikt dat een kleine politieke en
ambtelijke elite zichzelf op kosten van de gemeenschap  verrijkt. Daarvan
getuigde de verpletterende verkiezingszege van de nieuwe Aam Aadmi  Party, de
partij van de gewone man, bij recente lokale verkiezingen in New Delhi. Ook
vrouwen eisen meer rechten, getuige de ophef over recente verkrachtingszaken.
Daarbij moet Modi proberen de lieve vrede tussen hindoes en moslims te bewaren.
Dus moet hij  niet te veel lonken naar de radicale hindoes binnen zijn eigen
hindoepartij, de BJP, ook al onderhoudt hij vanouds nauwe banden met hen. Dus
geen herschrijven van geschiedenisboekjes en geen eenzijdiger maatregelen tegen
moslims en andere minderheden.

Elliott, die vooral voor financiële bladen werkt en daarom vrij sterk op het
bedrijfsleven is gericht,  heeft te weinig oog voor een van India's grootste
problemen: de aanhoudende, stuitende  armoede van honderden miljoenen mensen.
Hij erkent  dat hieraan iets moet gebeuren, wil India vooruitkomen, maar
verdiept zich verder nauwelijks in de achtergronden hiervan of in mogelijke
oplossingen. Een smet op een verder scherpzinnig en nuttig boek.

Indiërs interesseren zich meer in het nemen dan uitvoeren van besluiten

4

Journalist John Elliott zet in een genadeloze analyse  de problemen waar India
mee kampt uiteen. Hij schuwt een aanval op de Nehru/ Ghandi-dynastie, de
Kennedy's van India, niet. Wel heeft hij te weinig oog voor de armoede.

LOAD-DATE: 31 July 2015

LANGUAGE: DUTCH; NEDERLANDS

GRAPHIC: De zakenman gaf drie kilo goud aan de god Venkateswara. Het hielp niet.

PUBLICATION-TYPE: Krant

JOURNAL-CODE: NRC Handelsblad


                         Copyright 2015 NRC Media B.V.
                              All Rights Reserved

                              50 of 127 DOCUMENTS



                                NRC Handelsblad

                              28 juli 2015 dinsdag

Vooral de agent heeft kort lontje

BYLINE: Marco de Vries

SECTION: opinie

LENGTH: 991 woorden


Mitch  is niet het slachtoffer van racisme, maar van een ondoordacht
beschavingsoffensief, betoogt Marco de Vries.

Verbijstering over celstraf voor een schietende agent. Dienders met pruiken op
voor de rechtbank. Haagse wijkagent durft de straat niet meer op.
Politievoorlichters maken momenteel overuren om het beeld na de dood van Mitch
Henriquez weer te doen kantelen. De agent speelt graag de slachtofferrol en
wordt daarin aangemoedigd door de politiek.

Maar is het niet deze reflex die de dood van Henriquez heeft veroorzaakt?
Inderdaad, voor dienders wordt het er allemaal niet makkelijker op.
Politiemensen krijgen veel over zich heen van assertieve burgers. Ze worden
uitgescholden en soms zelfs bedreigd. Er wordt op ze in gereden bij
verkeerscontroles en ze krijgen een enkele keer ook klappen. Het is voor een
agent op straat heel moeilijk om voorbereid te zijn op agressie en tegelijk toch
beleefd te blijven naar de gewone burgers. Dat gaat dan ook regelmatig fout.

Al jaren is er een beleid om de agressie tegen agenten en andere publieke
dienstverleners hard aan te pakken, het zogenaamde VPT-beleid (Veilige Publieke
Taak). Agressie tegen agenten, ambulancepersoneel en andere hulpverleners heeft
hoge opsporingsprioriteit en wordt extra zwaar bestraft. Politieagenten zijn min
of meer verplicht om van elk incident aangifte te doen. Ook van verbale
agressie, zoals een belediging.

Samen met twee collega's deed ik in 2013 een onderzoek naar de werking van VPT.
We analyseerden honderden incidenten en spraken met tientallen daders en
hulpverleners, waaronder veel politieagenten. In nogal wat onderzochte zaken
bleek het VPT-beleid escalerend te werken. Een belediging wordt dan beantwoord
met een gewelddadige aanhouding.

Een van de onderzochte incidenten lijkt op het verhaal van Mitch Henriquez. In
dit geval uit 2012 was het slachtoffer een blanke man van rond de vijftig. Hij
was in Den Haag langdurig en onterecht ondervraagd. Daarna werd hij nogal bot
weggestuurd (,,Oprotten!"). Terwijl de man wegliep zei hij ,,stelletje hufters"
tegen zijn zoon. Vervolgens sprongen er meer dan vier agenten boven op hem en
werd hij overmeesterd met pepperspray. De man, die zelf geen geweld had
gebruikt, hield er een paar gebroken ribben en een veroordeling voor belediging
aan over. Zoals wel vaker werd dit incident destijds door de politie naar buiten
gebracht als een typisch voorbeeld van geweld tégen de politie. Als
,,slachtoffers" hadden de betrokken agenten zelfs de gebruikelijke bos bloemen
van de korpsleiding gehad.

In een ander onderzocht geval werden tientallen jongeren gebeten en geslagen, na
een avondje stappen in een Brabants dorp. Een agent meende een scheldwoord te
hebben opgevangen uit de mond van een dronken tiener.

Het VPT-beleid speelt ook een rol in de zaak Mitch Henriquez. Maar welke? Waarom
werd hij aangehouden? Er zijn eigenlijk maar twee scenario's: belediging of
bedreiging.

Volgens ooggetuigen liep Mitch die avond langs een groepje agenten. ,,Ik ben
niet bang voor jullie. Ik heb ook een gun", zou Mitch hebben gezegd, waarbij hij
naar zijn kruis greep. Een agent zou toen hebben geantwoord dat hij geen grappen
moest maken over wapens. Ze lieten Mitch en zijn vrienden passeren. Mitch zou
nog wat hebben teruggeroepen in de trant van ,,wie denken jullie wel niet dat
jullie zijn?" en werd vervolgens besprongen.

Als uit onderzoek straks blijkt dat de agent de grap van Mitch serieus nam en
bang was voor een echt wapen, dan is de gewelddadige aanhouding te begrijpen. De
politie probeert gevaarlijke arrestanten met overmacht aan te houden. Een korte
worsteling verkleint de kans op letsel voor beide partijen. Daarbij mogen
agenten ook de eerste klap uitdelen (,,pijnprikkel") of de nekklem gebruiken om
het verzet zo snel mogelijk te breken. Dat dat hier helemaal fout is gegaan is
pijnlijk, maar in het geval van bedreiging wellicht niet strafbaar. De agent die
in 2012 de Haagse tiener Rishi doodschoot werd uiteindelijk vrijgesproken, omdat
hij mocht aannemen dat Rishi een vuurwapen trok.

Maar de ooggetuigenverslagen in diverse media wijzen eerder in de richting van
belediging. Henriquez had voor zover bekend geen motief voor geweld. Dat blijkt
ook uit de reactie van de agent (,,geen grappen"). Het ligt meer voor de hand
dat de politie de grap in combinatie met het suggestieve gebaar ervoer als een
opgestoken middelvinger. Een belediging dus, een provocatie.

Het VPT-beleid maakt geen onderscheid tussen fysiek en verbaal geweld: ,,Fysiek
geweld wordt natuurlijk niet geaccepteerd, evenmin als bedreiging, mishandeling
of belediging. Verdachten worden gelijk aangehouden", zo staat het op de website
van de politie.

Veel politiemensen denken dat ze met een streng beleid het respect op straat
terug kunnen veroveren. De tijd dat je een politieman ongestraft voor rotte vis
kon uitmaken is gelukkig voorbij. Maar een belediging van een ambtenaar in
functie blijft toch heel wat anders dan (een bedreiging met) fysiek geweld. De
politie zou een belediging zoveel mogelijk met woorden of met een bekeuring
moeten oplossen. Gelukkig gebruiken de meeste agenten in de praktijk hun gezond
verstand, maar volgens het VPT-beleid zouden ze op alle slakken zout moeten
leggen.

En een foute grap van een aangeschoten feestganger kun je maar beter helemaal
negeren. Uit diverse onderzoeken blijkt dat het meeste (fysieke en verbale)
geweld tegen publieke dienstverleners wordt gepleegd door mensen onder invloed
van drank, drugs of een psychische stoornis. Hier zijn andere maatregelen nodig,
bijvoorbeeld betere en snellere opvang van verwarde personen.

Uit de filmpjes van het incident wordt pijnlijk duidelijk wat het blijvende
effect is van dit doorgeschoten beleid. De agenten die hannesen met het
stervende lichaam van Henriquez worden uitgejouwd door de filmende omstanders.
,,Goed gedaan. Helden!" roepen ze. Is het een belediging of is hun cynisme op
zijn plaats?

LOAD-DATE: 28 July 2015

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NH_ART


                         Copyright 2015 NRC Media B.V.
                              All Rights Reserved

                              51 of 127 DOCUMENTS



                                NRC Handelsblad

                              21 juli 2015 dinsdag

Brexit is ineens geen taboe meer bij links

BYLINE: Door onze correspondentTitia Ketelaar

SECTION: In het nieuws

LENGTH: 1043 woorden


Brexit Voor het eerst in jaren gaan in het VK ook bij links stemmen op over
uittreding uit de EU. Vooral door 'Griekenland'.

Londen.    ,,Een aanval op de democratie." ,,Legt geen verantwoording af."
,,Geen zeggenschap voor gewone burgers."

Het zijn beschrijvingen van de Europese Unie die tot voor kort waren
voorbehouden aan rechtse Conservatieven en de UK Independence Party. Maar
'Griekenland' heeft de euroscepsis onder Brits links wakker geschud. Het linkse
opinietijdschrift New Statesman concludeerde: ,,Aan de droom van continentale
solidariteit en afhankelijkheid [in Europa] lijkt een einde te zijn gekomen."

En met een referendum over het Britse lidmaatschap van de Europese Unie in het
vooruitzicht, gaan nu voor het eerst in vijf jaar ook aan linkerzijde stemmen op
voor uittreding. De huiver zich met rechtse - veelal nationalistische -
eurosceptici te vereenzelvigen, is verdwenen.

Vorige week waarschuwde de Franse bank Société Générale investeerders dat ,,de
grootste niet van te voren voorspelbare consequentie" van de Griekse bail out
een zogenoemde Brexit kan zijn. Voor het einde van 2017 houdt het Verenigd
Koninkrijk een referendum over het EU-lidmaatschap.

,,Links moet uittreding op de agenda zetten", schreef in The Guardian columnist
Owen Jones. Jones is een van de meest invloedrijke jonge linkse activisten, en
een veel gevraagd spreker die zalen achter zich krijgt. Hij meent: ,,Mensen met
progressieve ideeën zouden ontsteld moeten zijn over de verwoesting van
Griekenland door de Europese Unie."

Jones sprak van een ,,postmoderne bezetting", en waarschuwde verder voor ,,race
naar beneden" die TTIP, het vrijhandelsakkoord tussen de EU en de VS waarover nu
wordt onderhandeld, zal betekenen. ,,Het is tijd om de eurosceptische zaak [van
rechts] terug te vorderen." In drie dagen kreeg hij bijna 3.000 veelal
instemmende reacties.

En hij is niet de enige. Ook in The Guardian, een krant die in vergelijking met
andere Britse media overwegend positief tegenover EU-lidmaatschap staat, schreef
columniste Suzanne Moore: ,,Als het Europese project dat eens zo nobel was, nu
neerkomt op de Europese Centrale Bank, die geenszins onafhankelijk is en als een
brute deurwaarder Griekenland verder verarmt, hoe kan links dit steunen? De
Europese 'Unie'. Niet in mijn naam."

Ook elders roeren linkse commentatoren zich. Caitlin Moran, columniste van The
Times, tweette: ,,Mijn hele leven ben ik pro-Europa geweest, maar nu ik zie hoe
Duitsland Griekenland behandelt, walg ik." Ze heeft 543.000 volgers.

In de London Review of Books schreef schrijver en filmmaker Tariq Ali: ,,Deze
capitulatie betekent lijden, maar het leidt ook tot vragen over de EU, haar
structuur en beleid. [...] Ik dacht niet dat ik zou stemmen als het
EU-referendum plaatsvindt. Nu wel. Ik ga 'nee' stemmen."

Zelfs in Schotland, meer Europa gezind en linkser dan Engeland, worden vragen
gesteld. In de Herald vroeg Iain MacWhirther zich af of het niet tijd was een
Noors model te willen. Dus geen lid van de Europese Unie, maar wel een
vrijhandelsakkoord met die Unie. ,,Diegenen die geloofden dat de EU een grootste
prestatie was van verlicht internationalisme zijn gedwongen opnieuw na te
denken. Waar is het sociale Europa dat sociaal-democraten als voormalig
voorzitter van de Europese Commissie Jacques Delors ons beloofden?"

Linkse euroscepsis is niet nieuw. Oorspronkelijk was het niet de rechtervleugel
van de Conservatieve Partij, maar Labour dat campagne voerde tegen lidmaatschap
van wat toen nog de Europese Economische Gemeenschap heette. De partij vreesde,
zoals partijleider Hugh Gaitskill begin de jaren zestig zei, ,,het einde van het
Verenigd Koninkrijk als een onafhankelijke staat". Het referendum over het
Britse lidmaatschap in 1975 werd door premier Harold Wilson mede uitgeschreven
om een einde te maken aan ruzie in de Labourpartij over Europa.

Pas onder Neil Kinnock in de jaren tachtig omarmde Labour de EU, als
verschansing tegen het rechtse privatiseringsbeleid van Margaret Thatcher. Een
toespraak in 1988 over een 'sociaal Europa' voor de gezamenlijke vakbonden door
Delors dreef Thatcher en een deel van haar Conservatieven richting euroscepsis,
Labour juist richting pro-Europeanisme.

Dat gold ook voor de Britse vakbonden. Maar ook vakbondssteun voor Europa is
niet langer vanzelfsprekend. Zij vrezen dat premier David Cameron bij zijn
heronderhandelingen over het Britse lidmaatschap bepaalde verworvenheden zal
willen terugschroeven, waaronder het maximum aantal werkuren per week. Die
arbeidstijdenrichtlijn wordt door sommige Conservatieven gezien als belemmering
voor de productiviteit.

Mocht Cameron die rechten inderdaad beperken, dan is steun voor EU-lidmaatschap
niet gegarandeerd, waarschuwden vakbonden GMB en Unison al. De voorzitter van de
grootste vakbond, Len McCluskey van Unite, ging nog verder. Tegen de Financial
Times zei hij dat zijn bond dan ook actief campagne zal voeren voor uittreding.
Dat geldt ook voor een handvol Labour-Lagerhuisleden, onder wie Kate Hoey. Zij
wordt wellicht het gezicht van de 'uit'-campagne.

De pro-Europeanen in de Labour-partij zijn onderwijl stil. Sinds de Britse
verkiezingen in mei, die Labour verloor, is de partij verwikkeld in een hevige
leiderschapsstrijd, die gepaard gaat met een identiteitscrisis. Voor de
verkiezingen werd in Labour al nauwelijks over het Britse EU-lidmaatschap
gepraat, nu helemaal niet.

Gebrek aan solidariteit  met de Grieken wakkert  linkse euroscepsis aan

Labour moet haar slaafse toewijding aan de EU vergeten en een Brexit steunen

Kate Hoey, Lagerhuislid Labour

Het Britse pro-EU-kamp had  80 procent steun, zie dit instorten met de Griekse
tragedie

John Mann, Lagerhuislid Labour

Het EU-beleid is onverenigbaar met de ambities van  deze vakbond

Mick Cash, bestuurder vakbond RMT

Hogere btw komt uiteindelijk voor rekening van de eindgebruiker.

Melina Varoutsikou, supermarktdirecteur

Als alles 10 procent duurder wordt, wordt mijn pensioen feitelijk toch gekort

Nikos Koulopoulos, gepensioneerde

De zwarte markt keert terug. De verhoging van de btw heeft alleen maar negatieve
effecten.

Antonis Diapoulis, analist Alpha Finance

Als ik naar de komende paar jaar kijk, zie ik voor de Grieken alleen zwarte
wolken

Anonieme hoge EU-ambtenaar

LOAD-DATE: 21 July 2015

LANGUAGE: DUTCH; NEDERLANDS

GRAPHIC: Verscheurde poster van Griekse premier Tsipras. De reactie van Europa
op de Griekse crisis heeft in Groot-Brittannië geleid tot meer steun voor
uittreding uit de EU.

PUBLICATION-TYPE: Krant

JOURNAL-CODE: NRC Handelsblad


                         Copyright 2015 NRC Media B.V.
                              All Rights Reserved

                              52 of 127 DOCUMENTS



                                NRC Handelsblad

                              17 juli 2015 vrijdag

De zelfredzame burger is een gevaarlijke beleidsfantasie

BYLINE: Dirk-Jan van Baar

SECTION: opinie

LENGTH: 881 woorden


Zelfredzaamheid inroepen terwijl er veel hulpbehoevenden bijkomen is dubieus en
weinig realistisch. De overheid moet verre van dit begrip blijven, vindt
Dirk-Jan van Baar.

Overal duikt tegenwoordig de zelfredzame burger op, vooral bij de overheid. In
werkelijkheid moet de zelfredzame burger, een creatie van de overheid, helpen om
de verzorgingsstaat te trimmen. Het idee is dat de hulpzoekende voortaan eerst
bij familie en in de eigen kennissenkring aanbelt voor er professionele zorg
wordt ingeroepen.

Spindoctors van VVD en PvdA, de regeringspartijen die verder weinig met elkaar
gemeen hebben, dachten met de participatiesamenleving even iets
gemeenschappelijks te hebben bedacht. Maar in belangeloos participeren gelooft
niemand meer. Vandaar die zelfredzaamheid. Mensen, zegt het kabinet er
bemoedigend bij, willen dat ook zelf. Liever dan van de overheid afhankelijk
zijn, regelt de zelfredzame burger zijn zaakjes zelf.

Zou het? Het is al ironisch dat het enige bindmiddel tussen VVD en PvdA is
geleend van het CDA. De christen-democraten benadrukken van oudsher het belang
van  familiebanden, vriendschapsnetwerken en vrijwilligerswerk. Dat het
'neo-paarse' kabinet-Rutte daar nu ook op uitkomt, kun je als naastenliefde
zonder christendom zien. Of zo'n stiekem beroep op de afgedankte christelijke
moraal nog kan, is de vraag. Op veel liefde duidt het niet. Mij stoort dat er
geen enkele  discussie wordt gevoerd over hoe die zelfredzame burger eruit ziet
en wie dat dan mag zijn. Kenmerkend voor de principiële leegheid van de huidige
politiek is dat niemand zich afvraagt of de overheid die zelfredzaamheid wel
naar zich mag toerekenen en daar 'beleid' op kan bouwen.

Als ik aan mijn eigen zelfredzaamheid denk, overvalt mij een gevoel van
hulpeloosheid. Maar andere mensen lijken daar geen last van te hebben. Zij
gedragen zich geëmancipeerd, beschikken over een praktische geest, voelen zich
thuis in het moderne leven, bedienen met gemak de meest ingewikkelde apparaten
en vertrouwen op experts. Dat je je auto, wasmachine of computer niet zelf kunt
repareren spreekt vanzelf, en als het ding verouderd is, koop je een nieuwe. Het
gaat hier om de normale arbeidsdeling, die zo alledaags is dat we er niet over
nadenken, maar wel een hypotheek legt op onze zelfredzaamheid. Dat is iets heel
anders dan zelfvoorziening. Om zelfredzaam te zijn moet je taken uitbesteden en
vakkrachten inhuren, en dat kost (veel) geld.

Zo ook met de verzorgingsstaat, die de burger veel taken uit handen neemt en
heel veel geld kost. Zoveel, dat die alleen nog als collectieve kostenpost wordt
ervaren. Niet gek dat dan de gedachte postvat dat het wel wat minder kan en dat
het beter is als al die zelfredzame burgers niet voor elk wissewasje een beroep
op de overheid doen. Hier valt een wereld aan besparingen te winnen. Dat geldt
bij uitstek voor de zorg, die vol zit met kleine plichtplegingen waar je geen
zin in hebt en hoofdpijn van krijgt. Maar ook met veel dingen die je echt niet
zelf kunt. Wordt onze samenleving werkelijk efficiënter als we hier meer op
familie en vrienden zijn aangewezen? Stel uzelf en uw naasten als hulpkracht
voor en u weet het antwoord.

Die zelfredzaamheid is dus nogal geclausuleerd, zeker als we oud en
hulpbehoevend worden. De politiek denkt daarop in te spelen door de AOW-leeftijd
te verhogen, langer werken te stimuleren en een groter beroep te doen op
mantelzorg. Het staat haaks op de lastenverlichting die elders wordt gepredikt.

Jongeren vrezen in de toekomst (als zij zelf oud zijn) de rekening voor de
vergrijzing te moeten betalen en willen nu al ontlast worden. Maar hoe zit het
dan met al die hulpbehoevende hoogbejaarden die straks nog veel minder familie
bij de hand hebben? De digitale technologie waar zorgmanagers op inzetten maakt
hen nog hulpelozer en mantelzorg wordt praktisch alleen door (oudere) vrouwen
gedaan.

Tegelijk wordt kinderopvang ondersteund, zodat (jonge) hoogopgeleide vrouwen
carrière kunnen maken. Blijkbaar ligt er na de wieg wel een taak voor de
overheid, maar verdampt die bij de aftakeling. Het ene emanciperende effect
wordt zo door het andere uitgewist, vooral aan de onderkant van de samenleving.
En alle op fysieke arbeid aangewezen mannen, die op latere leeftijd zijn
uitgerangeerd, moeten maar zien hoe het verder gaat als de verzorgingsstaat een
stapje terug heeft gedaan. Een verduisterd toekomstperspectief voor de gewone
man. Meer zelfredzaamheid inroepen terwijl er meer hulpbehoevenden komen, dat
lijkt mij dubieus en weinig realistisch. Daar komt nog iets bij. Die
zelfredzaamheid waar beleidsmakers mee schermen, is niet van de overheid, maar
van de burgers. Die bepalen zelf wat ze daarmee doen, daar kan de overheid niet
mee aan de haal gaan.

Een verzorgingsstaat die uit kostenoverwegingen zorgtaken afstoot, doet niet
waarvoor ze is opgericht en kan niet van vrije burgers verlangen dat ze die
taken overnemen. Dat is geen zelfredzaamheid, maar corvee. En dat willen we
niet. Het idee dat je de verzorgingsstaat kunt trimmen met een beroep op
zelfredzame burgers die als particulier het liefst gepamperd worden en op
individueel zorgrecht rekenen, berust op een ernstige denkfout en is een
gevaarlijke beleidsfantasie.


          Dirk-Jan  van Baar  is historicus en publicist.

LOAD-DATE: 17 July 2015

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NH_ART


                         Copyright 2015 NRC Media B.V.
                              All Rights Reserved

                              53 of 127 DOCUMENTS



                                NRC Handelsblad

                             11 juli 2015 zaterdag

De Rutte-norm ;
Column

BYLINE: Ben Tiggelaar

SECTION: Economie

LENGTH: 574 woorden


Mark Rutte doet al zeven jaar iets waarvan ik onder de indruk ben. U weet wel
wat ik bedoel: hij doceert elke donderdagochtend twee uur Nederlands en
maatschappijleer aan een vmbo-klas van het Varias College in Den Haag.

Dit is geen nieuws. Rutte doet dit al sinds september 2008. Maar eerlijk gezegd
dacht ik stiekem dat hij er intussen mee gestopt zou zijn. Of dat hij vaak
verstek zou moeten laten gaan. Of dat hij regelmatig een vervanger zou sturen.
Maar dat is niet het geval.

Ook interessant: ik weet dit niet uit een of ander persbericht. Sterker nog: het
kost enige moeite om deze informatie te achterhalen. En dat maakt Ruttes
staaltje nog net iets sterker. Even voor de goede orde. Ik stem niet op hem.
Maar twee uur per week vind ik de man op z'n minst sympathiek.

Schrijver Stephen Lurie vroeg zich vorig jaar in het tijdschrift The Atlantic af
wat het eigenlijk betekent dat meer dan de helft van de Amerikaanse Congresleden
miljonair is. En dat minder dan 2 procent van hen van oorsprong uit een
arbeidersmilieu komt. Zijn deze mensen eigenlijk nog wel in staat om zich te
verplaatsen in de gewone burger? Lurie denkt van niet: ,,Niet alleen zijn onze
volksvertegenwoordigers verre van arm. Ze staan ook ver af van de armen."

De kennis die de meeste Amerikaanse bestuurders hebben van een groot deel van de
bevolking is afkomstig uit statistieken en rapporten. Zo erg is het in Nederland
wellicht nog niet, maar de vraag die Luries stuk bij mij oproept is: hoe zorg je
dat je als parlementslid, als minister, maar ook als manager of bestuurder in
het bedrijfsleven niet vervreemd raakt - of blijft - van de rest van de
maatschappij? Een mogelijke oplossing is wat Rutte doet.

De afgelopen jaren heb ik wel meer ideeën gezien. Zo zijn er business schools
die hun studenten verplichten om een 'maatschappelijke stage' te doen. Dat kan
variëren van twee maanden meehelpen in een ziekenhuis tot het meebouwen aan een
school in een ontwikkelingsland. De studenten die ik hierover sprak waren
aanvankelijk sceptisch, maar achteraf vol lof. Voor sommigen van hen was het de
eerste ervaring buiten hun eigen sociale groep. De stage van twee maanden had
hun blik op de wereld grondig veranderd.

Indrukwekkende ervaringen zijn echter onderhevig aan slijtage. Een opfriscursus
van een paar uur per week, over hoe het eraan toegaat in de echte wereld, is zo
gek nog niet.

Wie als mens iets wil nalaten, moet zorgen dat er iets naar hem vernoemd wordt.
Een plein, een instelling, een wetenschappelijk fenomeen. Het Roelof Hartplein,
de Abraham Kuyperschool, de Lorentzkracht. Dichter bij onsterfelijkheid kom je
menselijkerwijs gesproken niet. Recente voorbeelden in de politiek. Het kwartje
van Kok, de Zalmsnip en de Balkenendenorm.

Welnu: als ik de premier was, dan zou ik zo rond mijn afscheid de Rutte-norm
introduceren. Een oproep tot twee uur maatschappelijke dienstverlening per week.
Voor iedereen die boven de Balkenendenorm verdient. Inpakwerk bij de
voedselbank, het bezoeken van eenzame ouderen, lesgeven op een vmbo-school.
Zolang je maar buiten je eigen bevoorrechte sociale kring komt. Zolang je maar
uit je eigen bestuurlijke gedachtenwereld stapt. Niet als straf voor een
succesvolle loopbaan. Maar als een kans om iets terug te geven. En als
bescherming tegen vervreemding en verharding. Als een reddingslijn van de rest
van de wereld naar jou.

Een opfriscursus over hoe het eraan toegaat in de echte wereld is zo gek nog
niet

LOAD-DATE: 10 July 2015

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2015 NRC Media B.V.
                              All Rights Reserved

                              54 of 127 DOCUMENTS



                                NRC Handelsblad

                              10 juli 2015 vrijdag

Impressionist met een linkse missie

BYLINE: Door Pieter van Os

SECTION: Boeken

LENGTH: 1102 woorden


Ryszard KapuscinkiHet besef dat hij overdreef en oprecht geloofde in het
communisme, schaadt de postume reputatie van Kapuscinski. Een selectie van zijn
werk rehabiliteert hem als de Van Gogh van de journalistieke reportage.

Ooit meenden zijn landgenoten dat hij de Nobelprijs voor Literatuur verdiende.
Nu, bijna tien jaar na zijn dood, gaat het in zijn vaderland Polen ronduit
slecht met de status van Ryszard Kapuscinki (1932-2007). Dat komt meer door de
politieke overtuigingen en connecties van de meester van de
literair-journalistieke reportage, dan door zijn neiging tot overdrijving.

Dat laatste is sinds de verschijning van de  biografie door zijn leerling,
vriend en collega Artur Domoslawski overal breed uitgemeten, maar in Polen, waar
kiezers en intellectuelen tegenwoordig weinig van links moeten hebben,
accentueert men zijn hand- en spandiensten voor de geheime dienst. Rechts
domineert de politiek: conservatief versus nationalistisch versus liberaal.
Kapuscinski was links. Hij was decennialang zelfs een overtuigd communist.

De schrijver van De sjah aller sjahs, over de sjah van Perzië, en De keizer,
over keizer Haile Selassi van Ethiopië, sympathiseerde al in stalinistische
tijden met het regime van de volksrepubliek Polen. Als student zou hij een paar
gruwelijke gedichten schrijven ter ere van de communistische partij en Stalin.
En tot het uitroepen van de staat van beleg in 1981 zou hij bescherming van de
machthebbers genieten - hij had vrienden tot in het Politbureau. Pas daarna
zegde hij  zijn lidmaatschap van de communistische partij op, niet omdat hij
verlangde naar een westerse, liberale democratie, laat staan naar iets als
kapitalisme, maar omdat de volksrepubliek onder Jaruzelski niet meer voldeed aan
zijn socialistische idealen. Het regime stond niet meer aan de kant van de
gewone man, de onderdrukten, ofwel: de helden uit Kapuscinski's boeken.

Niet lang na de kapitalistische omvorming van Polen ontpopte hij zich, vooral
buiten Polen, tot een felle 'andersglobalist', een internationale beroemdheid
die pleitte voor meer hulp aan de Derde Wereld en die wees op de door het Westen
gecreëerde voedingsbodem voor moslimextremistische organisaties als Al Qaeda.

Pas na zijn dood brak het besef in Polen door dat Kapuscinski niet anders is te
duiden dan als een bevlogen ideoloog die met talloze van zijn hoofdpersonages
streed tegen Amerikaans imperialisme of kapitalistische uitbuiting. Het verhaal
dat dit goed laat zien, is De dood van de ambassadeur (1970), over de ontvoering
van en moord op de Duitse ambassadeur in Guatemala door linkse
guerrillastrijders. Opvallend genoeg is juist dat verhaal nooit in het
Nederlands vertaald. Dat is nu rechtgezet door e-bookuitgeverij Fosfor.

De tekst  helpt om de aard van Kapuscinski's  ideologische gedrevenheid te
doorgronden. Die bestond allerminst uit slaafse volgzaamheid aan Moskou. Zo
konden de guerrillero's in Centraal-Amerika, voor wie Kapuscinski begrip vraagt
in De dood van de ambassadeur, allerminst rekenen op steun uit het Kremlin, waar
in die jaren een politiek van  vreedzame coëxistentie met de VS werd gevoerd.
Dat betekende onder meer: geen rotzooi trappen in 'de achtertuin' van de VS. Dan
zou die grootmacht vervolgens niet lastig doen over tanks in Praag, Boedapest of
Warschau, de achtertuin van de de Sovjet-Unie.

Gevolg van deze  non-interventiepolitiek was dat  westerse persbureaus uit
Centraal-Amerika nagenoeg onweersproken bleven.  De ontvoering van Von Spreti
ging de wereld in als een terroristische daad. Dit tot grote woede van
Kapuscinski. Hij besloot in Mexico een ander verhaal te schrijven, één waarin
'verstandige' jongeren  hun 'doelwit' kozen na 'een weloverwogen lange
discussie'. En waarin de moord op Von Spreti uiteindelijk op conto van de VS
kwam te staan. Want Washington had opdracht moeten geven aan de Guatemalteekse
dictatuur om in te gaan op de eis van de ontvoerders: 22 guerrillastrijders
vrijlaten. Dat deed Amerika niet, en dus had het om de moord gevraagd.

In een overtuigende inleiding bij een selectie reportages die tegelijk met deze
vertaling is verschenen, belicht Frank Westerman de politieke overtuigingen van
Kapuscinski en, tussen alle lof door, noemt hij het een gemiste kans van zijn
held om in Imperium, over de ineenstorting van het Sovjetrijk, wél te vertellen
over zijn jeugd in Pinsk (nu Wit-Rusland),  maar niets te schrijven over de
ineenstorting van zijn eigen politieke heilstaatdromen.

Tegelijk verdedigt Westerman zijn held tegen hen die klagen over de verzinsels
in diens teksten. De Pool was een impressionist, zegt Westerman. Zoals Vincent
van Gogh de sterren in zijn Sterrennacht onrealistisch liet tollen en fonkelen
om de werkelijkheid beter voor het voetlicht te brengen (niet alleen mooier!),
zo tekende Kapuscinski soms een traan in een oog van een oude vrouw om een
situatie tot zijn recht te laten komen.

Kapuscinski ging soms voorbij de grens van wat journalistiek heet, maar je bent
ook niet helemaal goed snik, zegt Westerman in navolging van de Poolse schrijver
Andrzej Stasiuk, als je werkelijk gelooft dat de baars in het Victoriameer zich
tegoed deed aan de slachtoffers van Idi Amins regime. Die suggestie en vele
andere van Kapuscinski, zijn overdrachtelijk bedoeld.

Zitten dit soort overdrijvingen ook in De dood van de ambassadeur? Zeker. Over
dictator Rafael Carrera lezen we niet alleen dat hij altijd dronken in slaap
viel met zijn armen uitgespreid liggend op een kerkvloer, maar ook dat hij
verbood te glimlachen in zijn aanwezigheid. 'Degenen die glimlachten liet hij
executeren.'

Ja, vast. Iedereen.

Maar overdrijven is niet hetzelfde als onzin verkopen. Westerman heeft een goed
gevoel voor die grens en in de reportages die hij heeft samengebracht, blijkt
opnieuw wat een groot evocatief schrijver Kapuscinski kon zijn; de meester die
in het particuliere het algemene tot leven wekt. Des te opvallender is het dat
Westerman zelf die grens in zijn voorwoord haast achteloos overschrijdt. In een
zelfverzekerde bijzin beweert hij dat Kapuscinski in eigen land nog altijd een
heiligenstatus geniet 'waar slechts paus Wojtyla aan kan tippen.'

Dat is geen overdrijving, dat is onzin. Maar misschien doet Westerman zelfs
hierin zijn held recht. Om die te citeren, uit De sjah aller sjahs: de onzin kan
niet zo groot zijn of de mensen komen erop. De Pool noemt dat een 'banaal
inzicht'. Maar daarom niet minder waar.

Als Ryszard Kapuscinski overdreef, betekende dat niet dat hij onzin verkocht

3

Zijn beste reportages, gekozen en ingeleid door Frank Westerman. De
Arbeiderspers, 352 blz. EUR 18,99.

4 ballen

LOAD-DATE: 10 July 2015

LANGUAGE: DUTCH; NEDERLANDS

GRAPHIC: Het lichaam van de vermoorde Duitse ambassadeur  is gevonden, 6 april
1970 /

PUBLICATION-TYPE: Krant

JOURNAL-CODE: NRC Handelsblad


                         Copyright 2015 NRC Media B.V.
                              All Rights Reserved

                              55 of 127 DOCUMENTS



                                NRC Handelsblad

                              10 juli 2015 vrijdag

Ook de jeugdwerker kwam voor seks

BYLINE: Door onze correspondentPaul van der Steen

SECTION: In het nieuws

LENGTH: 737 woorden


RechtszaakKlanten van een 16-jarig meisje dat werd geprostitueerd, staan terecht
in de Valkenburgse zedenzaak. Compassie met haar hebben ze nauwelijks.

Maastricht.  Loverboy Armin A. herkende de 32-jarige hulpverlener K. meteen toen
hij op 1 oktober van het vorige jaar de deur voor hem opende in een Valkenburgs
hotel. De zestienjarige Heerlense die daar destijds twee weken betaalde seks had
met mannen hoorde A. en K. samen lachend de trap op komen.

K. was al negen jaar werkzaam als jeugdhulpverlener en pedagogisch medewerker in
Cadier en Keer, hij werkte uitgerekend met slachtoffers van loverboys en
loverboys zelf.  A. had hem herkend van een behandeling na een vorige
veroordeling.

K.'s advocaat Hans Eliëns bestrijdt deze lezing van het Openbaar Ministerie
(OM). Zijn cliënt schatte het meisje in als meerderjarig, hij zou A. pas na de
seks hebben gezien  en toen argwaan hebben gekregen. Hij meldde het voorval bij
zijn werkgever, waarna de arbeidsovereenkomst met K. werd ontbonden. Zijn
voormalige directeur omschreef  K. als 'een moraalridder' en een van zijn beste
krachten.

Het OM eiste vanochtend een onvoorwaardelijke gevangenisstraf van een jaar tegen
K. en een beroepsverbod. Volgens zijn advocaat gaat zo'n verbod veel te ver,
omdat hij toch al geen verklaring van goed gedrag meer zal kunnen overleggen. De
raadsman vindt één dag cel (overeenkomend met de voorlopige hechtenis) en een
werkstraf passend.

De 26 mannen die vorig najaar het meisje in Valkenburg bezochten staan tot en
met volgende week donderdag terecht. Drie later.   Van de eerste twaalf
verdachten, die gisteren en vandaag terechtstonden, verscheen niemand zelf. De
angst voor nog meer schadelijke effecten van hun bezoek aan het meisje is groot.
Verzoeken om behandeling achter gesloten deuren werden woensdag  door de
rechtbank afgewezen. Openbaar Ministerie, verdediging en rechtbank waakten
gisteren wel voor het noemen van te veel details: wel leeftijden, alleen
achternamen van verdachten, geen woonplaatsen.

Officier van justitie David van Kuppeveld verweet de verdachten van gisteren
vooral druk te zijn met de gevolgen voor zichzelf, zoals relatieproblemen,
slapeloosheid en depressies. Compassie met het toen zestienjarige meisje met wie
ze betaalde seks hadden ontbreekt vrijwel volledig. ,,Zoals destijds hun lusten
voorrang kregen op de belangen van een kind."

Vijf van de zes mannen, tussen de 22 en de 52 jaar oud, hoorden straffen eisen
van zes, acht, tien en twaalf maanden celstraf, waarvan steeds vier
voorwaardelijk. Die variëteit volgt onder meer  uit verschillen in getoonde
schuldbewustheid en het verzoeken om seks zonder condoom. Tegen de zesde
verdachte, E. (49), die vreemde verklaringen aflegde en seks had terwijl hij
,,eigenlijk heel vies van haar was", eiste het OM twaalf maanden
onvoorwaardelijk. Vanwege een ,,volslagen gebrek aan respect" voor het meisje.

Ivo van de Bergh, advocaat van de zes verdachten, betoogde dat ,,redelijk
zorgeloze, hardwerkende burgers" door de verhalen van het OM en de aandacht in
de media plots ,,de actoren in een kinderseksschandaal" werden, ,,als viezerik
en pedofiel weggezet". Hij bepleitte vrijspraak voor de mannen, omdat ze niet
uit waren op seks met een minderjarige en er ook van uitgingen dat het meisje
meerderjarig was.

Het inmiddels zeventienjarige slachtoffer was niet aanwezig bij de zitting. De
rechtbank las wel een verklaring namens haar voor. Het meisje vraagt zich nog
steeds af hoe ze in de situatie terecht heeft kunnen komen. Ze voelt zich van
haar vrijheid beroofd, omdat ze mogelijk nog jaren in een jeugdzorginstelling
moet worden behandeld. Bovendien heeft de Heerlense zorgen over haar toekomst:
,,Welke jongen wil mij nog?"

Namens de ouders van het meisje vroeg advocaat Nino Pennino 5.000 euro
slachtoffervergoeding per klant.  Advocaat Van de Bergh verklaarde dat verzoek
niet-ontvankelijk, omdat te moeilijk is om de schade vast te stellen.

De rechtbank doet uitspraak op 23 juli.

De Valkenburgse zedenzaak kwam pas in januari van dit jaar in de openbaarheid na
een eerste rechtszitting. Het OM riep klanten op zich te melden en zei dat ze
anders thuis of op het werk zouden worden opgehaald. Twee van hen pleegden kort
daarna zelfmoord.

Armin A. (21), loverboy van de zestienjarige Heerlense, werd vorige week door de
Maastrichtse rechtbank veroordeeld tot twee jaar cel en het betalen van een
schadevergoeding van 2.500 euro.

LOAD-DATE: 10 July 2015

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2015 NRC Media B.V.
                              All Rights Reserved

                              56 of 127 DOCUMENTS



                                NRC Handelsblad

                             9 juli 2015 donderdag

Er is nu wel héél veel reality op tv ;
Zap

BYLINE: Door Japke-d. Bouma

SECTION: Media

LENGTH: 512 woorden


Achteraf kunnen we veilig vaststellen dat de oprichting van SBS6 het startschot
is geweest voor de toevloed van 'gewone mensen' op tv. Grofweg dan.

Kwam de gewone man vroeger slechts zwetend in een terlenka broek bij Mies op tv
- of in een loden jas op straat bij Tros Aktua - de laatste 25 jaar zit hij in
álle programma's.

De gewone man zit in programma's waarin van familie, kind of man geruild wordt,
waarin mensen de verrassing van hun leven krijgen, een nieuwe tuin of nieuwe
meubels. In programma's waar hij uit de kast komt, ruzies bijlegt, naar de
rechter gaat, afkickt en geholpen wordt bij zijn huwelijksproblemen.

In programma's waarin hij zoekt naar een huis of verloren gewaande liefdes en
familieleden. Programma's waarin hij op reis gaat met zijn zangkoor, verliefd
wordt, bevalt van een kind, emigreert en geholpen wordt met de opvoeding en zijn
overgewicht.

Maar er zijn ook programma's waarin gewone mensen op extreme vakanties gaan, een
kansloze camping beginnen in Portugal, op zoek gaan naar de liefde, gevolgd
worden tijdens het uitleven van seksuele aberraties, ontmaagd worden en gaan
afwassen bij Bekende Nederlanders.

Gaan afwassen bij Bekende Nederlanders?

Jazeker.

Dat is de nieuwste loot aan de boom van de gewone mensen-tv: Wie doet de afwas,
bij RTL4. Het gaat om vier gewone mensen die bij een Bekende Nederlander gaan
eten en dan aan de hand van het huis moeten raden wie het is.

Gisteren was dat Xander de Buisonjé die hen ontving in het huis van zijn
schoonmoeder, godbetert. Maar de afwas(machine) werd gesponsord door Miele en de
recepten door Lidl, dus wat maakt het uit.

Ik denk dat we met dit programma aan onze taks zitten qua gewone mensen-tv, of
het moet begraven of cremeren zijn. Ik denk dat als we zo doorgaan, we de gewone
mensen niet meer kunnen verstouwen op tv.

We kunnen in plaats daarvan de slinger ook terug laten gaan. En dat is door al
die zo zorgvuldig bedachte formats niet te vullen met gewone mensen, maar met
mensen die iets te zeggen hebben en  bijdragen aan de maatschappij. Of dat
althans vanuit hun functie zouden moeten doen.

Ik dacht aan een make-over-programma over Griekenland: met de trojka naar een
onbewoond eiland en dat ze niet eerder terug mogen komen tot ze eruit zijn -
Tsipras in een Dubbeltje op zijn kant. Of politici in Heel Holland Bakt, dat
wordt opgenomen in een Bed, bad, brood , zodat er altijd genoeg mensen zijn om
alles op te eten.

Wat ook kan: Help het Binnenhof wordt verbouwd! (of Huis ten Bosch) - misschien
kunnen we het laten sponsoren door Gamma. Verder dacht ik aan een programma
waarin Martin van Rijn Het Spijt Me zegt, een format waarin politici afscheid
nemen op Schiphol zodat we altijd weten waar ze heengaan op dienstreis, of een
schoolreünie van Ivo Opstelten of Rijkman Groenink. Ook leuk: Máxima over 10
jaar bij Hotter than my Daughter en een realitysoap waarin Roger van Boxtel en
Loek Hermans ruilen van commissariaten zodat we kunnen zien of het uitmaakt.

De creativiteit is er op tv, en hij groeit maar door. Daar moet toch veel meer
mee te doen zijn.

LOAD-DATE: 9 July 2015

LANGUAGE: DUTCH; NEDERLANDS

GRAPHIC: 'Gewone mensen' gaan met RTL4 eten bij BN'ers.

PUBLICATION-TYPE: Krant

JOURNAL-CODE: NRC Handelsblad


                         Copyright 2015 NRC Media B.V.
                              All Rights Reserved

                              57 of 127 DOCUMENTS



                                NRC Handelsblad

                              3 juli 2015 vrijdag

Het programma dat even aanbelde

BYLINE: Door onze redacteurWilfred Takken

SECTION: Media

LENGTH: 815 woorden


Man Bijt HondNa ruim vijftien jaar stopt Man Bijt Hond als dagelijks
tv-programma. De realityshow  over 'de gewone Nederlander' trok steeds minder
kijkers en past niet meer op NPO 2.

Aan de tafel met hoogpolig kleedje zit een echtpaar. Sinds er iets misging
tijdens zijn heupoperatie, lacht Huub  nogal veel. Zijn vrouw wordt daar
chagrijnig van. Zijn dochter en broer komen niet meer. Vindt hij ook grappig.
Huub lacht alleen niet als hij het Wilhelmus hoort. Dan huilt hij. Dat vindt
zijn vrouw dan weer grappig.

Uniek  Nederlandse erfgoed als deze tv-scène  behoort na september tot het
verleden, wanneer  Man Bijt Hond stopt. De omroep KRO-NCRV onderneemt nog een
reddingspoging, maar de redactie praat al over het afscheid. Dat bevestigen
bronnen bij de omroep.

Op de plaats van Man Bijt Hond, iedere werkdag rond zeven uur op NPO 2, komt een
nieuw lifestyleprogramma, Binnenstebuiten. KRO-NCRV benadrukt dat het nog te
vroeg is om over het definitieve einde te spreken. De omroep praat nog met de
NPO, het centraal bestuur van de publieke omroep. Man Bijt Hond zou misschien
nog een wekelijks programma kunnen worden. Verder werken enkele medewerkers deze
zomer aan proefafleveringen van Jan Rijdt Rond, een spin-off voor jongeren  die
de omroep wil aanbieden voor NPO 3.

Het einde van het programma valt in een roerige tijd voor KRO-NCRV. De
fusieomroep worstelt met een bloedgroepenstrijd, waarbij NCRV'ers het gevoel
hebben dat ze eruit worden gedrukt. In de oprichting van het nieuwe Brandpunt
(van oorsprong KRO), begin dit jaar, sneuvelde bijvoorbeeld het NCRV-programma
Altijd wat. Verder kwam het personeel eind mei met een protestbrief aan de raad
van toezicht  tegen een salarisverhoging van de directie, vlak nadat er een
stevige ontslagronde was afgerond.  In april kwam presentator Fons de Poel ten
val. De nieuwsredactie verweet de directeur het schnabbelen van De Poel te lang
door de vingers te hebben gezien.

Het verdwijnen van Man Bijt Hond is opmerkelijk. In 2011 kreeg Man Bijt Hond  op
het Televiziergala de speciale prijs voor ,,het meest beeldbepalende
tv-programma in 60 jaar Nederlandse televisiegeschiedenis". In het Hilversumse
Mediapark werd de televisiemast naar het programma vernoemd. Niet zo lang
geleden wierf de NCRV nieuwe leden door ze op straat te vragen: ,,Wilt u Man
Bijt Hond steunen?" Blijkbaar leverde de programmatitel meer leden op dan de
omroepnaam. In april lekte al uit dat het programma zijn vaste plaats zou
kwijtraken. Dat leidde toen tot publieksacties tot behoud van het programma,
zoals een petitie en een Facebookpagina.

Naar de reden van het einde  is het gissen, de omroep wil geen commentaar geven.
Mogelijk past Man Bijt Hond niet meer op NPO 2, dat duidelijker een
journalistieke zender moet worden. Mogelijk valt het kijkcijfer tegen. Dat was
in 2013 gemiddeld 611.000 en inmiddels gedaald naar 399.000 - overigens iets
meer dan het avondgemiddelde van zender NPO 2.

Het van oorsprong Vlaamse programma (de Vlaamse versie liep van 1997 tot 2013)
was in het eerste decennium van deze eeuw invloedrijk doordat het gewone mensen
op tv liet zien.  Samen met Big Brother, ook uit 1999, luidde Man Bijt Hond
daarmee de hausse aan reality in. Geen opgepoetste schijnwereld vol mooie,
uitzonderlijke mensen, maar gewoon het dagelijkse leven. Die realitystroom lijkt
nu weer aan zijn einde, tegenwoordig kijken we toch weer liever naar
beroemdheden.

Het programma kent veel rubriekjes, ook sketches, maar de kern blijft: de
verslaggever belt rond etenstijd aan bij willekeurig mensen en vraagt naar diens
bezigheden op dat moment. Hij wordt altijd hartelijk ontvangen, de mensen zijn
blij dat ze nu ook eens in het programma komen. De bejaarde Turk laat zijn
'sekskamer' zien waarin hij vrouwen uit achtendertig landen heeft ontvangen. De
eenzame man krijgt voor het eerst sinds dertien jaar bezoek, van Man Bijt Hond.

Klassiekers zijn de reportages over Antje, die diepbedroefd is door het einde
van sociaal medium Hyves,en die dan bezoek krijgt van twee Hyvesvriendinnen. Of
Maikel, die fan is van de Turbo Polyp, een spin and puke kermisattractie. De
reportage over Maikel leidde tot een hausse in de kaartverkoop van de Turbo
Polyp. Een woonbootfamilie, 'de Veerkampjes', deed het zo goed, dat ze een eigen
realityrubriek kregen, en een kleine vervolgcarrière op SBS.

Helemaal 'gewoon' zijn die mensen nooit. Doorgaans gaat het juist om een
bijzonder verhaal, een afwijking of gekke hobby. Ze zijn vaak volks,
wereldvreemd, ziek of eenzaam (,,Er komen hier nooit mensen, alleen de politie
of de huisbaas.") en ze zeggen onbedoeld grappige dingen. De aangezette
commentaarstem van Michael Abspoel smeert er een laag ironie overheen. Man Bijt
Hond is gemoedelijk lachen, misschien soms wel uitlachen, gedempt door golven
van treurnis en mededogen.

Doorgaans gaat het juist om een bijzonder verhaal, een afwijking of gekke hobby

LOAD-DATE: 3 July 2015

LANGUAGE: DUTCH; NEDERLANDS

GRAPHIC: Het altijd ruziënde stel Tiny en Lau uit Nootdorp.

PUBLICATION-TYPE: Krant

JOURNAL-CODE: NRC Handelsblad


                         Copyright 2015 NRC Media B.V.
                              All Rights Reserved

                              58 of 127 DOCUMENTS



                                NRC Handelsblad

                              30 juni 2015 dinsdag

'Stress en chaos, maar  geen reden voor paniek'

BYLINE: Door onze redacteur Marc Leijendekker

SECTION: In het nieuws

LENGTH: 713 woorden


Interview Agent Corendon op Lesbos ,,Plan referendum gaf schokeffect."

Amsterdam. ,,Het was  een chaotische dag. De banken dicht. Geen benzine bij de
pomp. Weinig mensen op straat. Weinig auto's ook, en de auto's die je zag, reden
langzaam, om benzine te sparen."

Het is zeven uur in de avond. Vanaf een terras in de haven van Mólivos, in het
noorden van het eiland Lesbos, schetst Dirk Braam via zijn mobieltje hoe de
situatie daar is, aan het einde van de eerste werkdag in wat een beslissende
week voor Griekenland kan worden.  Hij woont en werkt al een paar jaar op het
eiland, voor reisorganisatie Corendon. Het leven is er meestal ontspannen,
gemoedelijk. Ook de dagelijkse komst van bootvluchtelingen heeft daar weinig aan
veranderd. Maar nu, vertelt hij, is er onder de Grieken  enorm veel stress.
,,De aankondiging van het referendum afgelopen weekeinde heeft een schokeffect
gehad. Het is nu heel serieus geworden. Vier op de vijf mensen die ik spreek,
zeggen nee te stemmen. 'We hebben toch niets te verliezen', zeggen ze."

Braam was die ochtend de laatste die kon tanken. In de grote opslagtanks op het
eiland zit nog wel benzine, maar als een pomphouder wil bijbestellen, moet hij
betalen. Dat kon gisteren niet. ,,De pomphouder vertelde me dat hij uit voorzorg
veel cash had", zegt Braam. ,,Maar alle uitgaven boven de vijfhonderd euro
moeten via de bank lopen. Dat is sinds ongeveer een jaar zo, om het zwarte
circuit onder controle te krijgen. Nu vormt die regel een groot probleem.''

Wat merkt u van de financiële problemen?

,,Ik wilde vandaag mijn belasting betalen, de werkgeverspremie, dat moest vóór 1
juli. Maar omdat de bank dicht was, kon dat niet. Op te laat betalen staat een
fikse boete. Dus ik mijn accountant bellen. Gelukkig wist die te vertellen dat
we twee weken uitstel hebben gekregen."

Hoe moet dat nu met de pensioenen die aan het eind van de maand vaak cash worden
opgehaald bij de bank?

,,Verspreid over het land zijn banken open om mensen in staat te stellen hun
pensioen op te nemen."

In Griekenland wordt nog heel veel cash betaald. Hebben de Grieken voldoende
contanten?

,,Ik heb de indruk van wel. Het maakt niet uit wie je spreekt, maar ze hebben
echt allemaal alle rekeningen leeggetrokken. Ze vertrouwden de banken al niet
zo; nu helemaal niet."

Heeft u zelf extra eten ingeslagen, of op een andere manier gehamsterd?

,,Hamsteren is een paniekreactie, en ik zie geen reden voor paniek. Maar het
gebeurt wel veel, ja. Ik reed 's ochtends langs de Lidl en het leek wel of het
daar gratis werd uitgedeeld. Mensen laadden hun auto's vol, met pasta, water,
van alles."

Moeten toeristen zich zorgen maken?

,,Nee. Met een buitenlandse bankpas kan je nog gewoon veel geld uit de muur
halen. Als klanten toch zonder contant geld komen te zitten: ik heb een kluis
vol. Dan kunnen ze elektronisch geld overmaken naar Corendon en krijgen ze dat
bedrag hier van mij."

En als de kluis leeg is?

,,Hebben we het  al over gehad. Dan vliegen we gewoon geld hiernaartoe."

U heeft dus minder stress dan veel Grieken.

,,Ja.  De levensstandaard hier  is  al niet zo hoog, je moet redelijk vechten
voor je bestaan. Voor de mensen  is het kiezen uit twee kwaden. Alles
accepteren, dat betekent de btw omhoog en je belasting een jaar vooruit betalen.
Veel mensen zeggen: dat kan niet, want we hebben niets. Maar als ze ja zeggen,
hebben ze de zekerheid van het ergens bij horen, van een beetje subsidie voor
ziekenhuizen,  scholen. Ook al weten ze dat het een  armoedig bestaan wordt."

En als ze nee zeggen?

,,De meesten doen dat niet uit overtuiging, maar uit een soort nationale trots:
we laten ons geen oor aannaaien, onze trots is het enige dat we nog hebben.  Je
hoort ook mensen zeggen: slechter kan het toch niet worden."

Elders in Europa zeggen veel kiezers: die Grieken moeten gewoon de consequenties
dragen van jaren boven hun stand leven.

,,Al die analyses in de media, van hoe Slovenië het wel kan en we hier nog
problemen hebben,  ik weet het niet.   De gewone man hier op Lesbos heeft niets
te maken met hoe de regering in Athene het land naar de donder heeft geholpen.
Die heeft niet geprofiteerd van subsidies of zo. Het zijn aardige mensen die
hard werken en nu worden geconfronteerd met dingen die hen volledig boven de pet
gaan."

LOAD-DATE: 30 June 2015

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2015 NRC Media B.V.
                              All Rights Reserved

                              59 of 127 DOCUMENTS



                                NRC Handelsblad

                             27 juni 2015 zaterdag

De politieke realityshow

BYLINE: Derk Stokmans

SECTION: Opinie & Debat

LENGTH: 2166 woorden


In politiek Den Haag zetten politici en journalisten elkaar klem met scripts
waarin iedereen zijn vaste karikaturale rol speelt.  Niemand voelt zich daar
echt goed bij, merkte politiek redacteur Derk Stokmans in acht jaar Den Haag.

Je kon het de afgelopen jaren overal zien. Het zat in het briefje dat Henk
Bleker naar Mauro toeschoof bij Pauw en Witteman, de polonaise van Job Cohen bij
KoffieMax, de karaoke van Esmé Wiegman bij De Wereld Draait Door. Tijdens de
verkiezingscampagne in maart beeldde Alexander Pechtold bij Zondag met Lubach op
de danspansjes van de Macarena zijn kritiek op de coalitie uit. Hij deed het zo
goed dat je vermoedde dat hij thuis had geoefend.

Wanneer waren politici zich als volksnarren gaan gedragen? En waarom moedigden
wij, journalisten, ze aan?

Acht jaar schreef ik over politiek in Den Haag. Ik maakte drie kabinetscrises en
talloze crisettes mee, de ondergang van het CDA en de opkomst van de PVV, vier
formaties vol curiositeiten, negen verkiezingen, de grootste economische crisis
sinds de Tweede Wereldoorlog en de ingrijpende bezuinigingen die erop volgden.

In de marge van die grote gebeurtenissen stapelden de capriolen van onze
volksvertegenwoordigers zich op. De vraag drong zich steeds sterker op: waarom
deden ze zo gek?

De cynische verklaring lag voor de hand, en is ook overal te horen: het zijn
berekenende en schaamteloze pogingen kiezers te paaien, met mooie praatjes en
gemaakte gezelligheid.

Of je kon erom lachen: kijk ze eens, de sukkels. Maar ik zag tragiek: radeloze
politici, hunkerend naar de verloren liefde van hun kiezers.

In een individualiserende en onzekere maatschappij werden die kiezers steeds
ongrijpbaarder. Vroeger hoorden jij en je partij bij elkaar, in goede en slechte
tijden. Maar je stem, ooit een weerspiegeling van je identiteit, werd nu een
uiting van je humeur.

De liefde, eerder zo vanzelfsprekend, werd problematischer. En politici zochten
wanhopig naar manieren om die wegglippende kiezers vast te houden. Tussen
politici en kiezers ontstond het soort relatie dat iedereen wel uit zijn
omgeving kent. De een is wispelturig, onredelijk veeleisend en onberekenbaar
boos. De hunkerende ander doet van alles om de liefde te (her)winnen, de
boosheid te bedwingen, de ander te behagen.

Hunkerende politici grepen zich vast aan alles waarvan ze dachten dat het zou
werken: slogans konden niet gek genoeg zijn (in Rotterdam praten we
Nederlands!). Werd er vermaak gevraagd, dan kon de kiezer dat krijgen: een
dansje, een liedje, of een minderjarige asielzoeker die je wilde uitzetten,
uitnodigen voor een voetbalwedstrijd, voor de ogen van een paar honderdduizend
kijkers.

De zoektocht van politici naar reddingsboeien kreeg steeds absurdere trekken -
en journalisten hielpen ijverig mee. Wij kampten tenslotte ook met verlies, van
kijkers en lezers. Alles wat toeschouwers trok, moest worden aangemoedigd.

Een mens onder de mensen zijn, benaderbaar, 'echt'. Dat is, zo hopen politici,
de weg terug naar het hart van hun kiezers. Maar écht echt durven de meesten
niet te zijn.

Zo kregen we Wouter Bos die met een lege kinderwagen door Amsterdam liep, om te
bewijzen dat hij een familieman was. Of Mark Rutte, die tijdens welke campagne
dan ook op de markt in Breda rondliep alsof hij ieders beste vriend was, maar
elke serieuze toenaderingspoging van een hardwerkende Nederlander in een
vloeiende beweging doorslingerde naar een meelopende medewerker.

Wat we zien is geveinsde werkelijkheid, een politieke realityshow van mensen die
zich gedwongen voelen aan de hand van een vast script een karikatuur van
zichzelf spelen. De hoofdregel is: wees rolvast en eendimensionaal. Dan begrijpt
ook de kiezer die eens in de twee jaar per ongeluk twintig seconden lang een
politicus op tv tegenkomt, direct wie hij voor zich heeft. Belangrijker nog: de
kiezer kan ook direct een oordeel vellen: voor of tegen.

Het resultaat: Geert Wilders is altijd boos, Mark Rutte altijd vrolijk en
optimistisch, Arie Slob altijd nederig opbouwend, Kees van der Staaij altijd het
staatsrechtelijke geweten, Emile Roemer altijd  teleurgesteld bezorgd, Alexander
Pechtold altijd moralistisch adrem. Hoe duidelijker de karikatuur, hoe meer
houvast je de kiezer geeft, en zelf hebt.

Heeft een politicus wel last van een zichtbaar multidimensionaal karakter, dan
loopt hij risico's. Voor hij het weet is hij onecht, krijgt hij het verwijt
trucjes uit te halen en balanceert hij op de rand van onhoudbaarheid.

Het overkwam PvdA-leider Diederik Samsom, die in de verkiezingscampagne van 2012
niet de hem toebedachte rol van verbeten milieuactivist speelde en daarmee grote
verwarring zaaide. Ik schreef een boekje over de carrière van Samsom tot dan
toe. De vraag die ik achteraf het vaakst kreeg, van journalisten en politici,
was: wat is hij nou écht, een 'staatsman' óf een activist? De ene
karaktereigenschap, zo moest je concluderen, sloot de andere uit.

Nog ongewenster dan stemmingswisselingen is twijfel. Wee de politicus die door
innerlijke overtuiging of politieke noodzaak van mening verandert. Als hij
verstandig is, dan houdt hij tegen alle redelijkheid in vol dat hij vroeger ECHT
hetzelfde vond. Want wie 'draait' is onbetrouwbaar, een leugenaar. Onecht.

En het is geeneens een onzinnige conclusie. Als politicus leer je snel dat
afwijken van het script je in de problemen brengt. Wie het dus toch doet, toont
aan journalisten dat hij zijn zaken niet meer onder controle heeft. Op dagen dat
Wilders eens niet vol boosheid op moslims en politici zijn beveiligde verdieping
verliet, dacht je al snel: er is iets mis in zijn partij. Dat hij gewoon een
slechte dag kon hebben of even geen zin had, was nauwelijks voorstelbaar.

Niet alleen het gedrag en de oneliners zijn gescript. Ook ogenschijnlijke
futiliteiten vallen onder de regels van schijnbare onveranderlijkheid. Neem het
haar: wie gelooft echt dat Wilders ooit nog een andere kleurspoeling neemt? Om
niet te verrassen heeft Pechtold elke acht weken een afspraak met zijn vaste
kapper. En toen Emile Roemer iets met zijn haar deed, was het opvallendste niet
dat journalisten het 'opmerkten' maar dat Roemer zich genoodzaakt zag deze stap
toe te lichten.

Dat is dus wat gebeurt: authenticiteit, gefabriceerd, leidt tot gekte.

Niet alleen politici zoeken houvast in hun eigen karikaturen. Journalisten
vinden een duidelijke rolverdeling en vaste verhaallijnen ook prettig. Zij zijn
tenslotte de producenten van de politieke realityshow. Een redacteur van een
praatprogramma heeft hetzelfde belang als de politicus: zorgen dat mensen
kijken. Dus geven talkshows cijfers aan hun gasten: sommige politici zijn A+.
Zij staan garant voor een paar honderdduizend kijkers meer - als ze zich
tenminste volgens verwachting gedragen.

Doet een politicus gekke dingen, zoals over saaie maar belangrijke onderwerpen
praten (duurzaamheid!), dan zappen kiezers weg. Programmamakers houden dat van
seconde tot seconde bij en dus zakt hij direct naar beneden op de gastenlijst -
weg is de gratis zendtijd. Om zulke onaangename verrassingen te voorkomen maken
politici en journalisten vooraf een script. Over welke onderwerpen zal het gaan,
welke antwoorden geef je op welke vragen, waar mag niet over worden gepraat,
passen de andere gasten wel bij het imago dat de politicus zichzelf wil
aanmeten? En zelfs gebeurtenissen waarvan je als kijker toch verwacht dat ze
gewoon gebeurd zijn, blijken soms in scene gezet. Een partijleider vertelde
onlangs dat hij een spontane wandeling met zijn flyers door een winkelstraat
moest overdoen voor een nieuwsjournaal, omdat het beeld niet goed was.

Bewust of onbewust, en of ze het toegeven of niet, dragen politieke journalisten
zo  bij aan de versimpeling en vermakelijking van het politieke bedrijf.

De bestaande rolverdeling wordt bevestigd, afwijkingen van het script genegeerd
of afgestraft. Die reflex had bij ons op de krant soms merkwaardige gevolgen.
Een onverwachte verhaallijn werd meer dan eens begroet met: 'Ik heb het nergens
anders gelezen, is het wel nieuws?'

Wilde ik een interview met een politicus in de krant krijgen, dan wist ik een
ding zeker: zonder enkele alinea's over de politicus 'als mens' kreeg ik het
niet verkocht. Om zeker te weten dat ik mijn tijd niet verspilde, ging ik dus
vooraf onderhandelen: als jij nou een paar kleurrijke anekdotes over thuis
vertelt, kunnen we daarna ook praten over de vernieuwing van het
belastingstelsel.

Ik merkte trouwens al gauw dat ik dat eigenlijk helemaal niet hoefde te vragen.
Ervaren politici weten hoe het werkt. Ze bedenken dus van te voren met hun
medewerkers welke spontane ontboezemingen ze aan de journalist in kwestie zullen
geven. Het liefst natuurlijk iets dat ook nog 'resoneert' bij de gemiddelde
lezers van de krant.

Over die lezers hebben politici alles uitgezocht. Maar partijen houden ook
profielen bij van journalisten. Kunnen ze een voorpagina claimen, of zendtijd?
Zijn ze geïnteresseerd in 'het spel of de knikkers', dus willen ze roddels of
beleid? Wat zijn hun obsessies en voorkeuren? Ambitieuze journalisten werken
zelf ook aan het perfectioneren van dat profiel. Want als een politicus weet wat
hij aan je heeft, dan is aanvoer van het door jou gewenste 'nieuws' verzekerd.
Iedereen tevreden, zou je denken. Toch is dat schijn. Veel politici en
journalisten lijken zich gegijzeld te voelen, al zouden ze het woord nooit
gebruiken. Maar uit gesprekken door de jaren heen bleek: Politici en
journalisten voelen zich slachtoffer van elkaar. En beide groepen voelen zich
overgeleverd aan de wispelturigheid van de kiezers.

Maar is het eigenlijk erg?  Politiek ís deels show. Nooit anders geweest, zal
nooit anders zijn. Who cares?

De show stopt als de gordijnen dichtvallen. En als het publiek de zaal uitloopt
zetten politici hun narrenmutsen af en duiken weer de achterkamers in om daar te
doen waarvoor ze zijn aangesteld, en waarom ze ooit hun beroep kozen:
maatschappelijke problemen oplossen en het land besturen op een manier die
revoluties en burgeroorlog voorkomt. En wie de hoeveelheid wetten en regelingen
ziet die ministeries uitwerpen, begrijpt: bestuurd wordt er volop in Nederland.

Maar wat gebeurt er met je als het publiek die zaal nooit meer uitloopt, als de
camera niet meer uitgaat, de instantkritieken op Twitter niet verstommen? Als
politici en journalisten dus verzeild zijn geraakt in een seizoen van Big
Brother? Aan de mensen die zich echt in zo'n huis lieten opsluiten, kon je zien
dat ze zichzelf gingen acteren - waarbij ze kozen voor de karikatuur die de
meeste kans maakte op kijkersgunst. Gaandeweg leken de bewoners te gaan geloven
in de disfunctionele fantasiewereld die ze zo samen in die afgesloten villa
bouwden. De realityshow verdrong het echte leven buiten.

Ik denk dat ook de bewoners van het Binnenhof dat risico lopen.

De realityshow die Haagse politici en journalisten dagelijks bijna 24 uur per
dag produceren, leidt ook tot verwarring bij de kiezer. Als die show alle andere
facetten van het politieke bedrijf verdringt, zullen kiezers politici afrekenen
op de karikatuur die ze met behulp van journalisten van zichzelf en elkaar
hebben gemaakt.

Als politici dan in de weinige uren dat ze niet in beeld zijn een
maatschappij-ontwrichtende verbouwing van de Nederlandse verzorgingsstaat
uitdokteren, dan zou het zo maar kunnen dat de kiezer ze niet begrijpt. Dacht
hij naar een politiek feuilleton van ruziënde profeten van het eigen gelijk te
kijken, blijken ze te hebben samengespannen om de zorg te versoberen. Maar dat
past niet in het script!

Kunnen politici, journalisten of kiezers zich eigenlijk aan deze
driehoeksgijzeling onttrekken? Elke suggestie van een eenvoudig antwoord zou
belachelijk zijn.

Maar af en toe dacht ik wel dit: Stel dat politici zich minder vastklampten aan
de personages waarmee ze politiek bedrijven? Als ze durfden (of in staat waren)
de complexe, frustrerende modderigheid van hun beroep te verdedigen, in plaats
van te verbergen? En zo af en toe tegen hun eigen kiezers durfden te zeggen dat
ze géén gelijk hebben? Oké, ze zouden vast een veel kortere politieke carrière
hebben, maar mogelijk ook een die hen meer bevredigde.

En als politieke journalisten de ferme taal en de gefabriceerde ophef zouden
negeren? Als ze dus zouden weigeren als doorgeefluik te fungeren van de show die
politici aan hun kiezers denken te moeten presenteren? Als ze de tijd die ze
daarmee overhouden zouden besteden aan het uitzoeken en beschrijven van wat
politici eigenlijk doen met hun macht, journalistiek bedrijven dus?

En stel dat meer kiezers hun stem net zo veel aandacht zouden geven als, pak hem
beet, de keus voor de vakantiebestemming van het jaar? Want dat de kiezer altijd
gelijk heeft, is zeer te betwijfelen. Maar dat hij altijd verantwoordelijk is
voor wat er op het Binnenhof gebeurt, staat buiten kijf.

Zonder enkele alinea's over de politicus 'als mens' kreeg ik mijn interview niet
verkocht


          Derk Stokmans is redacteur van NRC Handelsblad.

LOAD-DATE: 29 June 2015

LANGUAGE: DUTCH; NEDERLANDS

GRAPHIC:  /

PUBLICATION-TYPE: Krant

JOURNAL-CODE: NH_ART


                         Copyright 2015 NRC Media B.V.
                              All Rights Reserved

                              60 of 127 DOCUMENTS



                                NRC Handelsblad

                              26 juni 2015 vrijdag

Hij keek en doorzag het allemaal

BYLINE: Door Michel Krielaars

SECTION: Boeken

LENGTH: 1064 woorden


Joseph Roth (1894-1939)Uit twee verzamelbundels met journalistiek werk van de
grote Oostenrijks-joodse schrijver blijkt zijn scherpe inzicht in de politieke
ontwikkelingen van zijn tijd. Ook vallen de parallellen met het heden op.

Een van de aangrijpendste beschrijvingen van de gruwelen van de Eerste
Wereldoorlog kun je lezen in Joseph Roths  'De kreupelen'. Die reportage, voor
het eerst verschenen in de Frankfurter Zeitung van 23 november 1924, gaat niet
over die grote mensenslachting zelf, maar over een rouwstoet van
oorlogsinvaliden, die in  Lemberg een kameraad naar zijn graf brengen. Ze lopen
geordend volgens hun lot: de verlamden voorop, daarna de blinden, de eenarmigen,
de armlozen, en ga zo maar door. En dan verschijnt er ineens een vrachtauto in
de stoet, die, zoals Roth schrijft, 'rechtstreeks uit een vreselijk visioen van
de hel' lijkt te komen. 'Op die wagen stonden de verminkten met een gezicht als
een rood gapend gat met witte windsels eromheen en rozig wondvlees in plaats van
oren. Daar stonden klompen van vlees en bloed, soldaten zonder ledematen, rompen
in uniform waarvan de lege mouwen als een gruwelijke koketterie op de rug waren
samengeknoopt.'

In een paar zakelijke woorden laat Roth zo het onmetelijke leed zien dat de
gewone man in een oorlog wordt berokkend, de gewone man die ook in zijn
literaire werk steevast de verliezer is. 'De kreupelen' is dan ook het
hoogtepunt in twee onlangs verschenen bundels journalistiek werk van de
Oostenrijks-joodse schrijver: De blonde neger en andere portretten, samengesteld
door Els Snick, en Reisen in die Ukraine und nach Russland, bezorgd door Jan
Bürger. Beide bundels laten Roth zien als een van de scherpzinnigste waarnemers
van zijn tijd. Daarnaast helpen ze je om huidige dictaturen te doorgronden.

Net als in zijn roman Het spinnenweb (1923), waarschuwt Roth ook in zijn
krantenstukken uit die tijd voor de rancune en agressie in het door de Vrede van
Versailles vernederde en gefrustreerde Duitsland. Als een van de weinigen ziet
hij dan al in Hitler en zijn kornuiten een levensgevaarlijke dreiging, die hij
subtiel en met veel spot beschrijft.

Zo gaat zijn reisreportage   'De blonde neger Guillaume', gepubliceerd een maand
na de mislukte Hitlerputsch van 1923 in München, over een sergeant van de Franse
bezettingstroepen, een neger met blond haar en blauwe ogen, die Duits als
moedertaal heeft en Goethe leest. Roth portretteert hem als iemand die 'niet
alleen veel slimmer was dan Hitler uit de negerstam van de Opper-Oostenrijkers',
maar ook veel meer verbonden is met de Duitse aard dan veel vooraanstaande
nazi's. Als die neger even later zegt dat hij met een jong meisje uit München
hoopt te trouwen 'als het allemaal voorbij is', concludeert Roth: 'Ik ben bang
dat het nog lang niet allemaal voorbij is; in ieder geval niet in München, waar
de witte negers wonen en waar je niet de verloofde kunt zijn van een Franse
blonde Duitse zwarte zonder door hakenkruisers te worden lastiggevallen.'

In  de kroniek 'Berlijns prentenboek' (1924) beschrijft Roth een stoottroep van
scholieren en studenten, die door de straten van Berlijn marcheren en 'met een
volharding die een onmiskenbaar teken is van vergevorderde afstomping' Joden!
Joden! roepen. Ze krijgen elk drie mark voor iedere verkiezingsbijeenkomst die
ze uit elkaar slaan. En dan komt Roth met een rake beschrijving van hun
aanvoerder en daarmee van de hele nazibeweging: 'een kwajongen met een wirwar
aan littekens daar waar zijn gezicht moest zitten, het evenbeeld van een zuiver
arische god.'

Het nationaal-socialisme is in zijn ogen een nieuwe religie: 'De frisse Duitse
jongens en meiden keerden terug naar de keizersportretten en de wandspreuken van
hun huizen, door hun ouders opgewekt onthaald als de zegevierende wrekers op de
jodenrepubliek. Voor het avondeten lazen de huisvaders een hoofdstuk uit De
Wijzen van Sion. Het hele gezin sloeg het hakenkruisteken. Zo vierde men de
herrijzenis van Christus.'

In Reisen in die Ukraine en nach Russland heeft Roth diezelfde scherpe blik als
het om het communisme gaat. In 1926 vertrok hij als een bolsjewiek naar de jonge
Sovjet-Unie, om er in een paar maanden tijd gedesillusioneerd te raken en als
royalist terug te keren. In Moskou ziet hij hoe grauw alles er is, ondanks al
het wapperende rood. Alsof ieder mens een radertje in een grote machine is
geworden en de socialistische  heilsleer alle  individualiteit uitvlakt. Nooit
ziet hij in die wereld van kolen en staal iemand die nergens mee bezig is en
zonder zorgen is. Roth omschrijft het als een gebrek aan beschaving. Rusland
'ontbeert de lichte opgewektheid, die alleen uit een oude volmaakte wereld kan
voortkomen, maar nooit uit een wereld in wording. Rusland mist de
ongedwongenheid, die een kind van de overvloed is. Het is alsof ik door akkers
loop, waarin slechts hoognodige, overvloedig gezaaide aardappels groeien.'

De Sovjet-Unie wekt bij hem heimwee naar de lichtzinnigheid, immoraliteit en
decadentie van de wereld waar hij vandaan komt. Hij voelt zich daar meer op zijn
gemak dan in het land van Marx, Lenin en Stalin. De westerlingen die met het
communisme dwepen, beschouwt hij als romantici, verblind door het pathos van de
revolutie.

En dan zijn er ook nog de parallellen met het Rusland van Poetin, die bevestigen
dat  Roths journalistieke werk nog altijd niet aan actualiteit heeft ingeboet.
Dat blijkt al uit zijn constatering dat een reactionaire dictatuur verbiedt en
een proletarische dictatuur dicteert. Zie de afhankelijkheid van de huidige
Russische pers van de regering. En wanneer  Roth  schrijft dat de communistische
partij de functie van de religie heeft overgenomen, is de vergelijking met het
nationaal-socialisme, zoals je die in De blonde neger en andere portretten kunt
lezen, compleet.

In die laatste bundel komen ook nog andere aspecten van het dagelijks leven in
de chaotische Weimarrepubliek aan bod. Zo verslaat Roth in 'De club van de arme
Turken' op vermakelijke wijze de toenmalige mode van het oriëntalisme, waarin
velen de Turk wilden uithangen. Ronduit ontroerend is 'De vrienden', over twee
samenwonende  geleerde heren, van wie er een overlijdt. In het  mededogen met de
overlevende doctor toont Roth zijn grote empathische vermogen, dat zo'n warme en
eeuwig leesbare schrijver van hem maakt.

Nooit ziet Roth in de Sovjet-Unie iemand  die zonder zorgen is

5

5

LOAD-DATE: 26 June 2015

LANGUAGE: DUTCH; NEDERLANDS

GRAPHIC: Tekening Paul van der Steen

PUBLICATION-TYPE: Krant

JOURNAL-CODE: NRC Handelsblad


                         Copyright 2015 NRC Media B.V.
                              All Rights Reserved

                              61 of 127 DOCUMENTS



                                NRC Handelsblad

                              26 juni 2015 vrijdag

Geef mij maar  het strand;
Laat de zomer  maar komen

BYLINE: Door onze redacteur Mirjam Remie

SECTION: Amsterdam; Blz. 1

LENGTH: 1340 woorden


Stranden Elke zomer is er een uittocht van Amsterdammers die naar hun vaste stek
aan zee gaan. Hele families hebben een strandhuisje in IJmuiden of Zandvoort of
een caravan op Bakkum. Barbecuen, klaverjassen en mediteren. Mirjam Remie

Zand, veel zand, dan zee. Dit is het breedste strand van Nederland. Omgeven door
industrie en de haven. Hier geen hippe strandtenten - IJmuidenaren moeten daar
niks van hebben  (,,wij zijn geen Zandvoort") - maar Tata Steel, dat meer dan
zeven ton staal per jaar produceert. En uitzicht op de gigantische ferry naar
Newcastle, die hier vertrekt.

Diana Smoor (45) komt sinds haar vierde op dit strand, altijd op dezelfde plek.
Vroeger was het gemoedelijker, zegt ze. Dezelfde families, uit IJmuiden en
Amsterdam. Veel huisjes zijn nu verkocht aan onbekenden. Een tijdje zaten er
zelfs BN'ers: presentator Jack Spijkerman, van oorsprong IJmuidenaar, en acteur
Victor Reinier. Maar ze kwamen er zelden.

Het strandhuisje van de familie van Smoor kijkt uit op 'de Bloemendalers'. Dat
zijn andere types. ,,Wat netter, er zijn meer regels." Geen honden en katten
bijvoorbeeld, en 's avonds je zooi opruimen, anders waait het weg. ,,Ons noemen
ze de aso's."

Langs de boulevard, achter de pier, is nog een strandje. Het ligt aan de nieuwe
jachthaven, tegenover strandtenten Aloha en Timboektoe in Wijk aan Zee; geliefde
plekken onder surfers en hippies. Hier staan de rijen huisjes nog dichter op
elkaar, hier kent iedereen elkaar bij naam. Er wordt gekaart, gefeest, er zijn
voetbaltoernooien. De strandgangers, zongebruind met een enkele tattoo, hebben
hun clubhuis zelf gebouwd. Op een enkel huisje prijkt het wapen van Amsterdam.

Jordanees Jan-Peter Bos (49) komt hier al vanaf zijn geboorte. Als kind surfte
hij veel, nu reist hij af en toe vanaf hier naar zijn werk. Zijn opa was een
begrip op het strand: hij verhuurde strandstoelen en windschermen. Tegenwoordig,
zegt Bos, komen er andere mensen: nog wel wat Amsterdammers, maar steeds meer
mensen ,,van buiten". Voor de gewone man, zegt hij, is het niet meer te betalen.

,,Allemaal yuppen", zegt Ceciel Sassen (78), die aan de branding zit met de
81-jarige moeder van Bos, Elly Bergman. Bergman heeft haar huisje al 58 jaar.
Als kind ging ze in de zomer in IJmuiden naar school, net als de andere
Amsterdamse kinderen op het strand. Sassen, uit Leiden, staat hier pas twaalf
jaar. Het strand moest wennen aan haar, in het begin. ,,Ze vonden me maar raar.
Ik hoorde er niet bij."

Voor zijn strandhuisje zit Chris Storm (94). Hij is de oudste hier, nog
hartstikke kwiek; er zijn erbij van zijn leeftijd die niet eens meer op het
strand kunnen komen.

Storm, een geboren Jordanees, vertelt honderduit over zijn werkzame leven ,,in
de staal", de wateren die hij heeft afgezeild, de goedkope drank die hij kocht,
zijn eerste tenthuisje dat hij zelf bouwde en de kosten van een treinreis
Amsterdam-IJmuiden: zes gulden vijftig.

Hij maakte de begintijd van de IJmuiderstrandgangers mee. De tijd dat er nog
tien meter tussen twee tenten zat.

Wat later werd dat zeven meter, zegt Storm. En nu? Nu is het er nauwelijks één.

Geef het door, eet haring van Floor. Het eten komt naar de mensen toe op het
strand van Zandvoort. Trucks rijden langzaam langs de kustlijn. Frituur, ijs en
vis. Het is een warme vrijdag, maar het water is koud. Op een paar in de
branding spelende kinderen na, en een enkele durfal, zwemt er niemand. Iedereen
bakt. Sigaretten bewegen traag richting roodbruine, schaars bedekte lijven.
Achter het zand, op de boulevard, staan hoge flats. In de vele strandtenten
klinkt loungemuziek.

Het is relatief druk vandaag, zegt Desiree Sleebos (51), maar voor haar houten
strandhuisje heeft ze daar weinig last van. Druk is het slechts een paar dagen
per jaar. En de meeste dagjesmensen ploffen toch meteen neer zodra ze het eerste
zand na het station bereiken.

Sleebos heeft een mooi huis in de Jordaan, mét tuin - een zeldzaamheid in
Amsterdam. Maar ze zit bijna altijd in ,,haar hut": een ouderwets strandhuisje
dat elke zomer opnieuw gebouwd moet worden. Kaarslicht en een gaskacheltje. En
als het echt koud is, zo'n lelijke fleecetrui, maar nóóit buiten de 'camping' -
als visagist en stylist gaat dat eigenlijk tegen haar principes in.

Ze is relatief nieuw op strandvereniging Voorwaarts, een van de vier
verenigingen in Zandvoort die strandhuisjes aanbieden. Er zijn strenge regels.
Huisjes mogen niet worden verhuurd. Alleen familie mag erin, géén vreemden. Een
Duitser zou er zo duizend euro per week voor geven, denkt Sleebos.

Haar 66-jarige buurvrouw woont schuin achter haar in een moderner huisje, dat
voor en na elk seizoen met een vrachtwagen wordt versleept. De buurvrouw, die
niet met haar naam in de krant wil, is een oudgediende. Ze kwam als kind al in
Zandvoort, elke zomer weer. Haar grootouders kwamen er en haar zoons komen nu
ook.

Als kind woonde ze 's winters in Haarlem, maar ze was zowat de enige op het
strand. Allemaal Amsterdammers. Als ze na de zomer weer naar school ging, zeiden
haar klasgenoten: ja hoor, ze praat weer Amsterdams.

De sfeer is nog altijd gemoedelijk in Zandvoort - Amsterdammers zijn hulpvaardig
en joviaal, vindt de vrouw. Van artsen tot gemeentewerkers, er staat van alles.
Maar toch: er zijn dingen veranderd. Vroeger wás iedereen er gewoon. Nu zijn
veel huisjes onbezet. Er was geen stroom. Nu kijken sommige mensen de hele avond
naar breedbeeldschermen. Daar snappen Sleebos en haar buurvrouw niets van: zo
zie je de zonsondergang niet.  Je wordt ermee besmet, met Zandvoort. ,,Het gaat
over van ouder op kind", zegt de vrouw. ,,Ik word hier uitgestrooid."

De officiële naam is Camping Bakkum. Maar zeg gerust Klein Mokum, of Amsterdam
aan Zee. Hier, in de duinen, waar de vogels vrolijk tjilpen, is 's zomers 56
bosrijke hectare gereserveerd voor tenthuisjes, stacaravans en tenten, waar
voornamelijk Amsterdammers in zitten. Het strand van Castricum ligt zo'n
anderhalve kilometer verderop.

,,In de stad is het soms best een gedoe met zo'n bovenwoning", zegt Sara
Bolado-Van der Meij (37), die sinds vijf jaar op Bakkum komt en met haar man en
twee jonge kinderen in De Pijp woont. ,,Op Bakkum zet je de deuren open, en de
kinderen vermaken zich de hele dag."

De oudste camping van Nederland, zeggen Bakkumgangers trots. Begonnen op een
privélandgoed, waar mensen vanaf 1914 hun tenten mochten opzetten. Een camping
voor behoeftige Jordanezen van driehoog achter, die zelden in de natuur kwamen
of op vakantie gingen. Bakkum was een halfuurtje met de trein, het was er groen
, en goedkoop. Hier kwamen Amsterdammers tot rust.

Vaste staplekken, zoals mensen die nu al tientallen jaren hebben, waren er
vroeger niet. Vanaf het station liep je begin zomer richting de camping, en dan
was het rennen voor een goede plek. Iedereen moest z'n plek verplicht vier weken
verhuren. Dan hadden andere mensen die rust zochten er ook plezier van,  was de
gedachte.

Maar tijden veranderen, ook in Bakkum. Nog steeds staan er Jordanezen op de
camping, maar nu ook die van het nieuwe soort. Tweeverdieners met een peperduur
appartement. Behalve mensen uit de bouw en volkszangers, staan er nu ook
advocaten en mensen uit de mediawereld. Mensen die alleen in weekenden met goed
weer komen, met lege caravans tot gevolg.

En dus bestaat de gigantische camping, met veel verschillende 'wijken' met
allemaal hun eigen sfeer, grofweg uit twee delen. Er is het deel met de oude
Bakkumgangers, die  al tientallen jaren komen en zijn verhuisd naar Almere of
Purmerend. Zij geven hun hobby over van ouder op kind. In hun caravans hangen
televisies, je ziet ingezaaide gazonnetjes en tuinkabouters. Er wordt gefeest,
er zijn gezellige, gezamenlijke barbecues met volksmuziek.

En er is het deel met de nieuwe Bakkumgangers, (eenouder)gezinnen uit de stad
die rust zoeken, vaak van cultuur houden, biologisch eten en yoga beoefenen.
Zij geven juist de voorkeur aan een plek zonder stroom. 's Avonds zitten ze aan
tafel met waxinelichtjes. Eenmaal in de puberteit gaan hun kinderen niet meer
mee.

LOAD-DATE: 26 June 2015

LANGUAGE: DUTCH; NEDERLANDS

GRAPHIC: Stadsstrand bij restaurant Pllek in Noord (NDSM) / Amsterdam kent ook
veel zoetwaterstrandjes. Links en rechts: kinderen spelen in het water terwijl
de ouders zonnen op het zandstrand aan de Gaasperplas. Midden: borrelen op
Strandzuid bij de RAI.   / En er zijn   veel zoetwaterstrandjes in de stad zelf
/ Harde wind op het strand van Zandvoort in 1965. / De finale van het WK van
1982 op Camping Bakkum.  / Het strand IJmuiden, uit het archief van de familie
Bos

PUBLICATION-TYPE: Krant

JOURNAL-CODE: NRC Handelsblad


                         Copyright 2015 NRC Media B.V.
                              All Rights Reserved

                              62 of 127 DOCUMENTS



                                NRC Handelsblad

                             20 juni 2015 zaterdag

Transparante burgers

BYLINE: Door onze redacteurAnnemarie Kas

SECTION: Weekend

LENGTH: 1901 woorden


Privacy Bedrijven en overheden lijken bijna alles over burgers te weten. Maar
burgers hebben op hun beurt geen idee wat er allemaal over hen bekend is. Leven
we al in een 'asymmetrische samenleving'?

Cliënten van het Amsterdamse advocatenkantoor Prakken d'Oliveira  bellen of
e-mailen liever niet meer met  hun advocaten. Ze komen persoonlijk langs, ook
voor kleine vragen of korte gesprekken. Ze wantrouwen de  telefoons en computers
van hun  pleitbezorgers. Er kan zomaar een tap op zitten van de AIVD, de
Algemene Inlichtingen- en Veiligheidsdienst.

,,In absolute zin zijn veel gesprekken en berichten uitgewerkt", gaf
verantwoordelijk minister Ronald  Plasterk (Binnenlandse Zaken, PvdA)  vorig
jaar toe, in een brief aan de advocaten. Hoe vaak precies en in welke periode,
schreef hij niet. Wel dat het vaak ook nog om communicatie ging die ,,evident
niet als relevant" voor het onderzoek van de inlichtingendienst kon worden
beschouwd.

Afgelopen woensdag eiste het kantoor bij de rechtbank in Den  Haag daarom in een
kort geding tegen de staat dat de AIVD stopt met het aftappen. ,,Advocaten zijn
de basis van het rechtssysteem. Een gebrek aan vertrouwelijkheid betekent een
schending van het recht op een eerlijk proces van onze cliënten", pleitte
Michiel Pestman van Prakken d'Oliveira.

Als zelfs de vertrouwelijkheid van gesprekken tussen een  raadsman en zijn
cliënt niet vanzelf  spreekt - wie kan er dan nog wel een geheim  bewaren?

Het antwoord op die vraag hangt nauw samen met de vraag voor wie je je
communicatie wilt verbergen. Advocaten willen niet dat de overheid meeluistert,
zeker niet als hun cliënt door diezelfde staat vervolgd wordt.   Dat zit voor de
'gewone' Nederlander natuurlijk net even anders: die denkt, cliché maar waar,
dat hij niets te verbergen heeft. Niet voor de overheid, niet voor bedrijven.

En dus lezen de meeste mensen vaker niet dan wel de algemene voorwaarden of de
privacyverklaringen van bedrijven waar ze zich voor aanmelden. Te lang, te
moeilijk. Terwijl ruim 80 procent van de Nederlanders de bescherming van hun
persoonsgegevens belangrijk vindt, deelt een even groot percentage die gegevens
gewoon als dat nodig is om een dienst te kunnen gebruiken.

Lang is die privacyparadox als volgt uitgelegd: mensen maken werkelijk een
afweging van hun belangen. Ik geef bescherming van persoonlijke informatie op,
maar krijg in ruil daarvoor gratis diensten, kortingen of online aansluiting bij
vrienden en familie. Zo vergoelijken de informatiegiganten ook hun
verzameldrift: mensen maken immers zélf de keuze om lid te worden of hun naam,
geboortedatum, cv en interesses op te geven.

Recent Amerikaans onderzoek van de universiteit van Pennsylvania stelt dit beeld
bij. Het merendeel van de burgers heeft geaccepteerd weinig controle te hebben
over de registratie van hun online gedrag. Ze voelen zich machteloos en zijn
gelaten. Controle houden lijkt vergeefse moeite. Ze willen, kortom, hun geheimen
wel bewaren, maar denken dat het toch niet lukt.

De technologische ontwikkeling gaat snel en is bizar omvangrijk. Dat maakt het
voor beleidsmakers lastig de gegevens van burgers te beschermen, zegt Dennis
Broeders, hoogleraar Technologie en Samenleving aan de Erasmus Universiteit
Rotterdam. ,,Hoe zou het reguleren van data er dan precies uit moeten zien? Het
gaat steeds om hele kleine inkepinkjes op de privacy op individueel niveau."

Bovendien, zegt Broeders, hebben politici weinig aandacht voor zulke
onderwerpen, die aanvankelijk klein ogen. ,,Die spreken liever over de grote
zaken: Edward Snowden en zijn onthullingen over de Amerikaanse
afluisterpraktijken of over  ICT-problemen bij de overheid."

De mate van risico, zegt Broeders, wordt bepaald door de kans dat iets gebeurt
maal het effect ervan. Een terroristische aanslag zit bijvoorbeeld aan de ene
kant van het spectrum: de kans is klein, maar als het gebeurt is de impact
enorm. Het opslaan en gebruiken van data door bedrijven hangt helemaal aan de
andere kant: het inbreukeffect ervan is klein en particulier, maar het gebéurt,
miljoenen keren per dag.

Nederlanders weten niet goed - of   hebben geen mening -  of hun overheid genoeg
doet om hun geheimen te beschermen. De grootste groep, 44 procent geeft als
antwoord 'eens noch oneens' op de vraag of de wetgever genoeg doet om privacy te
beschermen.

Maar pogingen daartoe wagen politici zeker. Afgelopen maandag nog werden de
ministers van Justitie van de Europese lidstaten het eens over een voorstel voor
nieuwe regels over databescherming. Snel gaat dat niet; het proces voor die
nieuwe richtlijn is al vier jaar onderweg.  En de nu geldende regels stammen nog
uit 1995, negen jaar voor Mark Zuckerberg Facebook oprichtte.

Volgens de plannen krijgen bedrijven en organisaties de verplichting om beter
uit te leggen hoe zij data verzamelen en gebruiken. Het 'recht om vergeten te
worden' krijgt een wettelijke basis, dus zoekresultaten moeten worden verwijderd
als er geen legitieme redenen zijn om ze te bewaren. En toezichthouders kunnen
straks boetes opleggen van maximaal 2 procent van de jaarlijkse omzet als
bedrijven zich niet aan de richtlijn houden.

De bedoeling was dat in de hele Europese Unie dezelfde regels gelden. Maar de
nieuwe wet heeft in de huidige vorm tientallen uitzonderingen, waar lidstaten
vrij zijn om hun eigen beleid voor te laten gaan. Voorbeeldje: het 'recht om
vergeten te worden'.

Bits of Freedom, de online burgerrechtenorganisatie, is het meest kritisch over
de uitzonderingen die in de wet zijn gemaakt voor de 'doelbinding' van gegevens.
Principe is dat als een bedrijf gegevens verzamelt voor een bepaald doel, die
niet verder mogen worden verwerkt voor een ánder doel. Dan is vertrouwelijkheid
beter gewaarborgd. Maar een bedrijf kan straks met de nieuwe regels toch gewoon
met de data aan de slag, zolang die andere doelen dan maar ,,statistisch of
wetenschappelijk" heten.

De meeste bescherming krijgen burgers voorlopig dan ook dankzij rechtspraak,
veel méér dan van een actief ingrijpende wetgever. Toen Facebook bijvoorbeeld
begin dit jaar besloot om voortaan namen en profielfoto's van gebruikers door te
verkopen en te gebruiken voor advertenties, maakte het bedrijf in de voorwaarden
expliciet een uitzondering voor Duitsers.

Vorig jaar bepaalde het Berlijnse gerechtshof dat Facebook onder de strenge
Duitse privacywetgeving valt en niet onder de Amerikaanse of Ierse  - het
Europese hoofdkantoor staat in Dublin. Hoogleraar Broeders: ,,Dan vraag ik me
wel af waarom míjn overheid zoiets niet voor me regelt, of dat op zijn minst
probeert."

Wie denkt dat overheden alleen geheimen van hun burgers willen beschermen, is
naïef. Overheden zijn evengoed fervente dataverzamelaars. Zie de AIVD en de
Amsterdamse advocaten. Of groter, de onthullingen van Snowden over de
wereldwijde afluisterpraktijken van de NSA. Ook Europese geheime diensten
wisselen data uit met de NSA en bespioneren elkaar. Tot de telefoon van Angela
Merkel aan toe. En toch beweegt de politiek hun kant op: dit jaar nog staat in
de Tweede Kamer een wetsvoorstel op de agenda dat de mogelijkheden van de
Nederlandse inlichtingendiensten verder moet uitbreiden.

De diensten moeten voortaan ook ongericht 'kabelgebonden' communicatiegegevens
mogen aftappen. Dat is dus al het internetverkeer dat onder andere via glasvezel
loopt, zonder dat daarvoor een gericht doel nodig is. Het toezicht wordt
tegelijk wel iets versterkt. De Commissie van Toezicht op de Inlichtingen- en
Veiligheidsdiensten (CTIVD) die de AIVD en MIVD controleert, krijgt straks de
bevoegdheid om bindende oordelen in een klachtprocedure uit te spreken.

Maar maak de optelsom eens, zegt hoogleraar Broeders. De CTIVD kijkt, ook
straks, alleen naar rechtmatigheid. Niet naar hoe doelmatig de diensten
eigenlijk zijn, dus naar hoe ze hun geld uitgeven en wat ze daarmee precies
bijdragen aan de veiligheid van de samenleving. De controle daarop ligt bij de
fractievoorzitters in de Tweede Kamer, in wat de 'commissie-Stiekem' heet. ,,Dat
zijn slimme mensen met een veel te volle agenda. Ik vind het niet evident dat
dat goed gaat."

De fractievoorzitters hebben vorig jaar achttien keer overleg gehad. De opkomst
was gemiddeld 70 procent. Dat noemen ze zelf  in het jaarverslag dat onlangs
publiek is geworden ,,goed".  Vorig jaar was het aantal bijeenkomsten relatief
hoog, de commissie-Stiekem kwam zes keer vaker bijeen dan in 2013. Vijf van die
extra vergaderingen werden in beslag genomen door de uitspraken die minister
Plasterk had gedaan over de 1,8 miljoen Nederlandse 'metadata' (wie belt wanneer
met wie) waar de NSA over zou beschikken. Andere vergaderingen gingen over de
ramp met de MH17, de opkomst van Islamitische Staat en teruggekeerde
jihadstrijders. Woorden als 'doelmatigheid', 'efficiëntie' of
'kosten-batenanalyses' komen niet in het verslag voor.

Willen politici laten zien dat zij het recht op het privéleven - en dus het
recht op het hebben van geheimen - serieus nemen, dan moet het toezicht op de
inlichtingendiensten beter, vinden drie onderzoekers van het Instituut voor
Informatierecht van de Universiteit van Amsterdam. Zij komen met aanbevelingen
voor het toezicht op de geheime diensten zodra het kabinet zijn voorstel publiek
maakt. Bij sterke bevoegdheden horen sterke waarborgen, zegt Ot van Daalen, één
van de onderzoekers.  ,,Dus: richt het toezicht meer in langs de lijnen van
scheiding der machten."

Laat de rechter toetsen of diensten in concrete gevallen een inbreuk op het
privéleven mogen maken, is hun advies. Geef de toezichthouder de mogelijkheid om
sancties op te leggen, zoals nu gebeurt wanneer bedrijven zich niet aan de
privacyregels houden. En zorg voor betere parlementaire controle. ,,Nu is
vrijwel alles geheim. Zorg dat helder is wat wel en niet  openbaar mag worden."

Zo'n formeel kader bestaat nu niet - alles is geheim als het aan de modus
operandi van de inlichtingendiensten raakt. Minister Plasterk besloot vorig jaar
eens om de aantallen afluisteroperaties weg te halen, zwart te maken,  in een
rapport van de CTIVD. De toezichthouder vond het kennelijk wél kunnen om die
aantallen openbaar te maken, maar de minister greep in.   Van Daalen: ,,Nergens
staat of de minister daar eigenlijk wel of niet toe bevoegd is."

Zijn we in een 'asymmetrische samenleving' beland, waarin burgers haast
transparant zijn voor bedrijven en overheden? Terwijl die burgers op hun beurt
geen idee hebben wat er allemaal over hen bekend is, out there? De gemiddelde
burger wéét niet of hij nog een geheim kan bewaren.

Het Amerikaanse onderzoek naar privacybeleving waarschuwt voor de gevolgen van
de machteloosheid die burgers ervaren als er niet serieus met hun gegevens wordt
omgegaan: de commercie zal eronder lijden. Consumenten bouwen wantrouwen op
tegen bedrijven die nét te vaak precies de juiste deals aanbieden. Dat komt
doordat je me in de gaten houdt, denken ze - en ze keren zich af.

In Europa ligt meer nadruk op de zorg of we nog wel vrij zijn zonder geheimen
voor de overheid. Dat zijn slimme mensen met een veel te volle agenda. Ik vind
het niet evident dat dat goed gaat Het Europees Hof voor de Rechten van de Mens
stelde al vaker vast dat het chilling effect inderdaad bestaat.  ,,De angst voor
sancties heeft een ontmoedigend effect op het uitoefenen van de vrije
meningsuiting."

Burgers willen hun geheimen wel bewaren, maar denken dat het toch niet lukt.

LOAD-DATE: 20 June 2015

LANGUAGE: DUTCH; NEDERLANDS

GRAPHIC: Hoe goed is uw privacy op internet beschermd?

PUBLICATION-TYPE: Krant

JOURNAL-CODE: NRC Handelsblad


                         Copyright 2015 NRC Media B.V.
                              All Rights Reserved

                              63 of 127 DOCUMENTS



                                NRC Handelsblad

                             20 juni 2015 zaterdag

Vier het  licht

BYLINE: Door Dirk Vlasblom

SECTION: Wetenschap

LENGTH: 1211 woorden


Geschiedenis Stonehenge is niet opgericht  om de langste dag te vieren.  Wel
kregen Europeanen in  de Bronstijd aandacht voor  de zonnewende. Zo ontstond
later het Sint Jansfeest.

Dezer dagen stromen tienduizenden Britten naar Stonehenge, de 5.000 jaar oude
cirkel van megalieten in het Zuid-Engelse Wiltshire. Ze willen er de zon zien
opkomen op de langste dag van het jaar. Vorig jaar kwamen hier 37.000 mensen op
af, van vooroudervereerders en beoefenaren van natuurspiritualiteit, tot
'neo-druïden' en liefhebbers van wicca (een hedendaagse vorm van hekserij).
Vredelievend volk, al meldde de politie vorig jaar wat arrestaties wegens
drugsgebruik.

Zij komen naar Stonehenge om de zomerse zonnewende te vieren. Wie zondagochtend
in het midden van de stenen cirkel van Stonehenge staat en naar het noordoosten
kijkt, ziet de zon opkomen boven de Heel Stone, een megaliet van zandsteen die
los staat van het prehistorische monument.

Trouwe bezoekers van de viering denken dan ook dat Stonehenge is aangelegd met
het oog op de zon. Zeker is dat niet. Onderzoek van de Britse archeoloog Michael
Parker Pearson heeft uitgewezen dat viering van de langste dag niet de reden was
waarom Stonehenge aan het begin van het derde millennium voor Christus is
aangelegd. En het staat evenmin vast dat Keltische druïden iets van doen hadden
met Stonehenge. Parker Pearson concludeerde in 2013 dat het complex
oorspronkelijk diende als begraafplaats voor voorname families. Het Stonehenge
dat we nu kennen zou dateren van rond 2500 v.Chr., vijf eeuwen later, en werd
toen pas de plaats voor massaal bezochte vieringen van de zonnewende.

Zeker is dat Europeanen sinds de Bronstijd, toen ze overgingen van nomadische
jacht op landbouw, de wisseling der seizoenen scherper in de gaten hielden.
Harry Fokkens, hoogleraar Europese prehistorie in Leiden, licht dit toe:
,,Spreken van een zonnecultus gaat te ver, maar dat men bezig was met het
registreren van zon- en maanstanden staat wel vast."

Kijk maar naar de grote Ierse prehistorische monumenten in Newgrange en Knowth,
zegt Fokkens. De gangen in deze grafheuvels zijn georiënteerd op de stand van de
zon bij de winterse  zonnewende. ,,Tijdrekening en seizoenen zijn in elke
boerengemeenschap van belang. Het magische van die jaarlijkse terugkeer van de
seizoenen is waarschijnlijk overal onderdeel geworden van het wereldbeeld van
mensen, van hun kosmologie. Dat vertaalde zich in Ierland in deze enorme
bouwprojecten."

Neo-druïden en heksen zijn niet de enige Europeanen die zomerzonnewende vieren.
Christenen doen dat al heel lang. En wel op de geboortedag van Johannes de Doper
(24 juni). Die staat op de kalender als St. John's Day, Sint-Jansfeest, San
Juan, Jani (Letland), Juhannus (Finland) of Kupala (Polen). De bezigheden op
deze christelijke feestdag herinneren aan prechristelijke tijden: toekomst
voorspellen, bloemkransen te water laten en vuren stoken, waar jonge stellen
hand in hand overheen springen om hun huwelijksgeluk te verzekeren. Het
Sint-Jansfeest is een mooi staaltje kerstening van de kalender of, zoals de
Belgische kerkhistoricus Pierre Trouillez het in zijn boek De Germanen en het
christendom (2010) noemt, van  'ondergeschoven heidendom'.

De kerstening van Noord-Europa, van Brittannië tot Scandinavië en het Balticum,
duurde eeuwen. Het begon met de bekering van stamhoofden en koningen; het gewone
volk volgde pas  later. Gregorius I, paus van 590 tot 604, bepleitte
geleidelijkheid bij de prediking onder de Germanen en stelde voor rekening te
houden met heidense gevoeligheden bij de keuze van plaatsen voor de eredienst.
Zo verrezen kerken waar ooit heidense heiligdommen hadden gestaan. Kerkhistorici
noemen dit de 'adaptatiemethode'. Daarin paste ook de kerstening van heidense
feestdagen.

Kerstening van de kalender begon in de vierde eeuw, in het Romeinse Rijk. Het
christendom was in 313 erkend door keizer Constantijn, maar was nog altijd de
godsdienst van een minderheid. De jonge kerk probeerde zoveel mogelijk heidenen
te trekken naar de christelijke cultus.

Pierre Trouillez vertelt via de telefoon hoe deze religieuze concurrentie in
zijn werk ging. ,,De christelijke kalender bestond aan het begin van de vierde
eeuw nog alleen uit 52 zondagen, met Pasen als uitschieter, verder was er niets.
De heidense Romeinen hadden wel 160 feestdagen. De belangrijkste viel rond 21
december,  het feest  van de Onoverwinnelijke Zon (Sol Invictus)."

Dat zonnefeest was nog niet zo oud. In de derde eeuw was de Romeinse
religiositeit met die vele goden en godinnen in verval. Keizer Aurelianus
(214-275) wilde die herstellen door de promotie van één oppergod: de
onoverwinnelijke zon. Hij plaatste dat feest rond 21 december, als de dagen weer
gaan lengen. Trouillez: ,,Deze cultus van de zonnegod was op weg een sterke
concurrent te worden van het opkomende christendom. Daarom plaatste de kerk, als
tegenzet, in dezelfde periode het feest van Christus' geboorte, volgens haar de
komst van het Ware Licht. Het eerste spoor van Kerstmis vinden we in 336 in
Rome."

Volgens Trouillez is het Sint-Jansfeest, het zomerse equivalent van Kerstmis,
ingesteld in de vijfde eeuw, toen het Romeinse Rijk bezweek onder invallen van
Germaanse volken. Trouillez sluit niet uit dat ook dit een feest was bij de
Romeinen, gezien hun volle festivalkalender. ,,Maar de viering van de
zomerzonnewende is toch iets specifieks voor de Germanen. De Duitse historicus
Ernst Jung [Sie bezwangen Rom - Die Rolle der Germanen von der Frühzeit bis zu
Karl dem Großen, 1976] beschrijft daar hele rites omheen, die  bedoeld waren om
de zon over te halen zolang mogelijk haar warmte en licht te schenken. Men wist
uit ervaring wel dat daarna de dagen begonnen te korten. Viering  van de
zonnewende diende om de neergang van de zon tegen te houden."

Het feest van Johannes de Doper werd door de kerk vastgesteld op 24 juni.
Trouillez legt uit hoe die datumkeuze bijbels werd geduid: ,,24 juni is drie
maanden na de ontvangenis van Maria door de boodschap van de engel." Deze 'Maria
Boodschap' valt op 25 maart. De evangelist Lucas schrijft in vers 1:36 dat
Elizabeth, Maria's nicht en de moeder van Johannes, in haar zesde maand was toen
Maria door de engel werd bezocht. Johannes werd dus een half jaar vóór Christus
geboren.

Trouillez: ,,Men heeft dit ook symbolisch geduid, om de zomerse zonnewende een
christelijke invulling te geven. In Joh. 3:30 zegt Johannes de Doper over
Christus: 'Hij moet groter worden en ik kleiner.' Het licht van Christus wordt
groter met Kerstmis, met het lengen van de dagen, en Sint  Jan  wordt kleiner op
de zomerzonnewende, want daarna wordt het steeds korter licht."

Als na het midden van de winter de dagen weer gaan lengen, komt de zon elke dag
tegen het middaguur  een stukje hoger in het zuiden.  Eerst gaat dat langzaam,
rond 21 maart gaat het op zijn snelst en daarna daalt het tempo weer. Op 21 juni
bereikt de zon 's middags haar hoogste stand, dat is het moment van de
zomerzonnewende. Het is tegelijk de langste dag van het jaar.

In de dagen daarna begint het dalen weer, eerst langzaam, dan snel, later weer
langzaam tot rond 21 december op de kortste dag van het jaar de laagste
middagstand is bereikt: de winterzonnewende. Dan begint het klimmen weer.

Karel Knip

LOAD-DATE: 20 June 2015

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2015 NRC Media B.V.
                              All Rights Reserved

                              64 of 127 DOCUMENTS



                                NRC Handelsblad

                             20 juni 2015 zaterdag

Nederlands in het hoger onderwijs - en geen globish;
Be proud,  spreek Dutch

BYLINE: Ad Verbrugge

SECTION: Opinie & Debat

LENGTH: 2093 woorden


Ad Verbrugge keert zich tegen de haast totalitaire wijze  waarop het Engels
in ons hoger onderwijs wordt doorgevoerd.

Laatst was ik op Tilburg University waar ik zitting mocht nemen in een
paneldiscussie over de onrust aan de Nederlandse universiteiten. Op de gevel van
het gebouw waar ik die middag moest zijn, prijkten de naam Dante Building.
Binnen hingen er bordjes met Ground Floor, Lecture Hall etc. Op de Vrije
Universiteit te Amsterdam staat bovenaan zulke bordjes ook nog eens 'you are
at'; alsof je zo'n bordje ooit zou kunnen lezen zonder je op die plaats te
bevinden.

Deze bordjes zijn dan ook vooral  een statement. Men wil ermee laten zien dat
alles op deze universiteiten is gericht op de internationale wereld van de
wetenschap: je hoeft je hier echt geen zorgen te maken dat je je ook maar
enigszins zou moeten verdiepen in de nationale taal of cultuur. Ook de
paneldiscussie vond plaats in het Engels. Gezien de  achtergrond van de
deelnemers was Nederengels het hoogst haalbare -  ook voor mijzelf trouwens.

Dit is een illustratie van de stille revolutie die zich momenteel voltrekt op
onze universiteiten, ja in ons hoger onderwijs als zodanig. Die zijn namelijk
massaal aan het verengelsen. Hoewel dit een grote weerslag heeft op de praktijk
van onderzoek en onderwijs - en direct raakt aan de maatschappelijke rol en
betekenis van de universiteit - vindt er vrijwel geen discussie over plaats.

Door de sterke technisch-economische horizon van ons hoger onderwijs en de
afwezigheid van een duidelijk vormingsideaal is de universiteit uit het oog
verloren dat haar maatschappelijke taak  mede bestaat uit het bewaren van
cultuur en het revitaliseren en doorgeven daarvan. De cultivering van taal en de
kunst van het vertalen maakt daar van oudsher een integraal onderdeel van uit.

Daarmee is meteen ook aangegeven dat ik niet tegen het gebruik van Engels ben op
onze universiteiten of hoge scholen. Integendeel, daar zijn soms heel goede
redenen voor. Waar ik mij tegen keer, is de ondoordachte en soms zelfs
totalitaire manier waarop het Engels momenteel wordt doorgevoerd in ons hoger
onderwijs, ten koste van de onderwijskwaliteit, ten koste van de taalrijkdom van
studenten, ten koste van de betrokkenheid op de samenleving en ten koste van een
meer diverse oriëntatie op taal en cultuur, kortom ten koste van algemene en
persoonlijke vorming.

Het gaat me dus ook niet zozeer om het gebruik van Engels als zodanig. Bij
gebrek aan een vormingsideaal wordt namelijk ook de Engelse taal niet
gecultiveerd, waardoor zij al snel verwordt tot  globish - een uitgekleed Engels
dat bestaat uit zo'n vijftienhonderd woorden met een simpele grammatica. Dit
globish is geen cultuurtaal, maar de lingua franca van de globalisering die zich
bij uitstek leent voor het internationale handelsverkeer en voor de
informatie-uitwisseling in wetenschap en techniek waarin talige rijkdom, eigen
stijl, gelaagdheid en nuances geen rol van betekenis spelen.

Om een taal werkelijk goed te leren spreken en schrijven moet je in een
taalvaardige en taalrijke omgeving verkeren waarin je goede voorbeelden hebt. Je
moet worden gestimuleerd en gecorrigeerd en je moet (spelenderwijs) leren om
woorden en uitdrukkingen goed te gebruiken. Dat begint idealiter al thuis bij de
ouders, wordt daarna voortgezet op school en dient in het vervolgonderwijs in
een hogere vorm te worden gebracht. Er gaapt helaas vaak een kloof tussen ideaal
en werkelijkheid.

De taalbeheersing Nederlands laat bij veel aankomende studenten te wensen over,
vooral bij allochtonen. De Vrije Universiteit neemt daarom taaltoetsen af.
Slagen  betekent echter niet dat je in staat bent om heldere en aansprekende
uiteenzettingen te geven. Je hebt een minimale basis, maar meer ook niet.

Ben je eenmaal op de universiteit, dan wordt er bij de meeste studies nauwelijks
nog serieuze aandacht besteed aan taalbeheersing. Er is weinig oefening in
schrijven en bij grote studies als bedrijfskunde bestaan de tentamens
hoofdzakelijk uit meerkeuzevragen. Het zorgvuldig lezen en interpreteren van
teksten, het onderscheiden van hoofd- en bijzaken, het formuleren van goed
lopende zinnen met de juiste woorden, het logisch opbouwen van een alinea en het
goed structureren van een betoog - het zijn allemaal elementaire vaardigheden
die in veel studies nauwelijks nog aandacht krijgen. Over toon, het gebruik van
voorbeelden, metaforen en stijlfiguren, het aansprekend formuleren en andere
retorische kwaliteiten zal ik het maar niet hebben.

Wie niet zijn eigen taal beheerst, krijgt een vreemde taal helemaal niet onder
de knie. Men mist simpelweg taalgevoel en taalvaardigheid. Het laat zich dan ook
raden, wat de verengelsing van het hoger onderwijs in de meeste gevallen
betekent voor de uitdrukkingsvaardigheid en het begrip van studenten. Ze
bedienen zich van een beperkt woordarsenaal met veel vage en abstracte termen,
stopwoorden en vaste uitdrukkingen. Kortom, taalverschraling. Ze zullen des te
meer behoefte hebben aan 'cijfers', maar het interpreteren en bekritiseren
daarvan wordt alleen maar moeilijker. Big Data gaat niet de verlossing brengen.
Zoals Kant ons leerde: aanschouwing zonder begrip is blind.

Het is veelzeggend dat recentelijk in Amsterdam door studenten en docenten de
Bildung Academie is opgericht waarin dergelijk 'cultiverend' onderwijs centraal
staat. Studenten zelf hebben daar kennelijk behoefte aan en vinden dat niet meer
op de reguliere universiteit.

Minstens zo veelzeggend is het dat een van de drijvende krachten achter dit
initiatief de hoogleraar strafrecht Eugène Sutorius is, die vele jaren geleden
is begonnen met praktische colleges retorica en daaromheen een enthousiaste
groep studenten en oud-studenten heeft verzameld. Retorica als de kunst van de
welsprekendheid is een essentieel onderdeel van de klassieke vorming en
persoonlijkheidsontwikkeling.

Het veel gehoorde argument voor de genoemde verengelsing van het hoger onderwijs
is dat de wetenschap internationaler wordt. De meeste studenten gaan echter
helemaal niet werken in de wetenschap, maar komen terecht in het bedrijfsleven,
in het onderwijs of bij de overheid. Het is nog maar de vraag in welke mate zij
dit Engels in hun werkpraktijk nodig hebben; met goed Nederlands zouden ze vaak
meer gebaat zijn. Kennis van Duits kan ook heel handig zijn.

Universitaire bestuurders lijken te vergeten dat in het openbaar bestuur, de
rechtspraak, de medische wereld, de media enzovoorts een goede beheersing van
het Nederlands van cruciaal belang is. Met het oog op dergelijke
beroepspraktijken dient men binnen de academische opleiding juist aandacht te
geven aan een goede vorming én de bijbehorende denk- en taalvaardigheid in het
Nederlands. Dat men daarnaast ook Engels en bij voorkeur ook nog andere vreemde
talen als Duits en Frans dient te kennen, spreekt daarbij voor zich.

De Vereniging van Universiteiten stelt in haar recent verschenen toekomstvisie
over het academisch onderwijs  dat zij de vorming van studenten tot 'kritische
burgers' en het contact met de samenleving van groot belang acht. Dat klinkt
natuurlijk prachtig, maar het laat zich moeilijk rijmen met de volledige
verengelsing van onderwijsprogramma's. Naast mijn werk aan de universiteit geef
ik met enige regelmaat lezingen in het land, zowel in het bedrijfsleven als bij
de overheid, en verzorg ik programmaonderdelen bij Comenius, leergangen voor het
midden- en hoger management.

Wat mij daarin opvalt is dat er onder bestuurders en beleidsmakers vaak een
grote behoefte is aan een Nederlands vocabulaire om persoonlijke of
maatschappelijke ontwikkelingen te duiden.

Zowel op individueel als collectief niveau geldt dat de beheersing van de eigen
taal cruciaal is om te kunnen benoemen 'wat er leeft onder de mensen' en hen te
bereiken: dat zal iedere therapeut en goede politicus kunnen beamen. Onze
publieke ruimte is Nederlandstalig: het journaal, de praatprogramma's op radio
en televisie, de artikelen in de krant, de politieke debatten in de Kamer
enzovoorts. Zodra de talige betrokkenheid op de samenleving verdwijnt in de
wetenschap, ontstaat er een gesegregeerde intellectuele elite die letterlijk en
figuurlijk niet meer een zelfde taal spreekt als de mensen.

Zo was een van de grote problemen van het wetenschappelijk onderzoek naar
'onderwijs' dat veel onderwijskundigen zich daarbij niet of nauwelijks liet
voeden door de kennis van leraren zelf in lokale onderwijspraktijken. De
onderzoekers leefden in hun eigen bubbel zodat hun aanbevelingen ook niet werden
opgevolgd. Inmiddels wordt onderkend dat naast ontdekkend en vernieuwend
onderzoek ook de verspreiding (distributie) en aanpassing (adaptatie) van
wetenschappelijke kennis in onze samenleving tot de kerntaken van de
universiteiten behoort. Dit stemt overeen met een ander fundamenteel inzicht,
namelijk dat het proces van globalisering in de kern altijd ook een lokale
dimensie kent waarop moet worden ingespeeld. Glocalisering wordt dat wel
genoemd. Voor deze verspreiding en aanpassing van wetenschappelijke kennis is
samenwerking nodig met  partijen buiten de universiteit, te beginnen met de
verschillende sectoren van het hele onderwijsgebouw zelf.

Wie de kwaliteit van de geriatrie in Nederland wil verbeteren, moet uitgaan van
een integrale benadering. Deze loopt van de academisch ziekenhuizen tot de
wijkverpleging en de patiënten zelf. In deze wisselwerking tussen internationale
wetenschap en lokale kennispraktijken speelt de cultivering van de een
gemeenschappelijke taal een cruciale rol. Zoals Frank Miedema, een van de
initiatiefnemers van Science in Transition en decaan van het UMC, eens treffend
zei: ,,Verplegen betekent niet hetzelfde als 'nursing' - er gaan namelijk
verschillende culturele praktijken en waarden in schuil."

Zo wordt duidelijk dat ook de universiteit van de 21ste eeuw een plaats dient te
zijn waarin de 'vertaling' van kennis plaatsvindt, waarin internationale
wetenschap en lokale praktijken bij elkaar worden gebracht. Dit is de ware
uitvoering van de wetenschapsagenda. Zo kan de universiteit een plaats zijn
waarin echte 'kritische burgers' worden gevormd: geen ideologische
luchtfietsers, maar mensen van vlees en bloed die verstand van zaken hebben.

Een universiteit die werkelijk diversiteit en academisch burgerschap nastreeft
kan dus niet onder het mom van globalisering het globish tot haar enige voertaal
maken, maar moet juist een ontmoetingsplaats zijn waar verschillende talen,
culturen en wetenschapstradities elkaar kunnen verrijken.

Ook met het oog op de integratie van onze allochtone medelander is een
dergelijke meertalige vormingsagenda aan onze universiteiten meer dan gewenst.
Het komt het begrip tussen verschillende bevolkingsgroepen en
levensbeschouwelijke tradities ten goede, omdat die zij een gemeenschappelijk
taal moeten cultiveren waarin zij tot het hart kunnen spreken.

Tijdens het integratiedebat werd er steeds op gehamerd dat kennis van het
Nederlands onontbeerlijk is om mee te doen in onze samenleving. Wat voor de
integratie van Mohammed en Fatima kennelijk van groot belang werd geacht, lijkt
nu voor hoger opgeleiden irrelevant te zijn. Ik ken net iets te veel
wetenschappers die al  jaren in Nederland wonen, maar geen idee hebben wat er om
hen heen gebeurt. Ze voelen ook niet de noodzaak om Nederlands te leren, want de
universiteit zelf acht Engels wel voldoende.

Maar als we zelfs in een van de belangrijkste instellingen van onze hoogcultuur
niet meer trots zijn op onze eigen taal en die respectvol behandelen, welk
vormingsideaal bieden we dan nog aan om in te integreren? Dan mag het weinig
verbazing wekken dat uiteindelijk ook het gewone volk - en de belastingbetaler -
weinig respect meer heeft voor de academische gemeenschap. En dan ligt ook het
populistische verwijt voor de hand dat de universitaire elite vooral met
zichzelf bezig is - en ondertussen de Nederlandse cultuur verkwanselt.

Binnen waren bordjes met Ground Floor, Lecture Hal

Wie niet zijn eigen taal beheerst, krijgt een vreemde taal helemaal niet onder
de knie


          Ad Verbrugge is filosoof aan de VU  en voorzitter van Beter Onderwijs
Nederland. Samen met Govert Buijs richtte hij Èthos op - centrum voor integrale
en normatieve analyse van maatschappelijke transformaties.

Van daaruit start in september de Nederlandstalige master Filosofie van cultuur
en bestuur. Daarnaast is hij lid van het TaalCollectief. Volgende week
verschijnt hun manifest voor een 'taalrenaissance in het hoger onderwijs van de
21ste eeuw'.

LOAD-DATE: 22 June 2015

LANGUAGE: DUTCH; NEDERLANDS

GRAPHIC:  /  /

PUBLICATION-TYPE: Krant

JOURNAL-CODE: NH_ART


                         Copyright 2015 NRC Media B.V.
                              All Rights Reserved

                              65 of 127 DOCUMENTS



                                NRC Handelsblad

                             18 juni 2015 donderdag

Kansen op de Wallen;
In Nederland

BYLINE: Bas Blokker

SECTION: Binnenland

LENGTH: 563 woorden


Mijn moeder kreeg post. Uit onze informatie, stond in het briefje, blijkt dat u
eigenaar bent van dit pand. En of mijn moeder dat wilde verkopen. Een paar dagen
later kwam de afzender aanrijden. Een slanke, jonge man op een scooter. Hij
ontwikkelt sinds 2010 projecten in de stad - hij ,,hoeft niet met zijn naam in
de krant".

Wat ziet hij, als hij naar deze huizen kijkt? Kansen, zegt hij.

De postcode van mijn moeder begint met 1012, het Wallengebied in het centrum van
Amsterdam, met zijn raamprostitutie en coffeeshops een internationale attractie.

Drie, vier jaar geleden kon een projectontwikkelaar bij de bank geen
financiering krijgen voor een pand in dit gebied. De associatie met crimineel of
schimmig eigendom was veel te sterk. Het risico achtten banken te groot. De
straten werden gedomineerd door coffeeshops, supermarktjes ter grootte van een
tafelkleed en massagesalons.

Nu gaan we zitten op het terras van de Coffee Company in de Oude Doelenstraat
(vroeger een speelhal) met mensen om ons heen die vroeger hooguit in looppas de
drugsdealers op de brug zouden ontwijken.

Lodewijk Asscher, toen nog wethouder, begon in 2008 een aanpak van de wijk,
waarvan het opkopen van panden van eigenaren die de gemeente liever kwijt dan
rijk was, het meest in het oog sprong. Tientallen miljoenen zijn van de gemeente
gegaan naar ondernemers in de seksindustrie en andere particulieren.

Ontegenzeggelijk is het gebied vooruitgegaan. Er zijn winkels en restaurants
gekomen van een soort waar ik met mijn moeder wel gezien wil worden. Als
burgemeester Van der Laan vanmiddag dit beleid verdedigt tegenover de
gemeenteraad, kan hij daar met recht op wijzen.

Er is ook een effect waar de gemeente misschien wel blij mee is, maar waarvan ze
de gevolgen niet in de hand heeft. En dat is waarom de projectontwikkelaar hier
briefjes in de bus heeft laten gooien. De gemeente heeft met haar beleid kansen
gecreëerd die hij grijpt.

De prijzen zijn de hoogte in gejaagd. Van 3.000 à 4.000 euro per vierkante meter
naar 5.000 à 6.0000. De exorbitante prijzen die de gemeente betaalde voor de
prostitutiepanden hebben de toon gezet. Doordat de gemeente met de Wet Bibob in
de hand sommige ondernemers weert, durven de banken het nu wel aan leningen te
verstrekken aan projectontwikkelaars. En doordat het centrum aantrekkelijk is
geworden voor meer mensen dan dronken Britten en hoerenlopers alleen, is de
belangstelling voor het gebied toegenomen. Dit zijn de drukste vierkante
kilometers van Nederland.

De overheid loopt met een vegertje achter de ontwikkelingen aan. Nu zijn er al
zoveel hippe ijswinkels dat een bestuurder hardop nadenkt over regulering
daarvan - alsof het coffeeshops zijn.

Waar het eindigt? De binnenstad van Amsterdam zal uiteindelijk niet meer
betaalbaar zijn voor jan modaal, zegt de projectontwikkelaar. Op de sociale
huur- en koopwoningen na. Hetzelfde geldt voor ondernemingen. Er zal ruimte zijn
voor mooie, gespecialiseerde winkeltjes, maar verder wordt de binnenstad terrein
voor grote winkelketens, hotel en horeca. ,,Kun je verdrietig over zijn", zegt
de projectontwikkelaar, ,,maar ik ben liever realistisch."

Hij verheugt zich erop dat hij later met zijn kinderen door de stad rijdt en kan
aanwijzen wat hij heeft gebouwd.

Alleen niet bij het huis van mijn moeder. Zij wil niet weg.

Jan modaal zal de binnenstad van Amsterdam niet meer kunnen betalen

LOAD-DATE: 18 June 2015

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2015 NRC Media B.V.
                              All Rights Reserved

                              66 of 127 DOCUMENTS



                                NRC Handelsblad

                             18 juni 2015 donderdag

Kabinet wil zelf alle meevallers kunnen uitdelen aan de kiezer

BYLINE: Door onze redacteuren Tom-Jan Meeus en Philip de Witt Wijnen

SECTION: Voorpagina; Blz. 1

LENGTH: 732 woorden


Belastingplan Doorbraak voor coalitie: vier oppositiepartijen willen serieus
meepraten over een nieuw fiscaal stelsel.

Den Haag. De coalitie is gisteravond achter gesloten deuren met vier
oppositiepartijen in principe overeengekomen dat ze, waarschijnlijk volgende
week donderdag, gaan onderhandelen over een hervorming van het belastingstelsel.

In het overleg op het ministerie van Financiën bleek dat D66, ChristenUnie (CU),
SGP en GroenLinks in beginsel bereid zijn op vertrouwelijke basis over
hervorming van het stelsel door te praten. CU en GroenLinks maakten wel een
formeel voorbehoud, maar in de coalitie ziet men dit niet meer als obstakel.

De uitkomst wordt in coalitie- en oppositiekringen beschouwd als een doorbraak.
De afgelopen weken zag het er niet naar uit dat het kabinet voldoende partijen
bereid kon vinden om een hervorming verder vorm te geven.

CU-leider Arie Slob maakte gisteravond, tot irritatie van zijn D66-collega
Alexander Pechtold, nog twee voorbehouden. Nadat Slob afdwong dat het kabinet
zijn plannen voor belastingverlaging en aanvullende hervorming van het
belastingstelsel openbaar maakt - vanmiddag zou een brief naar de Tweede Kamer
gaan -  wilde Slob zijn aanwezigheid bij de onderhandelingen gisteravond nog
steeds niet definitief toezeggen. Hij stelde die afhankelijk van het oordeel van
zijn fractie en een nog te houden Kamerdebat, naar verwachting volgende week
woensdag. Ook Jesse Klaver (GroenLinks) maakte deze voorbehouden.

Maar in coalitie en de overige oppositiepartijen bestond gisteravond na
indringende vragen van Pechtold  aan Slob voldoende vertrouwen dat de coalitie
volgende week met deze vier partijen kan gaan onderhandelen.

In diverse oppositiepartijen werd gisteren niet zonder bewondering gereageerd op
de belastingafspraken die de coalitie aan de oppositie voorlegde. De coalitie
bleek onderling te hebben afgesproken dat er volgend jaar sowieso een
belastingverlaging van vijf miljard euro komt, die volgens berekeningen van het
kabinet neerkomt op gemiddeld 800 euro voor de 'hardwerkende Nederlander'.

De coalitie gaat er vanuit dat dit pakket onder alle omstandigheden voldoende
stemmen in de Eerste Kamer krijgt, en wil dit daarom buiten de onderhandelingen
met de vier oppositiepartijen houden.

Naast de forse lastenverlaging  stelt het kabinet twee  pakketten met
belastinghervormingen voor. Daarin wordt in de eerste plaats verhoging van de
BTW uitgeruild tegen verlaging van een belasting op arbeid en 'vergroening' van
het belastingstelsel. In de tweede plaats gaat het om een decentralisatie van
belastingheffingen naar gemeenten.

In coalitie en oppositie wordt nog steeds sceptisch gesproken over de kansen van
de hervormingen. Maar door de wijze waarop het kabinet het totaal aan
belastingplannen heeft vormgegeven, komt er onder alle omstandigheden
belastingverlaging, terwijl de belastinghervormingen mede afhankelijk zijn van
de oppositie.

Hiermee creëert de coalitie dat ze eigenaar blijft van al het goede nieuws:
meevallers voor alle burgers.  Terwijl het politiek veel riskantere project van
de hervormingen alleen doorgaat wanneer ook voldoende oppositiepartijen bereid
zijn het politieke risico mede te dragen.

Uit de gang van zaken tijdens het beraad van gisteravond bleek opnieuw dat de
coalitie geen vertrouwen meer heeft dat het CDA bereid is in de binnenkamer mee
te onderhandelen over belastinghervormingen. Wel wijzen sommige coalitiepolitici
erop dat het Kamerdebat van volgende week mogelijkheden biedt CDA-leider Sybrand
Buma met de consequenties van zijn eigen positie te confronteren. Buma stelt
zich consequent op het standpunt dat hij alleen in het openbaar over de
coalitieplannen wil spreken. Coalitiebronnen denken dat hij ,,met enkele slimme
moties" gedwongen kan worden zich over de plannen uit te spreken.

Betrokkenen beamen dat de coalitie na gisteren de regie stevig in handen heeft.
Ook als deze zomer zou blijken dat het benodigde draagvlak voor
belastinghervormingen ontbreekt, resteert nog altijd ruimte voor forse
belastingverlagingen. Intussen moeten oppositiepartijen - CDA, GroenLinks, CU,
D66 -  hun knopen tellen: willen zij deel zijn van het goede nieuws, of
spelbreker worden?

Het eerste pakket wil het kabinet sowieso doorvoeren.  Over 2 en 3  wil het met
oppositie onderhandelen.

Pakket 1: lastenverlichting

Pakket 2: lastenverschuiving

Pakket 3: meer lokale lasten

LOAD-DATE: 18 June 2015

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2015 NRC Media B.V.
                              All Rights Reserved

                              67 of 127 DOCUMENTS



                                NRC Handelsblad

                             13 juni 2015 zaterdag

Heren politici, hier de domper op uw vreugde;
Column

BYLINE: Marike Stellinga

SECTION: Economie

LENGTH: 614 woorden


Trek de killerjurk uit de kast, leg bier en bubbelwijn koud en zet de dansmuziek
op: het feest kan beginnen. De financiële meevallers vliegen Den Haag om de
oren. En de gewone burger profiteert mee - dat staat vast.

De koopkracht stijgt dit jaar sowieso. En daar stopt het goede nieuws niet, want
onze politici kunnen niet wachten om belastingcadeautjes uit te delen. De
miljarden die de schatkist binnenstromen moeten worden rondgestrooid over het
land! Na de zeven zure jaren snakt het Binnenhof naar een ander geluid.  Niemand
die het meer heeft over zuinig begroten, over het terugbrengen van het
begrotingstekort naar nul. Ben jij gek!

De  door Den Haag erkende en gecertificeerde economische goeroe's van ons land -
het Centraal Planbureau en De Nederlandsche Bank - voorspelden deze week
eensgezind dat de economie  harder gaat groeien dan verwacht. Daardoor valt het
begrotingstekort van de overheid  lager uit dan gedacht. Het  tekort  in 2016 is
niet meer de eerder voorspelde  1,9 procent, maar zal 'slechts' 0,8 procent van
het bbp bedragen. Algemene conclusie: het verschil, een bedrag tussen de 5 en
7,5  miljard euro,  mag het kabinet uitgeven. Zodat het tekort gewoon weer de
voorspelde 1,9 procent wordt.

We zijn allemaal Keynesianen nu. Bijna niemand die meer betoogt dat er weer een
economische klap kan komen en dat we dan weer snel bij de gevreesde rode lijn
van 3 procent tekort zitten.   Geloof me, ik heb ook geen zin  de zuurpruimerige
buurvrouw  uit te hangen die net als het feest op gang komt, komt klagen over
geluidsoverlast - maar het zit me toch niet lekker.

Begrijp me goed. Ik ben voor een hervorming van het belastingstelsel. Ik vind
van harte dat de belastingen omlaag moeten na jaren te zijn verhoogd. Lagere
lasten op werken zijn een uitstekend idee.  Het zal de economie en de burger
goed doen.

Maar ik heb het bange vermoeden  dat  we de lessen van de crisis  vergeten. We
zijn niet klaar. We hebben ons land niet crisisbestendig gemaakt. Onze
financiële sector is nog steeds te groot. De hypotheekberg is nog steeds te
hoog. En de mechanismen die ervoor zorgden dat wij bovengemiddeld  werden
getroffen door de crisis bestaan nog steeds.

Het CPB en DNB analyseerden een paar maanden geleden nog haarscherp wat er mis
is. We bouwen heel veel vermogen op via het verplichte pensioenstelsel en via
huizen waarvoor we eerst hoge schulden aangaan. Dat maakt ons gretige
consumeerders in tijden van  bloei. De huizenprijzen stijgen, we voelen ons
rijk, we gaan meer consumeren. En dat maakt ons depri in tijden van neergang:
dan daalt de consumptie snel. DNB en CPB adviseerden eensgezind  daar wat aan te
doen: laat mensen minder vermogen opbouwen via huizen en pensioenen. Dat maakt
ons minder kwetsbaar. Dit is een immens politiek waagstuk waar hervormingsmoe
Den Haag geen trek in lijkt te hebben. Toen Klaas Knot laatst adviseerde de
hypotheekruimte verder te beperken, had Den Haag er geen oren naar. Laat staan
dat ze zin hebben in een verdere beperking van  de hypotheekrenteaftrek, of een
versobering van het pensioenstelsel.

Er liggen meer enorme kwesties op tafel. Wat is een werknemer anno 2015? Lijken
zelfstandigen en mensen in loondienst niet erg op elkaar?  Is het redelijk dat
we hen (fiscaal) zeer verschillend behandelen?

We moeten, kortom, verder hervormen. Dat kost geld. Als we daarvoor de
miljardenmeevaller  gebruiken: prima. Nu krijg  ik het gevoel dat we het geld
gaan rondstrooien onder het mom van een belastinghervorming die die naam niet
waard is.

Ik hou van gezelligheid,  maar voorlopig ga ik op dit feest even met een glaasje
wijn in een hoekje staan.

Het begrotingstekort terugbrengen naar  nul? Ben jij gek!

LOAD-DATE: 13 June 2015

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2015 NRC Media B.V.
                              All Rights Reserved

                              68 of 127 DOCUMENTS



                                NRC Handelsblad

                              12 juni 2015 vrijdag

Dijken doorsteken is  een zwak verdedigingswapen

BYLINE: Door onze redacteur Marcel aan de Brugh

SECTION: Wetenschap

LENGTH: 934 woorden


Historische geografie Eenderde van  de overstromingen in zuidwest-Nederland  was
in  de laatste 500 jaar opzettelijk.  Maar het strategisch belang van deze
verdedigingstactiek blijkt heel beperkt.

Amsterdam. Eenentwintig keer is Zeeland geteisterd door een stormvloed, in de
afgelopen 500 jaar. Maar het zijn niet de natuurkrachten geweest die het Zeeuwse
landschap in die periode het meest hebben veranderd. Nee, dat waren opzettelijke
overstromingen, op touw gezet door mensen. Met name tijdens oorlogen gebeurde
dit. De militair strategische overstromingen tussen 1584 en 1586, en die in
1621, hebben de grootste impact gehad, vooral op het landschap van
Zeeuws-Vlaanderen.

Dat schrijft historisch geograaf Adriaan de Kraker van de Vrije Universiteit
Amsterdam, in een net gepubliceerd artikel (Hydrology and Earth System Sciences,
9 juni). De Kraker bestudeert al 25 jaar de geschiedenis van de
Maas-Schelde-delta. Hij is geboren Zeeuw - hij kwam twee weken voor de
Watersnoodramp van 1953 ter wereld. Hij woont al zijn hele leven in het dorpje
Zaamslag, bij Terneuzen. Hij heeft de eeuwenlange reeks van overstromingen
gereconstrueerd aan de hand van talloze documenten in de vele stadsarchieven die
hij bezocht. In Middelburg, Den Haag, Brugge, Gent, Antwerpen, Parijs. Daaruit
concludeert hij dat, in de periode 1500 tot 2000, ruim 30 procent van alle
overstromingen in het zuidwesten van Nederland met opzet is veroorzaakt. In
oorlogstijd.

Meestal misten die opzettelijke overstromingen compleet hun doel, zo beschrijft
De Kraker in zijn artikel. Ze hadden wel dramatische gevolgen. Zoals in de
Tachtigjarige Oorlog.

De Spanjaarden wilden Brugge, Gent en Antwerpen heroveren op de Nederlandse
opstandelingen, die onder leiding stonden van Willem van Oranje. Om de
oprukkende Spanjaarden te stoppen, besloten de rebellen de polders ten zuiden
van de Westerschelde onder water te zetten. Het moest ongeveer een halve meter
hoog komen - dat was te hoog om kanonnen en manschappen te verplaatsten, en te
laag voor platbodems. Op advies van geraadpleegde experts werden tussen februari
1584 en juli 1586 dijken doorgestoken bij achtereenvolgens Saeftinghe, Kampen,
Terneuzen, Sluis-Aardenburg en Axel. In  het gebied woonden toentertijd zo'n
30.000 mensen, zegt De Kraker. Die moesten vluchten.  ,,Sommigen kwamen bij eb
terug om van hun hebben en houwen nog te redden wat er te redden viel." Boeren
werden niet gecompenseerd voor de schade die het zoute water aan gewassen
aanrichtte, want de strategie was in het algemeen belang. Zo  zie je maar weer,
zegt De Kraker: ,,In oorlogstijd wordt de gewone burger meedogenloos
opgeofferd."

Helpen deed deze militaire tactiek overigens niet. De Spanjaarden  heroverden
Gent, Brugge en Antwerpen.  Daardoor werd meteen de geldtoevoer voor
dijkonderhoud afgesneden, want het waren  rijke investeerders in de Vlaamse
steden die dit financierden. ,,De opstandelingen namen dat niet over. Ze vonden
het wel best", zegt De Kraker. Ze lieten  het overstroomde gebied voor wat het
was, net als de Spanjaarden.

Het ondergelopen land werd frontgebied, waar de natuur vrij haar gang mocht
gaan. Op de plekken waar de dijken waren doorgestoken vormden zich nieuwe, grote
kreken, zoals de Ortheense kreek bij Terneuzen en het Hellegat. Een nieuwe,
dikke laag klei, die bij vloed werd aangevoerd vanuit de Westerschelde,  zette
zich af en bedekte de overblijfselen van huizen, wegen en sloten. Sommige
gebieden werden langzaam weer bewoonbaar, maar er vestigden zich dit keer heel
andere mensen: protestanten uit de Republiek. Het gebied kreeg dus een nieuw
landschap, een nieuwe bevolking, een nieuw dialect en een nieuwe godsdienst,
zegt De Kraker. ,,Alleen het drooggebleven Hulst bleef nog enige tijd onder
Vlaamse invloed."

In de 17e en 18e eeuw was de dreiging van de Fransen reden om wederom stukken
land onder water te zetten. Bijvoorbeeld bij Sas van Gent, in 1672. En in 1747
nog een keer. De eerste keer werkte de strategie wel, de tweede keer niet. De
Franse legers wisten toch op te rukken.

Doordat het zoute water steeds voor grote schade aan landbouwgewassen zorgde,
werd in de 18e eeuw een uitgekiend netwerk van kanalen en sluizen aangelegd,
bedoeld voor de opslag van zoet water. Maar nu duurde het weken, en niet langer
dagen, om een groot gebied  blank te zetten. En dat was weer veel te lang in
geval van een verrassingsaanval door de vijand. In reactie daarop ontwikkelde
zich een netwerk van spionnen, die ruim op tijd waarschuwden voor gevaar. Maar
ook niet altijd met succes. Want in 1784-1785 bleek een opzettelijke
overstroming ,,volkomen onnodig", schrijft De Kraker. Men vermoedde het oprukken
van de vijand, maar die kwam niet.

In de Tweede Wereldoorlog is de overstromingstactiek weer gebruikt. De Duitse
bezetters wilden de geallieerde opmars afremmen en lieten delen van
Zeeuws-Vlaanderen, Schouwen-Duiveland en Tholen onder lopen. Maar het stopte de
opmars van de geallieerden niet. Die zetten op hun beurt Walcheren onder water.
Met de nodige bijkomende schade. Op 3 oktober 1944 verwoestten Britse vliegers
niet alleen de dijk bij Westkapelle, maar ook het dorp zelf. Er vielen 158
doden. Hoge uitzondering: dit keer bleek de strategie wél effectief. Ruim een
maand later werd het Duitse leger op Walcheren verslagen.

De Kraker is zijn werk aan de VU aan het afronden, zegt hij. ,,Gevolg van
bezuinigingen." Vorig jaar is de groep geo- en bioarcheologie, waar hij onder
viel, opgeheven. Hij heeft nu tijdelijk onderkomen bij het erfgoedinstituut CLUE
van de faculteit Letteren. Maar zijn contract loopt aan het eind van het jaar
af.

LOAD-DATE: 12 June 2015

LANGUAGE: DUTCH; NEDERLANDS

GRAPHIC: Luchtfoto van het verdronken land van Saeftinghe. In 1584, tijdens de
Tachtigjarige Oorlog, staken Nederlandse soldaten om strategische redenen de
laatste intact gebleven dijken door. Boven: Franse militaire kaart uit 1747, met
de expres onder water gezette polder rond het vestingstadje Philippine in
Zeeuws-Vlaanderen.

PUBLICATION-TYPE: Krant

JOURNAL-CODE: NRC Handelsblad


                         Copyright 2015 NRC Media B.V.
                              All Rights Reserved

                              69 of 127 DOCUMENTS



                                NRC Handelsblad

                             11 juni 2015 donderdag

Woordenspel over lagere belastingen

BYLINE: Door onze redacteuren Tom-Jan Meeus en Philip de Witt Wijnen

SECTION: In het nieuws

LENGTH: 913 woorden


Analyse Belastingstelsel De ruimte voor een grote hervorming is minimaal. Maar
de kansen op lagere belastingen zijn groot.

Den Haag. Woordenspel, versprekingen en verwachtingenmanagement. Deze drie
elementen veroorzaakten de afgelopen dagen de plotselinge dynamiek over een
aanstaand coalitieakkoord inzake een nieuw belastingstelsel.

Een akkoord dat volgens staatssecretaris Wiebes (Financiën, VVD) alleen 'op
hoofdlijnen' is gesloten. En dat naar zeggen van fractievoorzitter Halbe
Zijlstra (VVD) nog helemaal niet bestaat.

Feit is dat de coalitie voor begin volgende week wel degelijk overeenstemming
over een nieuw belastingstelsel denkt te bereiken. En dat ze dit binnen de
coalitie vorige week ook al zo ongeveer voorzagen.  De bekendmakingen van de
afgelopen dagen waren zodoende, zoals wel vaker in Den Haag, voor een deel
afgesproken werk - en voor een deel vergissing.

De coalitietop was maandag zo tevreden over de onderlinge gesprekken dat men
intern afsprak aan de media belangrijke vooruitgang te melden.

Het paste in die logica dat zowel Diederik Samsom (PvdA) als Zijlstra
dinsdagavond tegen de NOS optimistische woorden ,,over laatste puntjes op de i"
sprak. Maar dat staatssecretaris Wiebes zich gisteren in de wandelgangen van de
Kamer zo optimistisch uitliet dat zijn uitspraken in brede kring als
'coalitieakkoord' werden geïnterpreteerd, was dan weer niet de bedoeling.

Nu zette Wiebes tijdsdruk op de coalitie, terwijl tijdsdruk op de oppositie,
alsmede verwachtingenmanagement naar de burger, het oogmerk was.

Het was in het belang van de coalitie om deze week optimaal te profiteren van de
baaierd mooie economische cijfers die de OESO, De  Nederlandsche Bank en het
Centraal Planbureau bekendmaakten. Onverwacht hoge groei, miljardenmeevallers
voor de begroting.

Niet alleen wilde de coalitie zich presenteren als eigenaar van dit goede
nieuws, ook was het zaak zo de latente kritiek van de oppositie voor te zijn:
dat dit kabinet uitgeregeerd zou zijn.

Zodoende was het aantrekkelijk de miljardenmeevallers in de context van een
aanstaand akkoord over belastinghervorming te plaatsen.

Punt is alleen dat ook belangrijke spelers in de coalitie binnenskamers
sceptisch zijn over politieke steun in de Eerste Kamer voor zo'n nieuw
belastingstelsel.

Die vergt onder bijna alle omstandigheden dat, naast de constructieve drie (D66,
ChristenUnie en SGP),  ook het CDA of GroenLinks in de de komende weken in
besloten onderhandelingen met zo'n vernieuwing instemmen. En de opstelling van
zowel Sybrand Buma (CDA) als Jesse Klaver (GroenLinks) maakt het
onwaarschijnlijk dat één van deze leiders zich het risico van woedende
belangengroepen op de hals wil halen. Want dat is het effect van bijna elke
belastinghervorming: belaagde deelbelangen (pomphouders aan de grens, kappers,
etc.) zijn doorgaans beeldbepalend.

Daarbij komt dat in elk geval het CDA van plan is de kaarten zolang mogelijk
tegen de borst te houden. Buma zegt nu al een paar jaar dat hij als
oppositiepartij niet meedoet aan het voorkoken van beleid. Zodoende staat al
vast dat hij ook de komende weken niet beschikbaar is voor inhoudelijke
onderhandelingen in de achterkamer.

Maar dit betekent niet automatisch dat hij in het najaar ook individuele
belastingwetten, waarin deelhervormingen worden geregeld,  afwijst. Gevolg is
dat het tot ver in het najaar onduidelijk kan blijven welke onderdelen van de
belastinghervorming op een meerderheid in Tweede en Eerste Kamer kunnen rekenen.

Dus waar het verwachtingenmanagement van de coalitie deze week redelijk in orde
was - akkoord over belastingstelsel op komst - was hier tegelijk vooral sprake
van woordenspel. Want waar niemand met zekerheid kan zeggen of die
belastinghervorming  er komt, staat het vooruitzicht op een enorme
belastingverlaging vrijwel vast. De miljarden liggen er klaar voor.

Vooral de VVD, jarenlang weggehoond om de verkiezingsbelofte van duizend euro
extra voor de hardwerkende Nederlander, ziet wat dit betreft uit naar een
aantrekkelijk najaar.

Dus alle aandacht deze week voor belastinghervorming laat onverlet dat vooral
een belastingverlaging voor komend jaar kansrijk is. En dat de ware vraag is:
hoeveel hervorming er na de verlaging overblijft.

239,3 miljard

euro aan belasting- en premieinkomsten verwacht het ministerie van Financiën dit
jaar.  Voor de voorgenomen belastinghervorming zijn er doelstellingen genoeg:
lastenverlichting, vereenvoudiging,  minder fraudegevoelig en banengroei.  Maar
het nieuwe stelsel zal aan één absolute voorwaarde moeten voldoen: de
schatkistbaten  mogen er niet onder lijden.

100.000

extra banen in tien jaar. Deze hoofdambitie formuleerde  staatssecretaris Eric
Wiebes (Financiën, VVD) in zijn vorig jaar  geschreven brief getiteld Keuzes
voor een beter belastingstelsel.

15 miljard

euro aan lastenverlichting op arbeid is nodig. Dat wil het  kabinet bereiken met
10 miljard aan belastingverschuivingen en 3 tot 5 miljard aan compensatie van
ongunstige inkomsteneffecten die daarbij verwacht worden - het zogenoemde
smeergeld.

8

fiscale keuzes formuleerde Wiebes vorig jaar in zijn brief. Daaronder waren:
minder toeslagen en minder aftrekposten, een  gelijkere behandeling van zzp'ers
en werknemers, verhoging van het lage  btw-tarief  en verhoging van
milieuheffingen. Na consultatie van oppositiepartijen eerder dit jaar is het
aannemelijk dat de lijst  van acht is teruggebracht tot maatregelen waarvoor de
coalitie steun denkt te kunnen krijgen.

LOAD-DATE: 11 June 2015

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2015 NRC Media B.V.
                              All Rights Reserved

                              70 of 127 DOCUMENTS



                                NRC Handelsblad

                              9 juni 2015 dinsdag

Uit de euro? Geen denken aan!

BYLINE: Door onze correspondentKoen Greven

SECTION: Economie

LENGTH: 1342 woorden


Reportage Portugal Lichte groei en iets meer werk zorgen paar maanden voor
verkiezingen voor enig optimisme.

Overal in Lissabon zie je grote billboards van de communistische partij met één
duidelijke boodschap: Portugal moet uit de euro. De Portugese econoom Miguel St.
Aubyn schudt  het hoofd als de terugkeer naar de escudo ter sprake komt. ,,Nee,
dat zou nooit mogen gebeuren. Er zal  dan een enorme devaluatie  ontstaan. Juist
de gewone man zal daar de prijs voor betalen. Dat zouden communisten toch niet
moeten willen?", zegt de hoogleraar  in zijn kantoor in het centrum van de stad.

De crisis houdt Portugal al jaren in de greep. De middenklasse is ver
teruggeworpen. De Portugezen zijn niet massaal verenigd in hun onvrede. Een
grote verzetsbeweging is er niet ontstaan, op links noch op rechts. Van een
Grieks scenario willen weinigen een paar maanden voor de landelijke verkiezingen
weten.

Met een voorzichtig groeiende economie en een licht dalende werkloosheid is er
zelfs enig optimisme te bespeuren. Waarin verschillen Portugezen van de Grieken?
Een immigrante uit São Tomé e Príncipe, een familie met een traditioneel
Fado-restaurant en een jong stel met een eigen gourmet boutique, allen uit
Lissabon, geven antwoord op die vraag.

Wie met de auto vanuit het centrum van Lissabon naar de buitenwijk Alto da Cova
da Moura rijdt, ziet het straatbeeld bij het passeren van het spoor opeens van
kleur verschieten. Alsof er een harde scheidslijn is tussen de verschillende
stadsdelen. Die is er ook. In Alto da Cova da Moura leven migranten uit
voormalige koloniën als Kaapverdië, Guinee-Bissau, Angola, Mozambique en São
Tomé.

Hier is de werkloosheid veel hoger dan de 13 procent elders in Portugal.
Zelfgebouwde huizen staan dicht op elkaar. De steegjes zijn soms zo nauw dat er
geen auto door kan. Op straat wordt in drugs gehandeld. Het heeft iets weg van
een Braziliaanse favela, al was het maar door de onderlinge verbondenheid in de
wijk. ,,Al zouden ze kunnen, niemand wil hier eigenlijk meer weg", zegt Whassysa
Magalhães das Neves (31). ,,Dit is ons stukje Portugal. Met alle problemen van
dien."

Magalhães das Neves kwam net als vele anderen in Alto da Cova da Moura als kind
naar Portugal. Pas onlangs is ze teruggeweest naar haar geboorte-eiland São
Tomé. Op vakantie. ,,Ergens voelde ik me wel verbonden met de mensen daar. Het
eten. De muziek. Portugal is toch mijn thuis, maar hier zien ze ons als
buitenlanders. Velen hebben te maken met een identiteitsprobleem. Het imago is
heel slecht en dat is niet altijd terecht. Het voelt alsof de inwoners van deze
wijk worden  gemarginaliseerd", zegt Magalhães das Neves, die lerares is op een
school in Alto da Cova da Moura.

Ze behoort met een vaste baan tot een minderheid onder de Afrikaanse Portugezen.
Zelfs met een minimumloon van iets meer dan 500 euro per maand is het leven
zwaar. Magalhães das Neves heeft vele buurtgenoten in crisistijd zien afglijden.
Honderden zijn afhankelijk van liefdadigheidsinstellingen, die 's middags in
gaarkeukens voedsel serveren. ,,Voor de crisis was er voor mannen werk in de
bouw, vrouwen gingen vaak in de stad schoonmaken. Dat soort banen zijn vrijwel
niet meer te vinden. Als je op zoek gaat naar werk, kun je maar beter niet
zeggen dat je uit Alto da Cova da Moura komt. De kans is anders groot dat je
direct wordt afgewezen. Triest, maar waar. De verkiezingen zullen niets
veranderen. Ik zal niet gaan stemmen. Het is allemaal hetzelfde. Als nooit
tevoren zijn we op elkaar aangewezen. De solidariteit is hier groot. Dat hebben
we misschien voor op andere Portugezen."

Aan de andere kant van Lissabon lijkt de tijd in Dragão de Alfama stil te hebben
gestaan. Dit fadorestaurant aan de Rua Guilherme Braga symboliseert 'het oude
Portugal'. De familie Gonçalves - uit een rood nest - runt de tent al tientallen
jaren. Maar sinds de pater familias met alzheimer is opgenomen, komt veel werk
op de schouders van de 76-jarige Graciete Alcina Maria terecht.

Aan het begin van de avond doet ze zelf de deur open en gaat ze achter de bar
staan. ,,Jaren geleden stonden hier nog houten banken. We gebruikten
petroleumlampen om de boel te verlichten. Het is altijd hard werken geweest.
Maar nu wordt het me bijna te zwaar. De hele avond sta ik vrijwel alleen in de
keuken. Aardappels schillen, rijst koken, vlees braden."

De eerste toeristen zitten al aan tafel als de rest van de familie Gonçalves en
hun medewerkers binnendruppelen. De zangeressen Ana Mauricio en Ana Carvalho
maken zich op. Oudste zoon António Gonçalves neemt het heft in handen. Hij
schenkt de wijnglazen vol, neemt bestellingen op en verwelkomt de muziekanten
Paulo Jorge (gitaar) en Santos Moreira (viool). Het is zaterdagavond. Volle bak.

Schoondochter Susana Gonçalves is de spil. Ze serveert het eten en maant het
publiek tot stilte als Lissabon in één van de fado's wordt bezongen. ,,Alles is
nog net als vroeger. En dat moet zo blijven. Dat vinden toeristen juist mooi",
legt Susana uit.

De fado werd in het verleden onder de Portugese dictatuur van António Salazar en
Marcelo Caetano nog weleens gevreesd als protestlied. Niet zelden luisterde
iemand van de staatsveiligheidsdienst mee. Hoewel de familie Gonçalves nog
altijd op het communistische Coligação Democrática Unitária (CDU) stemt, is de
toon van de fado vandaag de dag mild. Hooguit krijgt de vervelende buurman van
het restaurant een veeg uit de pan of krijgt een toerist zonder het te weten een
hoofdrol in een lied toebedeeld.

In breken met Europa ziet Susana niets. ,,In heel Europa moeten mensen het met
minder doen. Dat zien wij hier terug in onze zaak. We zijn als familie nu van
elkaar afhankelijk. Iedereen draagt op zijn manier iets bij. Geld om extra
personeel in te huren is er niet. Maar het zal in de toekomst vast weer beter
gaan met Portugal."

Vera Mares en Daniel Filipe (beiden 33) zijn het gezicht van een nieuwe
generatie Portugezen, die door sommigen al als verloren wordt beschouwd. Deze
dertigers weigerden zich neer te leggen bij allerlei zwarte scenario's en
begonnen in 2010 geheel tegen de stroom in een eigen winkel in het gegoede deel
van Lissabon.

Vol trots staat Vera nu vijf jaar later nog steeds achter de kassa van Gourmet
Boutique Goodies aan de Largo de Trindade. ,,Ik studeerde sociale wetenschappen
in Parijs en zag overal om me heen gourmet boutiques. Eenmaal terug in Portugal
kreeg ik nooit werk waar ik tevreden mee was. Ik wil met liefde naar mijn werk
gaan. Toen heb ik Daniel gedwongen samen met mij een zaak te beginnen", zegt ze
met een glimlach.

Voor alles moest direct belasting worden betaald. Voor de bloemen voor de deur
tot de naam op het zonnescherm. ,,We moesten alles vanaf de grond af opbouwen.
Nu verkopen we ons eigen merk. We werken samen met het Marriott Hotel. Wat wij
verkopen is uniek. Deze crisis is voor ons misschien zelfs wel goed geweest.
Anders was Goodies er misschien nooit gekomen", stelt Daniel.

Vera en Daniel kijken met zorgen naar hun generatiegenoten. ,,Het is misschien
wel de hoogst opgeleide generatie ooit, maar er zijn weinig mogelijkheden. Velen
jagen hun dromen niet na. Bleven steken. Gaan weer bij hun ouders wonen. Het
land is in de verkeerde handen. Corruptie zit onder de huid van politici. We
gaan wel stemmen, maar er is geen geloof dat er iets zal veranderen", stelt
Vera.

,,Nee", vult Daniel aan, ,,bewegingen zoals Syriza in Griekenland of Podemos in
Spanje zien we hier niet. Alternatieven zijn hier niet. Portugezen  willen niet
af van Europa. We hebben het beste land met de slechtste politici. Uiteindelijk
zal onze generatie over tien of vijftien jaar het land veranderen. Laten we
daarin geloven."

Econoom Miguel St. Aubyn moet lang nadenken over zijn antwoord op de vraag of
hij nog trots is op Portugal. Even zit hij met gebogen hoofd boven tafel en
richt zich dan op. ,,Ik had het als kleine jongen zwaarder dan de jeugd van nu.
Maar ik wist niet beter. Ik heb altijd in een betere toekomst geloofd. Daar is
wel een gezamenlijke visie voor nodig. En die ontbreekt in Portugal. In alle
opzichten."

LOAD-DATE: 9 June 2015

LANGUAGE: DUTCH; NEDERLANDS

GRAPHIC: De familie Gonçalves en medewerkers van fadorestaurant Dragão de
Alfama, met Graciete Alcina Maria (derde van links) en schoondochter Susana
(midden). / Lerares Whassysa Magalhães das Neves, uit São Tomé: ,,Portugal is
mijn thuis, maar hier zien ze ons toch als buitenlanders." / Daniel Filipe  en
Vera Mares van Gourmet Boutique Goodies. / Lichte groei, meer banen

PUBLICATION-TYPE: Krant

JOURNAL-CODE: NRC Handelsblad


                         Copyright 2015 NRC Media B.V.
                              All Rights Reserved

                              71 of 127 DOCUMENTS



                                NRC Handelsblad

                              5 juni 2015 vrijdag

Bijstandstrekkers;
Column  Zihni Özdil

BYLINE: Zihni Özdil

SECTION: Rotterdam

LENGTH: 451 woorden


Twee prominenten uit de Rotterdamse politiek gingen vorige week rollebollend met
elkaar over straat. Nourdin el Ouali van de niet echt moslimfundamentalistische
partij Nida eiste excuses van het stadsbestuur. Waarom? Omdat de rechter de
gemeente Rotterdam heeft veroordeeld vanwege haar buitenproportionele
verhoormethodes van Marokkaanse Rotterdammers met een uitkering. De uitspraak is
helder: het college van burgemeester en wethouders van de gemeente Rotterdam
heeft gediscrimineerd omdat het 'verboden onderscheid naar nationaliteit, ras
dan wel etniciteit' heeft gemaakt.

Ronald Buijt van de niet echt extreemrechtse partij Leefbaar Rotterdam reageerde
gepikeerd op El Ouali en betichtte hem van 'de zaak bewust op de spits drijven'.
El Ouali reageerde weer door erop te wijzen dat het huidige college politiek
verantwoordelijk is.

In werkelijkheid hebben beide heren een punt. El Ouali heeft helemaal gelijk dat
bij een veroordeling door de rechter het college zijn politieke
verantwoordelijkheid zou moeten nemen door op z'n minst excuses aan te bieden.

Maar als rechtgeaarde Rotterdammer vind ik dat Buijt ook een punt heeft. Ja, het
is discriminatie. Maar nou en? Excuses maken voor discriminatie doe je niet in
Rotterdam PVV-city. Sterker nog, ik ben allochtone bijstandstrekkers ook meer
dan zat. Ze komen hier gratis leven van de centen van hardwerkende Nederlanders.

Maar in tegenstelling tot Ronald Buijt en andere rechtsdraaiende figuren in ons
land begrijp ik dat je het probleem van bijstandstrekkende allochtonen bij de
kop moet afbreken. Begin bij de grote vissen. De Duitse bijstandskoning
Willem-Alexander vangt 5,3 miljoen euro per jaar. Zijn Duitse bijstandsmoeder
Beatrix vangt 1,4 miljoen euro per jaar. Haar schoondochter, de Argentijnse
bijstandsmoeder Maxima vangt negen ton per jaar. En ga zo maar door. Deze
allochtone familie vangt in totaal ruim veertig miljoen euro per jaar aan
bijstand. Daarmee zijn ze letterlijk het duurste allochtone bijstandsgezin van
Europa. Terwijl de hardwerkende Nederlander ondertussen amper meer rondkomt.
Gekker moet het niet worden.

Daarom roep ik El Ouali en Buijt op om de handen ineen te slaan om de
bijstandsuitkering van dat zooitje Duitsers en Argentijnen te stoppen. Het
gratis geld dat ze al die jaren hebben gekregen loopt in de miljarden. En ze
hebben ook nog eens volop onroerend goed in het buitenland. Schaamteloos.

Laat ze voortaan maar op flexbasis opdraven als er weer ergens een lintje moet
worden geknipt. Dan kunnen ze daarna een factuurtje sturen. Met de miljoenen die
we daarmee besparen kunnen we onze ouderen in verzorgingstehuizen helpen.

Deze allochtone bijstandsfamilie ontvangt in totaal ruim 40 miljoen per jaar

LOAD-DATE: 5 June 2015

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2015 NRC Media B.V.
                              All Rights Reserved

                              72 of 127 DOCUMENTS



                                NRC Handelsblad

                              1 juni 2015 maandag

Premier Rutte ontdekt de Dikke Ik, ook in eigen kring  ;
Commentaar

SECTION: In het nieuws

LENGTH: 443 woorden


Wat partijleiders op hun congres tegen de achterban zeggen is doorgaans geen
onderwerp voor deze kolom. Gaat uw gang, dit is een vrij land. We zien wel wat
er na eventuele machtsvorming nog op de zeef ligt

Dat wordt wat anders als zo'n partijleider ook premier is en zijn boodschap een
wijdere strekking heeft. En kennelijk niet alleen bedoeld is om met stroop en
honing applaus in eigen kring te scoren. Dat leek vrijdag het geval met premier
Rutte, die een bespiegeling geheel wijdde aan zijn afkeer van de 'Dikke Ik'.
Daarmee doelt hij op het archetype van de egoïst annex hufter, die uitsluitend
aan zichzelf denkt. Een begrip dat is gemunt door de filosoof Harry Kunneman in
2005 en eerder is omarmd door het toenmalige Kamerlid Wouter Bos (PvdA). In de
sociaal-democratie is openlijke afkeer van de onverzadigbare egoïst die zich met
gestrekte middelvinger door het maatschappelijk verkeer beweegt een veel
gebruikelijker geluid dan bij de liberalen.

Ruttes hele speech was echter gewijd aan waarden en dus ook aan normen, die er
immers uit voortvloeien. Gericht tegen het arrogante, zelfvoldane, zich
verrijkende type en voor de ambitieuze, energieke mens. In VVD-beeldvorming is
dat de 'hardwerkende Nederlander' die juist allergisch is voor normatieve
betogen. In de VVD wordt dat als betutteling gevoeld. Maar Rutte pleitte vrijdag
juist voor een scherpere  oriëntatie op de samenleving. En expliciet tegen de
'Dikke Ik' in eigen kring. Dat was nieuw, en ook verfrissend.

Hij wenste bankiers die hun bonussen verdedigen een enkele reis Londen, berispte
geaffecteerde bestuurders die ,,werkelijk ieder werkbezoek beschouwen als een
antropologische expeditie", op visite bij 'de burger'. Rutte gleed uit door vers
ontslagen werknemers te verwijten meteen naar het UWV te hollen voor een
uitkering - dat is namelijk een wettelijke verplichting. Ook zijn verwijt aan
oudere werknemers die de laatste tien jaar van hun loopbaan als een last ervaren
en zo ,,onze energie opvreten" was niet erg overtuigend. Een organisatie moet
nooit helemaal worden gedomineerd door  het type menselijke stuiterbal dat Rutte
als ideaal ziet.

Met zijn kritiek op de denigrerende bejegening van werknemers in het  onderwijs,
bij de zorg en de politie 'als personeel' door arrogante landgenoten, sloeg de
premier de spijker op de kop.  Soms lijkt het of Nederland niet zozeer een grote
middenklasse heeft, maar vooral een kolossale elite, die graag van boven naar
beneden praat. Ook buiten de VVD kunnen we wel een pleidooi gebruiken dat
neerkomt op een toontje lager, een onsje minder en kijk eerst naar eens naar de
ander. Met zoveel Dikke Ikken is dit land gauw vol.

LOAD-DATE: 1 June 2015

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2015 NRC Media B.V.
                              All Rights Reserved

                              73 of 127 DOCUMENTS



                                NRC Handelsblad

                              27 mei 2015 woensdag

'Willen jullie gewoon doen wat ik zeg?'

BYLINE: Door onze redacteurJan Benjamin

SECTION: Media

LENGTH: 947 woorden


John de Mol Biografie portretteert grootste tv-producent van Nederland als
opvliegend man vol ideeën

Het moet in het najaar van 2011 zijn geweest. John de Mol heeft een nieuw
programma bedacht voor Veronica, een van de drie zenders van SBS Broadcasting.
De Mols Talpa is net voor een derde eigenaar van SBS geworden; Sanoma bezit de
rest.

Veronica's zendermanager Alphons Martens en SBS-directeur Eric van Stade, ooit
het vriendje van Johns zus Linda, buigen zich over De Mols voorstel. Het past
niet bij Veronica, concluderen de mannen. Als Martens dat laat weten aan Talpa,
krijgt Van Stade een e-mail van De Mol. 'Beste heren, de
aandeelhoudersverhoudingen zijn iets veranderd. Willen jullie de volgende keer
gewoon doen wat ik zeg?'

Het tekent John de Mol. Zo werkt de grootste televisieproducent van Nederland.
Als hij gelooft in een nieuw programma-idee, een format, dan moet dat er komen.
Zo verkocht hij The Voice of Holland, de doorbraak van zijn productiebedrijf
Talpa. Niemand wilde het hebben, maar met bluf én eigen geld lukte het toch.

En zo verkocht hij Big Brother, de grootste hit ooit van Endemol. Niet echt de
smaak van zijn toenmalige mede-eigenaar Joop van den Ende:  ,,De gewone man in
al zijn naaktheid... daar ben ik geen fan van", aldus Van den Ende. ,,Maar ik
zag wel dat het zakelijk uniek was."

De anekdotes van Van Stade en Van den Ende staan in John de Mol: Graven in een
rijk leven van auteur en mediajournalist Jeroen te Nuijl. Het boek wordt
vanmiddag gepresenteerd tijdens een bijeenkomst van het vakblad Broadcast
Magazine in het Hilversumse Raadhuis. De auteur was lang hoofdredacteur en is nu
uitgever van het blad.

Te Nuijl portretteert De Mol, die vorige maand zestig werd, met behulp van
zestig interviews met vrienden, bekenden en (oud-)collega's. Een echte biografie
wees De Mol vriendelijk doch gedecideerd af, schrijft Te Nuijl. ,,De Mol is zeer
gesteld op zijn privacy en zoekt het liefst alleen de publiciteit als hij een
programma te verkopen heeft." Het helpt dat Te Nuijl De Mol regelmatig heeft
geïnterviewd voor Broadcast Magazine. Het blad, dat elk jaar de Omroepman of
-vrouw van het jaar huldigt, gaf de prijs drie keer aan De Mol. En kreeg zo slim
het ,,bijbehorende" interview.

John de Mol: Graven in een rijk leven is een van de weinige boeken over John de
Mol. In 2004 en 2005 verschenen twee titels, een met en een zonder medewerking
van De Mol, maar door de rappe ontwikkelingen in de tv-wereld waren die titels
al snel achterhaald. Het mislukken van Talpa/Tien, het succes van The Voice, de
overname van SBS,  de in maart aangekondigde verkoop van Talpa aan het Britse
tv-concern ITV -  het staat allemaal wel in dit boek. En dat maakt het is een
aantrekkelijk overzicht van 25 jaar (commerciële) televisie in Nederland - en
daar buiten.

Interessant is bijvoorbeeld de analyse van de fusie van de productiebedrijven
van Van den Ende en De Mol in 1994. Zij waren elkaars concurrenten, maar gingen
samen om RTL een loer te draaien. De zender speelde beide producenten regelmatig
tegen elkaar uit. Van den Ende en De Mol besloten te fuseren op fiftyfiftybasis;
Van den Ende was groter, maar De Mol maakte meer winst. De bedrijfsculturen
waren bovendien heel verschillend. ,,Wij liepen in Hilversum op linoleum", aldus
een De Mol-medewerker. ,,In Aalsmeer [bij Van den Ende] liepen ze de kantjes van
het marmer er vanaf."

Van den Ende vindt de fusie een voorbeeld dat op ,,de businessuniversiteiten"
zou moeten worden behandeld: ,,Grote ondernemingen denken bij een fusie: alles
kan samen, overhead naar beneden, kijk eens wat we allemaal bezuinigen. Maar zo
snijd je ook het hart uit je bedrijf. Je moet geloven in groei en niet in eerste
instantie denken aan besparingen."

Ook mooi: Van den Ende over de impact van Big Brother. Die was én is nog steeds
groot: ,,Als je kijkt naar wat online allemaal gaande is - jonge mensen die een
site beginnen en video's maken over lifestyle, make-up, koken of gewoon zichzelf
filmen en daarmee kijkers en fans verwerven - dat vloeit allemaal voort uit Big
Brother. Dat heeft John zó goed gezien, terwijl hij helemaal geen internetgek
is."

Uiteraard beschrijft Te Nuijl ook de mislukkingen van De Mol, zoals
voetbalzender Sport7 en de zender Talpa/Tien. Toenmalig zendermanager Remko van
Westerloo, later ook werkzaam bij RTL en SBS: ,,Met Talpa dacht John aan een big
bang: we gaan er vol voor en binnen no time zetten we die zender op de kaart. We
hebben met z'n allen onderschat dat zoiets veel meer tijd kost. Van huis uit
opereert John als producent. Dat zijn sprinters. Mensen die zenders goed runnen,
zijn marathonlopers: ze nemen de tijd en hebben geduld."

En geduld, dat heeft De Mol dus niet, blijkt keer op keer uit het boek. Hij is
een intelligente zakenman, gedreven tot op het bot, denkt sneller dan veel
mensen om hem heen en kan er slecht tegen als hij daardoor wordt opgehouden.
,,John heeft een opvliegend kantje", zegt televisiepresentator Robert ten Brink.
,,Ik heb hem wel eens publiek van een tribune zien trekken omdat ze niet deden
wat hij wilde."

En nog meer ongeduld: wie een idee voor een nieuw programma niet in een paar
zinnen kan vertellen, verliest De Mols interesse. Maar als hij eenmaal is
overtuigd van het plan, dan gaat hij er ook vol voor. Dan bemoeit hij zich met
elk detail. ,,Een extreem verantwoordelijkheidsgevoel en onzekerheid", vat zijn
jarenlange voorlichter Thomas Notermans diens karakter samen. ,,Maar dan heb je
met je wereldconcern nog steeds een uit de hand gelopen eenmanszaak", zegt
Notermans. ,,En dat is niet goed voor het bedrijf en de man."

John de Mol:  Graven in een rijk leven

Jeroen te Nuijl

ABC Uitgeverij, 17,95 euro

4

LOAD-DATE: 27 May 2015

LANGUAGE: DUTCH; NEDERLANDS

GRAPHIC: John de Mol door de jaren heen. 1) Tijdens de presentatie van de
jaarcijfers met Joop van den Ende (1998). 2) Tijdens bijeenkomst over de
programmering van Talpa (2005). 3) Met een Emmy voor The Voice (2013). 4) Op de
set van Utopia (2013). 5) Met Joop van den Ende in een gesprek met Jeroen Pauw
(2014).

PUBLICATION-TYPE: Krant

JOURNAL-CODE: NRC Handelsblad


                         Copyright 2015 NRC Media B.V.
                              All Rights Reserved

                              74 of 127 DOCUMENTS



                                NRC Handelsblad

                              23 mei 2015 zaterdag

Google kan de nieuwe PTT worden;
Column

BYLINE: Robbert Dijkgraaf

SECTION: Wetenschap

LENGTH: 828 woorden


Een revolutionaire technologie wordt eerst ontwikkeld door het leger. Vervolgens
verspreidt deze zich razendsnel in het dagelijkse leven met de belofte van een
nieuwe wereld van radicale efficiëntie en individuele vrijheid. Ten slotte wordt
alles overspoeld door een vloedgolf van reclame en overheidssurveillance.

U denkt nu vast aan de evolutie van het internet - van Amerikaans militair
onderzoek via Silicon Valley naar spam en Snowden. Maar, nee, het betreft hier
de ouderwetse papieren slakkenpost.

Althans, deze aansprekende metafoor presenteert de Amerikaanse antropoloog David
Graeber in zijn nieuwe bundel essays The Utopia of Rules: On Technology,
Stupidity, and the Secret Joys of Bureaucracy. Graeber is hoogleraar aan de
London School of Economics en befaamd als de intellectuele vader van de
Occupy-beweging. Hij kwam ook op bezoek in het bezette Maagdenhuis.

Het is nu moeilijk voor te stellen, maar in de late negentiende eeuw was de post
een wonder van technologie, in het bijzonder in de pasgeboren natiestaat
Duitsland. De post werd daar tot wel negen keer per dag bezorgd. In Berlijn was
er een stadsbreed buizenstelsel aangelegd waarin brieven en pakketten onder hoge
druk van wijk naar wijk werden geschoten. Het Duitse postsysteem maakte zo'n
grote indruk op Lenin dat hij het als een voorbeeld voor de organisatie van de
Sovjeteconomie zag.

Ook die andere opkomende industriestaat, de Verenigde Staten, was in de ban van
post. Alexis de Tocqueville verwonderde zich al over het fenomenale aantal
brieven en kranten dat circuleerde. De Amerikaanse postdienst slokte toen meer
dan de helft van de federale begroting en het ambtenarencorps op. De staat wás
de post.

Brievenpost ontstond in de Oudheid als communicatie tussen legers en maakte
daarna de getrapte overgang naar overheid, commercie en de gewone burger.
Opvallend genoeg werd de post in de negentiende eeuw gezien als een succesvol
voorbeeld van bottom-up zelforganisatie.  Het was mogelijk een brief naar de
andere kant van de aarde te sturen zonder de tussenkomst van een wereldregering.
De postdienst was daarmee ook een inspiratie voor anarchisten die geloofden in
de bevrijdende werking van technologie.

En nu? Ik kijk niet uit naar de dagelijkse postbestelling, die slechts
rekeningen, belastingaanslagen en een stortvloed aan overbodige reclame brengt.
(En, eerlijk gezegd, krijg ik steeds vaker eenzelfde beklemmend gevoel als ik
mijn e-mail open.) In de Verenigde Staten spreekt men van going postal als een
slecht betaalde, overwerkte postbode weer eens door het lint gaat. In de
sociologie bestaat zelfs de term postalisatie om een alles verlammende
verambtelijking te beschrijven.

Gaat het internet een even bleke toekomst tegemoet? Is Google in honderd jaar de
nieuwe PTT? Dat is niet onmogelijk. In ons vooruitgangsoptimisme vergeten we
gemakkelijk dat menig radicale innovatie is vastgelopen in bureaucratisch
drijfzand. Vele technische hoogtepunten liggen in het verleden begraven, niet
alleen de negen postbezorgingen per dag.

Het snelste lijnvliegtuig, de supersonische Concorde, staat in luchtvaartmusea.
De treinen tussen New York en Washington rijden nu aanzienlijk langzamer dan
vijftig jaar geleden.

Ook de wetenschap is niet immuun voor dit effect, zoals alle recente discussies
rondom rendementsdenken en managerscultuur hebben laten zien. Ontdekkingen en
uitvindingen beginnen typisch in het vrije veld, daarna worden ze opgeslokt door
de overheid en ingeperkt achter hoge bureaucratische muren. Van verwondering
over de sterrenhemel tot de ambtelijke molen van de onderzoeksaanvraag.

Graeber betoogt dat technologie deze stadia onvermijdelijk doorloopt. Innovatie
begint in de poëtische fase van grote dromen en beloftes, en eindigt in de
bureaucratische fase van regulering en frustratie. Zoals de tweede hoofdwet van
de thermodynamica zegt dat de wanorde in de natuur alleen maar toeneemt, zo
lijken er alleen maar regels bij te komen.

Waarom deze onherroepelijk bureaucratische inkapseling? Hier moeten we misschien
wat eerlijker zijn. We hebben een haat-liefdeverhouding met regels. Stiekem
houden we allemaal wel van le charme discret de la bureaucratie. Alleen zo nu en
dan worden we wakker geschud door een klaroenstoot van de begeestering  en
vragen ons af waar het allemaal ook alweer om gaat. Maar deze kortstondige
opleving wordt snel gesmoord in een warme deken van regulering.

Weinigen willen echt de verbeelding aan de macht. Uiteindelijk verkiest men de
bureaucratische boven de poëtische fase. Dichters brengen met hun gevleugelde
woorden kleur in het leven, maar wel graag gedeclameerd vanaf de achterbank. Zet
ze vooral niet achter het stuur. Hun lak aan de verkeersregels en voorkeur voor
het ongebaande pad brengt alleen maar gevaar.

Burgers, studenten, docenten en onderzoekers beklimmen de barricades en strijden
tegen overheidsmanagers, rendementen, cijfers en regels. Maar het echte gevecht
is met de bureaucraat in ons.

LOAD-DATE: 23 May 2015

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2015 NRC Media B.V.
                              All Rights Reserved

                              75 of 127 DOCUMENTS



                                NRC Handelsblad

                              22 mei 2015 vrijdag

Leven met  een lijfwacht;
In Nederland

BYLINE: Jutta Chorus

SECTION: Binnenland

LENGTH: 581 woorden


Toen cartoonist Kurt Westergaard een paar weken geleden naar Nederland kwam, had
iedereen het over de vrijheid van meningsuiting. Behalve de christenen van Radio
1. Jurgen van den Berg (NCRV) en Margje Fikse (EO) stelden van die intense
radiojournalistieke vragen (,,hoezo?!") over wat 's mans beveiliging wel niet
had gekost. ,,Hoeveel is de vrijheid van meningsuiting ons eigenlijk waard?"
Dat, zei Margje Fikse, ,,is de vraag die dan toch opkomt".

De vraag die bij mij opkwam was: hoe gaat dat nou precies, die beveiliging? En
wanneer hoef je niet meer te worden beveiligd, en wie vertelt je dat dan?

Het duurde even, maar uiteindelijk kon ik met een paar politici in koffietentjes
afspreken om hun beveiligingsgeschiedenis te horen. Ze waren ooit bedreigd of
hadden vanwege hun functie (minister of staatssecretaris) beveiliging of
begeleiding. Soms alleen mannen die op de hoek van de straat op de uitkijk
stonden. Soms bewakers die op een halve meter afstand meeliepen, meejogden,
meereden, mee-aten. ,,De ene avond zat ik in een restaurant met mijn vrouw en
kinderen", zegt een van hen. ,,De volgende avond met mijn minnares. Een tafeltje
verderop zaten steeds dezelfde beveiligers." Ze willen onherkenbaar blijven.

De eerste Nederlandse politicus die beveiligd werd, was Aad Kosto, als
staatssecretaris verantwoordelijk voor het uitzettingsbeleid. Toen in 1991 zijn
boerderij werd opgeblazen, kreeg hij permanente beveiliging.

Of je beveiligd mag worden, bepaalt de overheid, of je beveiligd wilt worden,
bepaal je zelf. Bij overheidsdienaren beoordeelt de Nationaal Coördinator
Terrorismebestrijding en Veiligheid (NCTV) of beveiliging nodig is. Voor gewone
burgers maakt het Openbaar Ministerie die afweging. ,,Je kunt niet iemand tegen
zijn wil beveiligen", zegt de woordvoerder van de NCTV. ,,Inspraak heb je niet",
zegt een meermalen bedreigde politicus bij een beker Americano. ,,Ik had
kinderen van vier en vijf. Dan weiger je niet, hoezeer die bewaking ook hun
leven bepaalt."

Ze hebben allemaal de ervaring dat de lijfwachten ,,door en door betrouwbaar"
zijn. De moeilijkheid zit 'm bij de beveiligden. ,,Je hebt moeilijk en makkelijk
te beveiligen mensen", zegt een voormalig Kamerlid. Sommigen klagen als
beveiligers tien minuten te vroeg voor de deur staan of als ze dubbel geparkeerd
staan, of juist aan het einde van de straat.

Geert Wilders staat te boek als moeilijk. Sinds hij tien jaar geleden beveiligd
werd, heeft hij vrijwel steeds dezelfde bewakers. ,,Hij ontleent status aan zijn
entourage", zegt het voormalige Kamerlid. ,,Net als Ayaan Hirsi Ali, voor haar
waren zij accessoires."

Tegenwoordig heeft de Dienst Bewaken en Beveiligen ook vrouwen in dienst. Die
zijn getraind in krav maga, een vechtsport ontwikkeld door het Israëlische
leger. De sfeer, zeggen de politici, is ineens een stuk informeler. 'Wat ben je
lekker bruin', zei een bewaakster. 'Ga je onder de zonnebank?' Een politicus
moest twintig minuten wachten bij een benzinestation omdat zijn vrouw met de
beveiligster over designertassen stond te praten.

Dan ineens kan de beveiliging zijn afgelopen. ,,Als de bedreiging weg is", zegt
de woordvoerder, ,,moet je geen apparaat in stand houden." Iemand van de NCTV,
directie Bewaking en Beveiliging, komt langs.

,,De mannen met de oortjes vertelden het me", zegt het voormalige Kamerlid.
,,Een week later was ik alleen. Ik vond het doodeng. Alsof ik weer moest leren
lopen."

Met een vrouwelijke bewaker is de sfeer ineens een stuk informeler

LOAD-DATE: 22 May 2015

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2015 NRC Media B.V.
                              All Rights Reserved

                              76 of 127 DOCUMENTS



                                NRC Handelsblad

                              22 mei 2015 vrijdag

Wie zit er achter die brievenbus?

BYLINE: Door onze correspondentStéphane Alonso

SECTION: Economie

LENGTH: 785 woorden


4 vragen overDe nieuwe anti-witwasrichtlijn van de EUEen nieuwe richtlijn, deze
week aangenomen door het Europees Parlement, moet het voor iedereen makkelijker
maken om louche constructies te ontrafelen.

Straatsburg. Fraudebestrijders en onderzoeksjournalisten kunnen de champagne
ontkurken. Dankzij een deze week definitief rondgekomen Europese
anti-witwasrichtlijn wordt het mogelijk om dieper te graven in bezitsstructuren.
In een nieuw openbaar register voor 'belanghebbenden' wordt straks voor het
eerst bijgehouden wie de echte eigenaren zijn van bedrijven. Geld verbergen
wordt daardoor moeilijker.

1 Waarom komt dat   register er eigenlijk?

Om beter zicht te krijgen op  geldstromen van terroristen kwam de Europese
Commissie begin 2013 met een nieuw wetsvoorstel dat de bestaande (derde)
anti-witwasrichtlijn moest vervangen. In dat oorspronkelijke voorstel zat geen
register. Niet nodig, vonden de Commissie en EU-lidstaten. Maar fiscale
trukendozen staan in een steeds slechter daglicht. Zo bleek begin 2014 in
Oekraïne dat de zoon van de gevluchte president Viktor Janoekovitsj via een
Nederlandse belastingroute een fortuin had weggesluisd -  en nu moet er EU-steun
naar dat land. In 2010 sijpelde er 43,7 miljard euro illegaal uit Afrikaanse
landen, aldus het onderzoeksbureau Global Financial Integrity. Méér dan wat het
continent dat jaar aan ontwikkelingsgeld kreeg. Het Europees Parlement schaarde
zich in maart 2014 dan ook met grote meerderheid achter een voorstel van Judith
Sargentini (GroenLinks) om toch een register op te nemen.

2 Hoe werkt het register  concreet?

Elk land moet een eigen database aanleggen. Op termijn moeten die aan elkaar
worden geknoopt. Autoriteiten (fraudebestrijders, financieel inspecteurs)
krijgen onbeperkt toegang. Banken, advocaten, accountants en makelaars kunnen
het register straks gebruiken om te controleren of klanten met veel cash op zak
bonafide zijn. Het meest is geruzied over de vraag of het register moet worden
opengesteld voor publiek. Uiteindelijk is afgesproken dat ,,elke persoon of
organisatie met een legitiem belang" er in mag. Daarbij gaat het vooral om
journalisten of maatschappelijke organisaties, maar volgens Sargentini ook om '
gewone' burgers. Zolang ze bereid zijn om zich van tevoren in te schrijven, dat
'belang' te omschrijven en (per land verschillende) administratiekosten te
betalen. Dat lijkt een hobbel, maar bij de Kamer van Koophandel gaat het ook
ongeveer zo. In de database staan de uiteindelijke belanghebbenden in bedrijven
vermeld met naam, geboortejaar, nationaliteit, woonland en het percentage
aandelen dat ze bezitten. Schuilen achter een trustkantoor wordt daardoor
moeilijker, is de aanname. Het register is in eerste instantie gericht op het
tegengaan van criminele activiteiten, zoals fraude en  witwassen, maar kan
volgens Sargentini ook helpen tegen  'belastingoptimalisatie', waarbij
bedrijven er via legale constructies  in slagen om weinig of geen belasting te
betalen. ,,Transparantie helpt  om praktijken aan de kaak te stellen. Je kunt
straks zien hoe de lijnen  lopen."

3Is de richtlijn stevig?

De richtlijn verduidelijkt wanneer een transactie mogelijk verdacht is. Zo moet
de identiteit van iemand die meer dan 10.000 euro in contanten neertelt voor
goederen en diensten verplicht worden gecontroleerd. Gokbedrijven moeten
hetzelfde doen met elke klant die meer dan 2.000 euro wint of uitgeeft, ook
online. Tot nu toe gold die regel alleen voor fysieke casino's. Voor politici
(en andere hoge functionarissen) en hun familieleden geldt bovendien een extra
strenge controleverplichting. Het Verenigd Koninkrijk bedong tijdens de
onderhandelingen een uitzondering voor bepaalde (niet anonieme) trusts. ,,Dat is
absoluut een gat", zegt Sargentini. ,,Dat dichten wordt mijn volgende strijd."
Tijdens de onderhandelingen eiste Sargentini dat elke persoon die ten minste  10
procent van een bedrijf bezit in het register komt. Het compromis is
uiteindelijk 25 procent geworden. ,,Als je je bedrijf in plakjes van 23 snijdt
dan kun je dus onder de radar blijven."

4 Waarom duurde het zo lang?

Het wetgevende proces in de  Europese Unie kan tergend langzaam zijn. De
Europese Commissie doet voorstellen, lidstaten en Europarlement kunnen
vervolgens aangeven wat er moet veranderen (met amendementen). Vervolgens moeten
de drie 'partijen' hun meningsverschillen zien te overbruggen. Met de
anti-witwasrichtlijn heeft dit hele proces uiteindelijk iets meer dan twee jaar
in beslag genomen en dat is nog best snel. Afgelopen woensdag hamerde het
Europarlement de richtlijn in Straatsburg af. Lidstaten hebben  nog wel maximaal
twee jaar (het mag sneller) om de richtlijn in nationale wetgeving om te zetten.

LOAD-DATE: 22 May 2015

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2015 NRC Media B.V.
                              All Rights Reserved

                              77 of 127 DOCUMENTS



                                NRC Handelsblad

                             21 mei 2015 donderdag

Fotografische encyclopedie van een volkstuin

BYLINE: Rianne van Dijck

SECTION: Cultureel Supplement

LENGTH: 366 woorden


'Nederland is een waterland. Overal vind je water. Geen vloeistof is zo
alledaags als water. We onderhouden een tamelijk kwetsbare relatie met ons
water. Daar sta je als gewone Nederlander niet altijd bij stil." Met deze
platitudes die ze uit bestaande bronnen kopieerde, begint Anne Geene's De Kleine
Wateralmanak - Van zee tot molecuul, een boekje dat door zijn titel en inhoud
iets wetenschappelijks suggereert, maar dat niet echt is. We zien grafiekjes van
de maximale dagneerslag tussen 1876 en 2000 en van het gemiddelde aantal douches
per dag naar etniciteit gemeten (conclusie: allochtonen douchen vaker dan
autochtonen). De mogelijke kleuren van water in fotografie komen aan bod (31
volgens Geene) en we zien prachtige beelden van de  stadia van het uiteenspatten
van een waterdruppel. Daarnaast foto's van de zee, mensen op en in het water,
watervallen en micro-organismen in het drinkwater.

Met de nieuwsgierigheid van een wetenschapper onderzoekt, inventariseert en
archiveert Anne Geene (1983) de wereld om haar heen. Ze speelt daarbij met
gevonden en zelfgemaakte foto's en met de taal die de wetenschap hanteert:
tabellen, grafieken, rijtjes. Ze rangschikt de wereld geheel naar eigen inzicht
en volgt haar eigen logica: ze legt grassprieten op volgorde van grootte naast
elkaar, ordent blaadjes naar de vorm van de gaten die erin zitten of
fotografeert de minuscule bloemhoofdjes van een kaasjeskruidplant. Ook maakte ze
een encyclopedie van een volkstuin, waarbij ze alles wat daar groeit, zwemt en
vliegt op, in en over haar precies 245 vierkante meter tellende perceel vastlegt
en beschrijft.

Ze is gefascineerd door de overtuigingskracht van de fotografie die nog steeds -
ondanks dat we weet hebben van het misleidende karakter ervan - wordt gezien als
objectief medium om de werkelijkheid vast te leggen. Met een humorvolle blik en
een speelse precisie wijst ze ons op de relativiteit van die begrippen en op het
onvermogen om compleet te zijn. Want, zoals ze zelf zegt in een interview met
kunsttijdschrift Mister Motley: ,,Als je links fotografeert, gebeurt er rechts
ook weer wat. Je kan niet alles vangen."

Galerie

Anne Geene. T/m 13 juni in Galerie Pennings, Eindhoven

3

LOAD-DATE: 21 May 2015

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2015 NRC Media B.V.
                              All Rights Reserved

                              78 of 127 DOCUMENTS



                                NRC Handelsblad

                              16 mei 2015 zaterdag

Anders gezegd: hetzelfde

BYLINE: Door Berthold van Maris

SECTION: Wetenschap

LENGTH: 1358 woorden


Taalkunde Iets gewoons wordt iets bijzonders door gebruik te maken van
stijlfiguren, zeggen de Vlaamse letterkundigen Paul Claes en Eric Hulsens.

Wie weet er nog wat metonymie is? Of een zeugma, een anakoloet, een allusie? Het
is goed dat er nu een boek verschijnt waarin al die stijlfiguren worden
uitgelegd: een Groot retorisch woordenboek, dat werd samengesteld door de
Vlaamse letterkundigen Paul Claes en Eric Hulsens. De ondertitel, Lexicon van
stijlfiguren, dekt de lading het best.

Een kleine tweeduizend jaar geleden werden de stijlfiguren al eens uitvoerig
beschreven, door de Romein Quintilianus. In zijn De opleiding tot redenaar
beschrijft hij er honderden. Wat kan een hedendaagse auteur daar nog aan
toevoegen?

,,Inderdaad", zegt Paul Claes, ,,hoe modern sommige stijlfiguren ook lijken, er
blijkt altijd al een antieke term voor te bestaan. W8 ff in chattaal is gewoon
een allograaf: iets op een afwijkende manier spellen. En wat in de politiek
tegenwoordig framing genoemd wordt is meestal niet meer dan het gebruik van een
eufemisme of een dysfemisme.  Als je bezuinigingen 'hervormingen' noemt is dat
een eufemisme. Als je de hypotheekrenteaftrek 'villasubsidie' noemt, is dat een
dysfemisme: het tegenovergestelde van een eufemisme."

Is er dan in tweeduizend jaar helemaal niets veranderd? Jawel: volgens Claes
zijn veel stijlfiguren die vroeger veel gebruikt werden nu in onbruik geraakt.
Dat is vooral in de poëzie heel duidelijk, vindt hij. ,,Poëzie, dat was vroeger
een en al stijlfiguur. Bij Vergilius bestaat ieder vers uitsluitend uit
stijlfiguren. Tegenwoordig bestaan gedichten voornamelijk uit metaforen. De
metafoor is maar één van de honderden stijlfiguren die er zijn."

Hij vindt dat een verarming. ,,Er is nu een tendens om te schrijven zoals je
spreekt, terwijl er vroeger juist een tendens was om te schrijven zoals je niet
sprak: het moest gek klinken, anders was het geen poëzie. Literaire schrijvers
hadden een speciale poëtische taal: een zo retorisch mogelijke, zo bloemrijk
mogelijke taal. Pas met de romantiek begon dat te veranderen. Toen zijn de
eerste pogingen ondernomen om te proberen te schrijven zoals je sprak. Na de
Tweede Wereldoorlog werd dat algemeen, mede onder invloed van de Angelsaksische
literatuur."

Rijm en metrum verdwenen, allerlei andere gekunstelde stijlfiguren verdwenen.
,,Op een bepaald ogenblik waren er alleen nog maar metaforen", zegt Claes.

Al zijn er natuurlijk ook nog 'de ontregelaars': dichters die vinden dat je de
taal moet ontregelen. ,,Wat zij doen, is vaak alleen maar een beetje inversie
toepassen: de woordvolgorde omdraaien. Een dichter als Faverey doet dat de hele
tijd. Dan wordt het ,,op een hond zijn kop stak" in plaats van ,,een hond stak
zijn kop op".

Claes pakt de Verzamelde Werken van Hans Faverey (1933-1990) uit de kast, zoekt
het betreffende gedicht op en somt de stijlfiguren op die er nog meer in
voorkomen. Ellipsen: zinnen die niet worden afgemaakt. Anakoloeten: zinnen die
niet goed lopen. En een paradox. ,,En dat is het", zegt hij, terwijl hij het
boek dichtslaat.

Claes: ,,Ik zou een lans willen breken voor het herwaarderen van de metonymie
als een stijlfiguur die werkelijk functioneert." Maar wat was dat ook al weer,
metonymie?

Als je een begrip door een ander begrip vervangt zonder dat er sprake is van een
metafoor, dan noem je dat metonymie. Het klassieke voorbeeld is 'een glaasje
drinken'. Daarin is 'glaasje' een metonymie. Want je drinkt niet het glas, maar
de wijn. 'Wijn' is hier vervangen door het voorwerp waaruit het gedronken wordt.
Er is duidelijk een relatie tussen 'wijn' en 'glaasje'. Maar het is géén
metafoor: de relatie is niet gebaseerd op een gelijkenis tussen wijn en glas.

Zo is het ook met 'blauw' in 'Meer blauw op straat'. 'Politie' is daarin
vervangen door de kleur van het uniform dat de politie draagt. In onze
spreektaal wemelt het van de metonymieën. 'Nederland verloor de wedstrijd.'
Hoezo Nederland? Het waren maar elf voetballers. 'De hardwerkende Nederlander.'
Wie is dat? O, Rutte bedoelt 'alle hardwerkende Nederlanders'.

,,Je zou dat ook onnauwkeurig taalgebruik kunnen noemen", zegt Claes. ,,Als ik
zeg bij een benzinepomp 'gooi mijn auto eens vol', bedoel ik echt niet dat mijn
hele auto vol benzine gegooid moet worden. Een computer zou het wel zo opvatten.
Daaraan zie je dat wij heel onnauwkeurig zijn in onze manier van communiceren.
Stijlfiguren maken daar vaak gebruik van. Pas door de context begrijpen we hoe
het bedoeld is."

Dichters kunnen met deze menselijke aanleg voor metonymie hun voordeel doen. Als
Remco Campert in een gedicht schrijft: 'Heel Europa was één groot matras',
begrijpt iedere lezer dat de verwijzing naar seks hier vervangen is door een
verwijzing naar het voorwerp waarop seks meestal bedreven wordt. Matras is hier
een metonymie voor seks. En als Gerrit Kouwenaar schrijft: 'Men moet zijn zomers
nog tellen', dan bedoelt hij met 'zomers' 'jaren', en met 'zomers tellen' 'jaren
doorlopen': twee keer metonymie.

Claes: ,,Metonymieën verzinnen, daar is lateraal denken voor nodig. Je moet
verschuiven, naar iets wat er zijdelings mee maken heeft. Het is het mooist als
je dan met ongebruikelijke associaties komt. Lucebert en Hugo Claus waren daar
erg goed in. Maar de meeste dichters doen dat weinig. Het is simpeler om een
metafoor te bedenken, iets te zoeken wat er op lijkt - dat gaat de hersenen
blijkbaar net iets gemakkelijker af."

Een goed gebruikte stijlfiguur levert een afwijkende en daardoor opvallende
formulering op. Die kun je volgens Claes beschrijven als een variant op een
gewone formulering. Stijlfiguren zijn in zijn ogen 'transformaties': ze
veranderen iets gewoons in iets bijzonders.

'Mijn hart staat in vuur en vlam voor jou' is een transformatie van 'Ik hou van
jou'. 'Ik' is vervangen door 'mijn hart' (een metonymie) en 'hou (van jou)' is
vervangen door staat in vuur en vlam (voor jou)' (een metafoor). Zowel de
metonymie als de metafoor zijn gebaseerd op vervanging.

Claes: ,,Er zijn eigenlijk niet meer dan vijf mogelijkheden: vervangen,
toevoegen, weglaten, verplaatsen en herhalen. Dat alles kan natuurlijk wel op
allerlei verschillende niveaus gebeuren: op het niveau van de klanken, de
woorden, de zinsdelen, de betekenissen, logica, etcetera."

Rijm, bijvoorbeeld, is gebaseerd op het herhalen van klanken.

Inversie ('Op een hond zijn kop stak') is een kwestie van verplaatsen. Een
paradox is: het toevoegen van iets dat op het eerste gezicht onlogisch lijkt
('De tijd stond stil'). En in 'Woensdag gehaktdag' is duidelijk iets weggelaten.

Dit denken in transformaties is ontleend aan de moderne taalkunde, waarin
grammaticale verschijnselen vaak als transformaties beschreven worden. De
vergrotende trap? Die krijg je door een uitgang toe te voegen aan een
bijvoeglijk naamwoord: 'kleiner', 'mooier', 'sterker'. De passieve vorm? Die kan
gezien worden als een transformatie van de actieve vorm: van 'Kees las het boek'
maak je 'Het boek werd door Kees gelezen' door elementen te verplaatsen (je
draait 'Kees' en 'het boek' om), toe te voegen (het hulpwerkwoord en 'door') en
te vervangen ('las' wordt 'gelezen').

Dat klinkt misschien erg theoretisch. Maar er zit ook een heel praktische kant
aan. ,,Ik heb ooit les gegeven in het schrijven van reclameteksten. Ik liet de
studenten oefeningen doen: hoe kun je een gewone bewering zo veranderen dat het
iets bijzonders wordt? Bijvoorbeeld: 'De dikke man zat op een stoel.' Je kunt
zo'n zin omdraaien. 'De stoel zat onder de dikke man.' Dan zie je hem ineens
zitten hè, die dikke man. Dat is wat reclamejongens de hele tijd doen."

Claes heeft ook wel eens alle transformatiemogelijkheden die hij kon bedenken
losgelaten op de zin 'Je t'aime'. Dat was in een Franstalige publicatie. Voor
het Nederlandse 'Ik hou van je' kun je dat natuurlijk ook doen. Daar zouden dit
soort zinnen uit kunnen rollen: 'Ik mag je graag' (understatement), 'Ik doe een
moord voor jou' (overdrijving = hyperbool), 'Jij maakt me gek' (gevolg in plaats
van oorzaak = metonymie), 'Ik kan je wel opvreten' (metafoor), 'Ik hou van je en
ik haat je' (paradox), 'Me Tarzan, you Jane' (bekend citaat = allusie).

LOAD-DATE: 16 May 2015

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2015 NRC Media B.V.
                              All Rights Reserved

                              79 of 127 DOCUMENTS



                                NRC Handelsblad

                              16 mei 2015 zaterdag

Crisis van links:  wij zijn nu allemaal  een minderheid

BYLINE: Stephan Sanders

SECTION: Opinie & Debat

LENGTH: 2335 woorden


De beloften van de minderhedenpolitiek zijn evident: het schimmige begrip
solidariteit wordt ingeruild voor solidair zijn met jezelf en jouw soort mensen
en daarom slaagt links er niet in om de onvrede in verkiezingswinst om te
zetten, schrijft Stephan Sanders.

Rara, hoe kan het dat Europa nu al weer jaren een economische crisis beleeft,
dat de bankensector met zijn cultuur van financiële bluf en hybris daar de
aanstichter van is, en dat ondanks deze objectieve omstandigheden links er niet
of nauwelijks in slaagt die maatschappelijke onvrede in verkiezingswinst om te
zetten. Revolutie is een groot woord, maar je verwacht toch een maatschappelijk
omslag? Een revolutietje, op z'n minst.

Voor alles is tegenwoordig een minderheid te vinden: je hebt er enkel een kleine
voorhoede voor nodig, die de massa het goede - want rebelse - voorbeeld geeft.
Maar waarom volgt die massa niet of nauwelijks?

Laat ik een voorbeeld geven van zo'n revolutietje dat zich pas geleden nog
afspeelde in Amsterdam. Op de late ochtend van 23 maart liep ik even het bezette
Maagdenhuis binnen. Ik werd begroet door drie gekleurde baliemedewerkers, alle
drie in dienst, niet van de revolutie maar van de Universiteit van Amsterdam.
Zij zorgden ervoor dat op dat moment zo'n dertig studenten, blank, zich redelijk
onbezorgd-revolutionair konden ophouden in het bestuurscentrum.

De sfeer was vriendelijk, welwillend, een beetje slaperig nog. Ik zag dat er in
'kleine groepjes uiteen was gegaan' naar verschillende kamers, en realiseerde me
toen pas dat de groep actievoerders een zeer miniem deel uitmaakt van de hele
Amsterdamse studentenpopulatie. Een minderheid die sprak namens zwijgende
meerderheden? Of toch: een minderheid die vooral zichzelf vertegenwoordigt? Wie
ijvert voor democratisering, kan moeilijk al die saaie, niet-activistische
studenten afdoen als onbelangrijke ballast.

In de hal had een jongeman geprobeerd zich zo comfortabel mogelijk te nestelen
in een niet zo comfortabele kantoorstoel, zijn benen rustten op een toegeschoven
bierkratje. Hij keek niet op of om want hij las een boek van de Sloveense
filosoof Slavoj Zizek. Dat vond ik grappig, want kennelijk was de theorie van de
revolutie voor hem belangrijker dan de revolutie zelf, die daar en toen aan de
gang was. Even verderop kwam ik twee jonge studentes tegen, ze zaten op een
matras als vluchtelingen op een vlot. Ze vertelden dat ze hier al die tijd
gelegen, gezeten en geslapen hadden en alleen met grote tegenzin dit beschermde
gebied van vier vierkante meter kapok verlieten.

Een van hen sprak de hoop uit dat de bezetting nog lang zou duren, want ze had
net de huur van haar huis opgezegd. Of beter gezegd: ze had de vriend met wie ze
samenwoonde laten weten dat ze a. niet langer meebetaalde aan het gezamenlijke
huishouden en b. ook geen verdere investeringen meer zou plegen in de
liefdesrelatie. Ik was  aanvankelijk nogal onder de indruk van de radicaliteit
van haar besluiten, maar later dacht ik terug aan de tijd dat ik zelf 19 jaar
was en student, en eigenlijk ook niet zo heel veel meer te verliezen had dan een
rommelig studentenhok en wat onduidelijke seksuele betrekkingen on the side. Het
is in zo'n situatie niet zo moeilijk alles achter je te laten, omdat het niet zo
gek veel is.

Ik snap met terugwerkende kracht steeds beter waarom oud Provo Roel van Duijn
voor zijn  'lieve revolutie' niet langer alle heil verwachtte van 'de
arbeiders', die in de jaren '60 net begonnen aan hun eerste Opel, tv en etage
zonder schoonouders, maar zijn hoop vestigde op het 'provotariaat'; opstandige
jongeren van het alternatieve soort die enkel hun jeugd te verliezen hadden - en
inderdaad, om met Marx te spreken, 'een wereld te winnen'.

In die zin is de klinkende verkiezingsoverwinning van de Conservatieven onder
David Cameron minder bevreemdend dan zij lijkt: de Britse regering heeft de
laatste jaren enorm gesneden in de overheidsuitgaven, maar juist in tijden van
crisis willen mensen houden wat ze hebben - ook al is het geen fortuin. Ze
willen conserveren, veilig stellen, en dat is bijna altijd meer dan een
studentenkamertje. In tijden van relatieve crisis bloeit het conservatieve
instinct eerder op dan het revolutionaire vuur.

Het enige, duidelijke tegenvoorbeeld is de radicaal linkse Syriza-regering in
Griekenland, en daar proberen ze uit alle macht te houden wat ze toch al niet
hadden. De revolutionaire gedachte van Syriza komt toch vooral hierop neer: 'Wij
Grieken hebben recht op de uitzonderingspositie in Europa', wat een politiek
narcisme verraadt en neerkomt op de verwaterde versie van de omineuze leuze
'eigen volk eerst'. Die 'internationale solidariteit' blijkt ineens
verbazingwekkend nationaal.

In algemene zin kan je stellen dat radicaal links er een hoogst romantisch en
onrealistisch idee op nahoudt hoe zo'n revolutie of omwenteling eruit moet zien.
Wie moeten de revolte dragen, welke lichamen, om wat voor belangen te
verdedigen? En in hoeverre kan je nog spreken van een revolutionaire voorhoede,
als er nauwelijks een achterban blijkt te zijn die wil volgen?

Een van de blinde vlekken van revolutionair links is zonder twijfel de culturele
factor: van oudsher was het de onderbouw die de bovenbouw determineerde, de
cultuuretage die geheel zou rusten op sociaal-economische fundamenten. Volgens
de strikte leer waren alleen de arbeidsverhoudingen doorslaggevend, en moesten
al die andere verbanden waaraan mensen waarde hechtten in laatste instantie
begrepen worden als uitingen van 'vals bewustzijn': dat ze Nederlander of Frans
waren, man of vrouw, gekleurd of blank, katholiek, joods of atheïst, nieuwkomer
of gevestigd, stadsbewoner of dorpsgenoot: details die de grote lijn alleen maar
vestoorden. Laten die details nu net de 20ste eeuw hebben bepaald.

Over vals bewustzijn gesproken, Caroline de Gruyter (NRC, 11/5) haalt de al
eerder genoemde filosoof Zizek aan en laat hem smalen: ,,Zelfs verliezers van
dit kapitalisme, zoals mensen die zijn wegbezuinigd en als freelancers harder
werken voor minder geld, kraaien dat ze gelukkig zijn met 'hun nieuwe vrijheid'.
Dom, dom, dom natuurlijk, maar ik voel me toch aangesproken:  bijna mijn hele
werkzame leven al freelancer, en ja: ik ervaar dagelijks de concrete vrijheid
die dat pensioenloze bestaan mij geeft, en een hersenspinsel is het niet. Eerder
een weging van kosten (minder financiële zekerheid) en baten (baas in eigen
tijd)."

Hedendaags links, tot en met de sociaal- democratie aan toe, houdt er nog steeds
ambivalente ideeën op na als het gaat om overzichtelijke schema's: enerzijds
hecht ze aan het duidelijke speelveld waarin de have's tegenover de havenots
staan, want daarover heeft links van oudsher een Verhaal. Anderzijds is
diezelfde tweedeling het eeuwige dreigement waarmee mensen worden opgeroepen
toch vooral niet rechts te stemmen. De tweedeling is nodig voor de politieke
omwenteling of minstens toch de machtsverschuiving, maar tegelijkertijd een
groot gevaar dat  onverminderd op de loer ligt. Het is belofte en schrikbeeld
ineen. Dat verheldert de zaken niet.

Caroline de Gruyter stelt (NRC 11/5) dat ,,een linkse regering vrijwel hetzelfde
economische beleid voert als een rechtse, dat bovendien wordt uitgestippeld door
de 'markten', het IMF, de trojka of door Pimco, één van de grootste
obligatiefondsen ter wereld."

Je zou bijna gaan geloven dat het er vroeger, zo'n veertig jaar geleden, heel
anders aan toeging, maar ik herinner  me nog net dat de regering Den Uyl aantrad
in 1973, het 'meest progressieve kabinet ooit'. Er bestond nog geen EU, geen
euro, en globalisering was een woord  waarvan je amper wist hoe je het moest
spellen: ook toen geen grote kladderadatsch maar een voorzichtig gemanoeuvreer
binnen de 'smalle marges' die Den Uyl zelf uitdrukkelijk benoemde.

Hoe ver moeten we terug in het verleden dat Nederland, volkomen onafhankelijk
van machtige buur Duitsland haar economische beleid bepaalde?

De 'politieke soevereiniteit' van een middelgroot land als Nederland is de
laatste zestig jaar zeer betrekkelijk geweest, ook tijdens de hoogtijdagen van
de verzorgingsstaat, toen de 'leuke dingen voor linkse mensen' toch echt uit
'rechtse bronnen'  werden betaald als aardgas, export, en economisch
rendementsdenken.

Na dat kabinet Den Uyl, dat in 1977 eindigde, kwam het CDA met een
verkiezingsprogramma, met de wat weeïge titel: 'Niet bij brood alleen'. Slechte
poëzie, maar het verwoordde wel scherp de afstand die de partij nam van het
'economisme' en de ruimte die aan culturele en religieuze factoren werd
toegekend.

Dat bleek een vooruitziende visie, want toen in 1989 de Berlijnse muur viel werd
het oude machtswoord van Bertold Brecht gebroken: ,,Erst kommt dat Fressen, dann
kommt die Moral." Maar in de DDR werd niet gehongerd,  - ja,  naar vrijheid -
en toch kwam die omwenteling er, die ook nu nog mag gelden als een van de
weinige, onverdeeld succesvolle revoluties. Vanaf de jaren '60 is de rol van
'culturele identiteiten'  doorslaggevend geweest in de Europese politiek. Eerst
was er de anti-autoritaire golf, die West-Europa overspoelde, al snel gevolgd
door de profileringsdrift van vrouwen, homoseksuelen, gekleurden en migranten,
die hun maatschappelijke status niet langer als een afgeleide wilden zien van
hun sociaal-economische positie: ze eisten rechten, ruimte en openbaarheid, al
viel er over subsidie natuurlijk altijd te praten. Inmiddels drukken etnische,
religieuze en regionale identiteiten een groot stempel op de Europese politiek,
zozeer zelfs dat Labour in Schotland werd weggevaagd door de Scottish National
Party. Een heel landsdeel dat zich verliest in vals bewustzijn? Of toch vooral
het gevolg van de veronachtzaming door Labour van de 'culturele details', die
maar afleiden van de grote, economische lijn.

Al die verschillende culturele identiteiten hebben er voor gezorgd dat het
politieke landschap 'versplinterd' raakt, zoals dat heet. Of moet je zeggen: dat
de valse schijn van eenheid geleidelijk wordt opgeheven. Groot-Brittannië: dit
lichaam dat niet één is.

Aanvankelijk werd er, ook in Nederland in de jaren '70 wat besmuikt gesproken
over wat toen nog het minderhedenbeleid heette: dat gold toen vooral de
'gast'arbeiders en de Caribische migranten van overzee. Maar sindsdien lijkt het
wel alsof er geen einde komt aan de wonderbaarlijke vermenigvuldiging van
minderheden. Het is een lelijk woord, verminderhedisering, maar als er iets is
wat het unificerende Europa nu kenmerkt is het paradoxaal genoeg wel dit: dat
wij ons in toenemende mate definiëren in termen van minderheden. Hele volkeren
doen dat (zie de Grieken), maar ook de Catalanen, Basken en de Schotten, en het
minderheidssucces is zelfs zo groot dat ook meerderheden zich gaan gedragen als
minderheid. De blanke, autochtone bevolking van Nederland schermt met het feit
dat ze onderhand 'minderheid in eigen land' is, de PVV heeft zich de rol van
injustice collectors aangemeten, zoals dat vroeger was voorbehouden aan
radicale, zwarte migrantengroepen. Hetero's hebben met hun Tinder het
Grindr-datingsbeleid van homo's overgenomen, alsof ook zij maar 1:10 keer een
soortgenoot kunnen ontmoeten. De minderheid is onderhand in de meerderheid. De
beloften van de minderhedenpolitiek zijn evident: het schimmige begrip
'solidariteit' wordt nu ingeruild voor solidair zijn met jezelf en 'jouw soort
mensen'; de minderheid heeft chantagemacht, want kan altijd volhouden
'doodgezwegen' en veronachtzaamd te worden, zoals de gewone man in de straat
nooit gehoord wordt door Den Haag. Hetero's besluiten weer vaker te gaan
trouwen, want ze kijken met jaloezie naar de trouwpartijen van hun homovrienden,
die alweer jaren  trendsettend zijn. En de mogelijkheden tot coming out zijn
grenzeloos: van de 'aseksuelen', die vroeger werden weggezet als verstokte
vrijgezel en 'ouwe vrijster' en die nu met hun hernieuwde status pronken, tot de
obesitas patiënt, die geen patiënt is en trouwens bewust obees: van klein gebrek
naar eigen verdienste.

Bij al die nadruk op cultureel verschil, waar links te laat en vooral maar
mondjesmaat oog voor heeft gehad, dreigt nu het universeel menselijke van de
radar te verdwijnen: de mogelijkheid dus om verschillen te overstijgen, en met
elkaar te spreken als burger van een land, inwoner van Europa, als rechtspersoon
binnen een zeker rechtsgebied. Die meta-identiteit dreigt aan het zicht te
worden onttrokken door de al te persoonlijke identiteitspolitiek. Erkenning van
het verschil is noodzakelijk, maar niet noodzakelijkerwijs een aanval op het
universalisme: eerder een aanvulling daarop. Of, zoals de Ghanees-Britse
filosoof Kwame Anthony Appiah stelt: ,,Cosmopolitanism is universality plus
difference."

Markering van culturele verschillen is bedoeld om de blik te scherpen,
verscheidenheid te onderkennen en 'het  universele' niet gemakzuchtig een
synoniem te laten wezen voor: man, blank, hetero, Europees. Niet om blind te
worden voor alles wat niet rechtstreeks correspondeert met de hoogst eigen
'identiteit'. Laat ik de Britse socioloog Frank Furedi citeren, oud trotskist en
verre van een 'identiteitsdenker': ,,Door alles persoonlijk te maken wordt een
debatcultuur onmogelijk. ( ) Ideeën hebben plaatsgemaakt voor identiteit."

Ideeën, en dat zeg ik, zijn uiteindelijk niet te reduceren tot iemands lichaam,
sekse, sociaal-economische positie of etnische achtergrond. De Pakistaanse Tory
kandidaat, de radicaal-linkse bestsellerauteur, de niets ontziende vrouwelijke
manager en de boterzachte pappaman - het zijn geen anomalieën, maar pioniers die
de grenzen verkennen, individuen die zich niet voegen naar het cohort. Ze
belichamen de meest overtuigende minderheid die er bestaat, namelijk van precies
1.

Waarom links niet profiteert van de crisis? Vrij naar Pascal: ,,Het hart kent
zijn redenen die links niet kent."

In hoeverre spreken we van een revolutionaire voorhoede, als er nauwelijks een
achterban blijkt te zijn die wil volgen?


          Stephan Sanders is columnist bij Vrij Nederland.

LOAD-DATE: 18 May 2015

LANGUAGE: DUTCH; NEDERLANDS

GRAPHIC:  / Foto thinkstock

PUBLICATION-TYPE: Krant

JOURNAL-CODE: NH_ART


                         Copyright 2015 NRC Media B.V.
                              All Rights Reserved

                              80 of 127 DOCUMENTS



                                NRC Handelsblad

                              12 mei 2015 dinsdag

Brieven Correcties en aanvullingen

BYLINE: Arnout Maat Bestuurslid Jonge Democraten J. Visser Jan de Kievid Dr. Tom
Kuhlman Abbo de Visser Mieke Bal Marguerite Berreklouw Lerarenopleidster
Hogeschool van Amsterdam Robert Arlman

SECTION: opinie

LENGTH: 1294 woorden



        Topinkomens NPO

Vorige week maandag werd bekend dat zes presentatoren bij de NPO nog steeds meer
verdienen dan de Wet Normering Topinkomens (WNT) voorschrijft. De NPO verschuilt
zich elk jaar achter het feit dat het extra geld door de omroepverenigingen zelf
wordt betaald en niet van belastinggeld. Dat klinkt sympathiek, maar toch is het
gek dat de overheid de WNT voor alle (semi-)publieke topbestuurders streng
handhaaft, behalve voor het 'unieke talent' van Matthijs van Nieuwkerk en
consorten. Diezelfde belastingbetaler waar de NPO zich op beroept, subsidieert
onze staatstelevisie immers niet, zodat zij met commerciële zenders kan gaan
concurreren. Programma's die commerciële zenders aanbieden, hoeft de NPO
namelijk niet te maken. Het is daarom niet erg als het talent dat niet minder
wil verdienen dan Mark Rutte, alsnog de Jack-Spijkermanroute richting RTL of SBS
inslaat.

De NPO kan beter in een aantal jonge en goedkopere talenten investeren in plaats
van in één duur kijkcijferkanon. Alleen dan kan de NPO daadwerkelijk het
onderscheidende karakter dat zij zelf continu pretendeert te hebben, echt
waarmaken.


        Arnout Maat Bestuurslid Jonge Democraten


        Downloaden voor dummies

Hartelijke dank voor uw 'Downloaddienst voor Dummies' (7/5). Nu weet ik
eindelijk hoe ik het werk van anderen gratis illegaal kan downloaden. Kunt u een
volgende keer uitleggen hoe ik gratis illegaal van het openbaar vervoer gebruik
kan maken, andere betalingen kan omzeilen en hoe ik auto- en fietssloten kan
kraken? Op die terreinen ben ik ook nog steeds een dummy en als u toch bezig
bent.


        J. Visser
        Haarlem


        Verenigd Koninkrijk

Media wekken de indruk dat Labouraanhangers massaal zijn overgelopen naar
Cameron. Dat is niet het geval. Vergeleken met 2010 kregen de Tory's
(Conservatieven) nauwelijks meer stemmen: van 36,1 naar 36,9 procent. De grote
verliezer Labour ging nog iets meer vooruit: van 29,0 naar 30,4 procent. Labour
verloor 40 zetels aan de Scottish National Party, die in één keer van 6 naar 56
zetels sprong. In de rest van het Verenigd Koninkrijk haalde Labour 14 zetels
meer dan in 2010.

Maar door het districtenstelsel pakten de verkiezingen verschillend uit. De
Tory's gingen van 306 naar 331 zetels: 3,9 procent zetels meer op totaal 650
Lagerhuiszetels. Bij Labour was het andersom: van 258 naar 232, juist 4,0
procent minder. Bij een stelsel van evenredige vertegenwoordiging zouden de
Tory's met 36,9 procent maar 239 zetels hebben gehaald, lang geen meerderheid.
De opkomst was 66 procent, dus slechts 24 procent van de kiesgerechtigden heeft
op de Tory's gestemd. De regering-Cameron II steunt dus maar op een (kleine)
minderheid van de kiezers en kiesgerechtigden.


        Jan de Kievid
        Utrecht


        Geldcreatie

Klaas van Egmond en Bert de Vries stellen voor dat alleen de staat het recht zou
moeten hebben om geld te scheppen, niet particuliere banken (8/5). Dat zou
betekenen dat banken geen leningen meer kunnen geven: zelfs als een bank alleen
geld kan uitlenen dat rekeninghouders bij haar hebben gestald, wordt geld
geschapen: hetzelfde geld dat wordt uitgeleend, blijft immers ook nog
beschikbaar voor de rekeninghouder. De geldhoeveelheid neemt dus toe met het
bedrag dat wordt uitgeleend. Een bank die geen leningen meer kan verstrekken,
kan niet bestaan en dus is het pleidooi van Van Egmond en De Vries in feite
gericht op het nationaliseren van alle banken. Zouden politici werkelijk beter
zijn in het draaiend houden van een financieel systeem dan met elkaar
concurrerende banken? Bij alle problemen rond de crisis van de laatste jaren
moeten we in het oog houden dat ons financieel systeem ook de welvaartsgroei van
de afgelopen honderd jaar mede mogelijk heeft gemaakt. Hervorming van dat
systeem zijn zeker nodig, maar afschaffing is niet de oplossing.


        Dr. Tom Kuhlman
        Purmerend

Onderzoek naar de financiële crisis heeft bij de heren Van Egmond en De Vries
(hoogleraren Milieukunde) tot de conclusie geleid dat de huidige financiële
problemen opgelost kunnen worden door geldcreatie bij de banken weg te halen, en
bij de overheid te monopoliseren. Nu is het duidelijk dat in de financiële
sector veel mis is gegaan, maar of dit nu de goede weg is?

Geldcreatie ontstaat bij het verstrekken van krediet aan particulieren en
ondernemers. Deze partijen krijgen direct koopkracht tegen de verplichting dit
in de toekomst tegen een rentevergoeding terug te betalen. Het is de rol van de
bank te taxeren of de tegenpartij voldoende kredietwaardig is. Uit eigen belang
mag verwacht worden dat banken dit kritisch doen. Desondanks hebben banken
volgens het artikel op veel te grote schaal uitgeleend in de afgelopen decennia
en daarmee de crisis veroorzaakt. Sterker, Van Egmond en De Vries stellen dat
instabiliteit als deze inherent is aan geldcreatie door private partijen.

Het alternatief lijkt me erger. Je zal voor je hypotheek of
ondernemersfinanciering maar afhankelijk zijn van een staatsbank. In China
kennen ze iets dergelijks: de staatsbanken worden min of meer gedwongen voor de
politiek aantrekkelijke projecten en bedrijven te financieren. De gewone man die
een bedrijfsfinanciering of hypotheek wenst, is genoodzaakt zich tot het
'zwarte' financieringscircuit te wenden. Tenzij er verkiezingen aankomen. Dan is
er een grotere kans dat de geldkraan ook voor hem opengaat.


        Abbo de Visser


        Ramsey Nasr

Graag betuig ik mijn steun en bewondering voor het artikel van Ramsey Nasr
(9/5). Ik heb mijn leven lang een nutteloos vak gedoceerd en uitgeoefend en zie
net als Nasr de opheffing wegens gebrek aan rendement van nutteloze vakken als
een dodelijk gevaar voor de samenleving. Ook is het gebaseerd op rekenfouten van
de eerste orde. Nasrs eigen schitterende loopbaan is een mooi tegenbewijs.


        Mieke Bal
        Amsterdam

Hulde voor Nasrs kraakheldere stuk in Opinie & Debat (9/5). Ik heb het met
verdriet gelezen. Zo heb ik de Montessori Pabo van de Bouwman Academie in
Amsterdam als resultaat van onbaatzuchtig verheffingsdenken van drie generaties
voor mij vermorzeld zien worden door de managers en bestuurders van de
Hogeschool van Amsterdam.

Er kunnen niet genoeg stukken als deze geschreven worden.


        Marguerite Berreklouw Lerarenopleidster Hogeschool van Amsterdam


        Godsdienstregistratie

,,Het was betutteling van de toenmalige vaderlandse overheid, eisend dat iemands
godsdienst werd geregistreerd" (Brieven, 9/5). Oorspronkelijk, voor Napoleon,
was de bevolkingsadministratie een kerkelijke aangelegenheid. Bij de inrichting
van de bevolkingsregistratie door de overheid begin 1800 is rekening gehouden
met de wens van de kerken om de godsdienst te registeren en mutaties door te
geven aan de kerken. De overheid voerde zo de ledenadministratie van de kerken
in Nederland. Daar is pas in de zeventiger jaren een einde aangekomen, na een
rapport van een commissie onder leiding van Van Walsum, toen ex-burgemeester van
Rotterdam. Die commissie had de bredere taak nadere uitvoering te geven aan de
scheiding van kerk en staat. In de zeventiger jaren zijn de kerken daardoor
gedwongen om een eigen ledenadministratie op te zetten. Pas daarna is de
overheid opgehouden de godsdienst van de burgers bij te houden. Zo'n 20 jaar na
de Tweede Wereldoorlog.


        Robert Arlman
        Den Haag


        Correcties en aanvullingen

In Op je flexplek een sculptuur en een Dumas in de postkamer (8/5, p. E6-7)
stond dat het Museum MORE in Gorssel op 24 mei opengaat. De deuren gaan echter
pas op 2 juni open.

In Manager worden? Leer dan filosofie van geschiedenis (9/5, O&D 4-5) staat dat
Schiphol (met bestuursvoorzitter Jos Nijhuis), 700 miljoen moet bezuinigen.
Onjuist. KLM moet dat bedrag gaan besparen.

LOAD-DATE: 12 May 2015

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NH_ART


                         Copyright 2015 NRC Media B.V.
                              All Rights Reserved

                              81 of 127 DOCUMENTS



                                NRC Handelsblad

                               8 mei 2015 vrijdag

Partijkopstukken sneuvelen en nieuwe leiders dienen zich aan  ;
Winnaars en verliezers   Kritiek op 'oud' kiesstelsel    De peilers  zaten er
naast

BYLINE: Door onze correspondent Titia Ketelaar

SECTION: In het nieuws

LENGTH: 1491 woorden


PartijenLabour-voorman Ed Miliband zou vertrekken, bij de LibDems wankelt Nick
Clegg en bij de Tories dient Boris Johnson zich aan als volgende leider. En
UKIP-leider  Farage  wint weer geen zetel.

Londen. Labour-leider Ed Miliband zou vanmiddag zijn aftreden bekendmaken. De
oppositiepartij verloor vannacht niet alleen in Schotland zetels, maar ook in
Engeland en Wales. Alleen in Londen veroverde ze enige districten.

Miliband noemde het vanochtend ,,een zeer teleurstellende en moeilijke nacht".
Hij wist zijn eigen zetel in Doncaster North te behouden.

Tot de exitpolls gisteravond leek het erop dat Miliband evenveel kans had als
opponent David Cameron om premier te worden. Hij had een relatief goede campagne
achter de rug. Hoewel zelf impopulair, leek de kiezer de plannen van zijn partij
te waarderen. Maar de uitslag maakte duidelijk dat zij meer vertrouwden op het
bewezen economische beleid van Cameron dan op beloftes.

Ed Miliband kwam in 2010 aan de macht, na de verkiezingsnederlaag van toenmalig
premier Gordon Brown en na een verbeten strijd met zijn broer David. Dat was
niet alleen een broedertwist, maar ook een richtingenstrijd. Ed zette zich, in
tegenstelling tot David, af van de politiek van Brown en  Tony Blair. Hij ging
een linksere koers  varen.

Het grote probleem was dat hij bleef praten in abstracte taal - 'predistributie'
was een tijd zijn favoriete term. Dat deerde niet zolang Labour vóór stond in de
peilingen; en dankzij de bezuinigingsmaatregelen van de regering was dat zo. Tot
de economie ging groeien, en Milibands verhaal over stijgende levenskosten
minder aansloeg. De kiezer zag in hem nooit een premier. Miliband bleef een
nerd, een beeld dat door de Conservatieven (en conservatieve pers) dankbaar werd
uitvergroot.

Het kiesdistrict dat de burgemeester van Londen zal vertegenwoordigen, Uxbridge
& Ruislip, is zo veilig Conservatief dat Johnson alle tijd had campagne te
voeren in andere delen van het land. Voor Johnson (50) begint met deze
voorspelde winst zijn strijd om het leiderschap van de Conservatieve Partij. Hij
wil premier worden, en Cameron gaf enkele weken geleden  aan het na de komende
vijf jaar welletjes te vinden.

Maar Cameron had al moeite de orde in zijn partij te bewaren. Met drie of vier
mogelijke troonpretendenten, die allemaal rechtser en eurosceptischer dan de
premier zijn, wordt  dat opnieuw moeilijk. Met zijn kleine meerderheid in het
Lagerhuis is het zaak dat álle Conservatieve parlementsleden zich aan de
partijlijn houden. Tot nu toe kon Cameron rekenen op de steun van de
Liberaal-Democraten als de rechtervleugel van zijn eigen partij tegen een
voorstel stemde.

Vraag is hoe Johnson het gaat doen als Lagerhuislid. Zijn vorige termijn was
allerminst succesvol. Aan de andere kant zijn er weinig Britse politici die zó
herkenbaar zijn dat me ze bij de voornaam worden genoemd - de politiek kan een
dergelijk cultfiguur gebruiken.

Om op te letten: wat gebeurt er met Londen? Johnson is nog tot 2016 burgemeester
en heeft dus een dubbelfunctie (en is daarnaast ook nog columnist voor The Daily
Telegraph en schrijver van boeken). Laat hij de stad versloffen en opent hij
daarmee de weg voor een Labour-burgemeester in de hoofdstad?

Het drama van Labour werd zichtbaar in Morley and Outwood, het kiesdistrict van
schaduwminister Ed Balls. Het verlies in Schotland werd verwacht. Dat de partij
geen zetels van de Conservatieven wist te  winnen, is lastig. Maar dat zelfs
zetels die ze stevig in handen leken te hebben, verloren gingen, werd niet
verwacht.  Hij was de rechterhand van Ed Miliband. Diens linkerhand,  Douglas
Alexander, schaduwminister van Buitenlandse Zaken. verloor zijn Schotse district
aan een twintigjarige onbekende studente van de SNP. Ook de Schotse
partijleider, Jim Murphy, verloor zijn zetel.

De 48-jarige Balls symboliseerde het economische beleid van Labour. De stemmen
op UKIP betekenden Balls' ondergang. Een deel van zijn achterban (working
class-kiezers) stemde daarop. Labour zag UKIP te lang als een rechtse partij die
louter stemmen afsnoepte van de Conservatieven en eurosceptici trok. Maar de
onvrede zit dieper: UKIP-stemmers voelen zich achtergesteld. Ze profiteerden
niet van de economische groei (onder Labour), en werden hard geraakt door de
crisis (onder Labour).

Om op te letten: Labour zal in een existentiële crisis raken. De kiezer was
duidelijk niet vatbaar voor het argument dat de partij ervoor zou zorgen dat de
economische groei onder haar beter verspreid en verdeeld zou worden, noch met
haar beloftes de banken, energiegiganten en belastingontwijkende rijken aan te
pakken.

Het is een schrale troost voor de Liberaal-Democraten dat Nick Clegg zijn zetel
heeft weten te behouden. Van de 57 zetels verloren de liberalen er in ieder
geval 46. Veteranen als Simon Hughes (32 jaar in het Lagerhuis) en Vince Cable
(18 jaar in het Lagerhuis) zijn gesneuveld, net als staatssecretaris van
Financiën Danny Alexander, en voormalig partijleider Charles Kennedy. Het
vertrek van Hughes en Cable , beiden in de linkervleugel van de partij, toont
aan dat de kiezer de samenwerking met de Conservatieven de partij niet vergeeft.
LibDemmers staan bekend om hun inzet voor de inwoners van hun kiesdistricten, en
om hun lokale organisatie. Het was onvoldoende. De 48-jarige Clegg redde het in
Sheffield Hallam vooral doordat Conservatieve kiezers tactisch hebben gestemd,
daartoe onder meer opgeroepen door The Times.

De verwachting is dat Clegg aftreedt. Hij hintte daar zelf al op in zijn
overwinningstoespraak. Zijn mogelijke opvolger is Tim Farron,  voormalig
partijvoorzitter, en favoriet bij de achterban. De linkse Farron maakte geen
deel uit van de coalitie, en stemde tegen de verhoging van het collegegeld. Die
belofte - die de partij brak - heeft er mede voor gezorgd dat de LibDems niet
meer werden vertrouwd.

Om op te letten: Wat gaat Nick Clegg doen? Blijft hij Lagerhuislid - en
belangrijk voor Europa - zal hij vanuit het Britse parlement campagne voeren
vóór lidmaatschap van de Europese Unie?

,,Een stevig wind waait door de grootste Schotse vallei". Met die woorden gaf
Alex Salmond vanochtend aan wat er zich in Schotland heeft voltrokken. Zoals
voorspeld heeft de Scottish Nationalist Party daar vrijwel alle zetels gewonnen.

Salmond (60) stapte in september nog op als premier van Schotland, na het
teleurstellende resultaat van het referendum over onafhankelijkheid.
Vijfenvijftig procent van de Schotten stemde tegen,  het belangrijkste
strijdpunt van de partij bleek niet dat van de bevolking.

Nu is hij Lagerhuislid, in een parlement waar zijn partij de derde van het land
is geworden. Vanuit Westminster zal Salmond proberen zoveel mogelijk voor
Schotland  te regelen, en hij is een gewiekst politicus.

De Schotse kiezer vertrouwde Labour noch de LibDems. De beloftes over meer
autonomie tijdens de referendumcampagne zijn volgens velen loos gebleken.   Voor
de partij komt het niet slecht uit dat Cameron opnieuw premier is. Het is
makkelijker zich af te zetten tegen een Conservatieve regering die zal doorgaan
met bezuinigen dan tegen een Labour-regering met wie zij meer gemeen had. En
volgend jaar zijn er opnieuw verkiezingen in Schotland, dan voor het Schotse
parlement.

Om op te letten: Salmonds relatie met zijn opvolgster, Nicola Sturgeon. Zij is
de partijleider en de premier. Zal hij zich kunnen schikken naar haar wensen? Of
zal er een machtstrijd tussen Edinburgh en Londen ontstaan?

Weer is het Nigel Farage niet gelukt. De partijleider van de UK Independence
Party kreeg geen zetel. Hij zou opstappen als partijleider, maar blijft
europarlementariër. Farage was gewaarschuwd. South Thanet was minder makkelijk
te winnen dan North Thanet. Het zuidelijke district in Kent kent grote
Conservatieve bolwerken, zoals vanochtend bleek.

Tegen wil en dank is Douglas Carswell hiermee de belangrijkste man binnen de
partij geworden. Hij is de enige die een zetel kreeg. Carswell wil dat de
Britten hun lidmaatschap van de EU opzeggen. Maar over immigratie is hij
aanzienlijk milder dan Farage, met wie succes van UKIP direct samenhing. Al is
hij een voormalig bankier en ging hij naar een privéschool. Farage (51)  is de
verpersoonlijking van de gewone man. Door hem groeide UKIP uit tot de partij die
zij nu is. Oppositie tegen de EU was UKIP's raison d'être, maar onder Farages
leiding verbreedde vanaf 2006 het partijprogramma. Grip op de Britse kiezer
kreeg de partij in 2010 toen Farage profiteerde van de stemming onder de
kiezers, die het gevoel hebben hun kinderen het niet beter krijgen. Hij richtte
zich op de thema's die populistische partijen elders in Europa ook populair
maken: nationalisme, protectionisme, een afkeer van politieke elites, en vooral
immigratiebeleid.

Om op te letten: Hoe gaan de Conservatieven hierop reageren? Hun steeds
rechtsere retoriek van de afgelopen twee jaar kwam door de opmars van UKIP.
Carswell is pragmatischer. Verzacht de toon van de Tories?

LOAD-DATE: 8 May 2015

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2015 NRC Media B.V.
                              All Rights Reserved

                              82 of 127 DOCUMENTS



                                NRC Handelsblad

                              2 mei 2015 zaterdag

De machtigste  straat van het koninkrijk

BYLINE: Door onze correspondentTitia Ketelaar

SECTION: Weekend

LENGTH: 2751 woorden


Britse verkiezingen 10 Downing Street is  de ambtswoning van de Britse premier
en het centrum van de macht. Hoe ligt het land erbij in de veertien andere
Downing Streets in Engeland en Wales? Een rondreis aan de vooravond van de
verkiezingen.

Het is de bekendste Britse voordeur: blinkend zwart, met een koperen 10 erop, en
een agent ernaast. Als hij open zwaait, komt de premier naar buiten en zegt iets
tegen het land. Of hij laat een andere regeringsleider binnen. Het is goed
mogelijk dat de dag na de verkiezingen van 7 mei hier de verhuisauto's
voorrijden. Het kan ook dat de huidige bewoner, David Cameron, in zijn
ambtswoning blijft.

Downing Street is maar een klein, doodlopend Londens straatje, met vier huizen.
Maar het is de bekendste straat van het land. Het is het centrum van de macht.

Downing Street heet naar Sir George Downing, minister van Financiën onder Oliver
Cromwell en koning Charles II (1623-1684). Downing was verantwoordelijk voor de
aankoop van New Amsterdam, het huidige New York. Dat weten vermoedelijk weinig
Britten meer. In elk geval was hij belangrijk genoeg om in heel Engeland en
Wales straten naar zich vernoemd te krijgen. Er zijn er nog veertien.

Hoe ligt het koninkrijk erbij in die andere Downing Streets? Die niet permanent
worden bewaakt door agenten achter stalen hekken? Hoe is het achter die andere
voordeuren - wit, bruin, blauw of groen, bijna altijd met glas erin?

De veertien andere straten liggen in steden, voorsteden en op het platteland. Ze
zijn arm en rijker, er wonen en werken gewone Britten: een automonteur, een
bouwvakker, een IT-consultant, een manager, een student, een werkeloze,
gepensioneerden. Samen vormen die straten met dezelfde naam een dwarsdoorsnede
van de Britse samenleving.

In de andere Downing Streets zien ze zelden  een politicus. ,,Niemand neemt de
moeite", zegt klassenassistente Katrina Joesbury (36) in het dorpje South
Normanton, ten noorden van Nottingham. En in Llanelli, in Wales, zegt Peter
Bryant (74) verongelijkt: ,,Politici kijken je in de ogen en liegen. Dat is niet
iets van nu hoor, dat gaat al jaren zo."

Toch zou de volgende bewoner van de Londense Downing Street er eens een kijkje
moeten nemen. Dit is waar het beleid dat hij maakt, neerdaalt. Wat het effect is
van het ,,economische plan voor de lange termijn", zoals premier Cameron het zo
graag noemt.

Vijf jaar geleden kregen de Britten hun eerste naoorlogse coalitie: een regering
van Conservatieven en Liberaal-Democraten. En het roer ging radicaal om. Niet
alleen door de bezuinigingen die een oplossing moesten bieden aan de diepste
economische crisis sinds de  Grote Depressie van de jaren 30, met een
begrotingstekort dat destijds dat van Griekenland evenaarde. Maar ook door de
overtuiging dat de overheid na dertien jaar Labourbestuur een stap terug moest
doen.

,,Wij geloven dat het tijd is de macht over het land te verdelen; en te erkennen
dat we alleen vooruitgang boeken als we mensen helpen hun eigen leven te
verbeteren", schreven David Cameron en Nick Clegg in hun coalitieakkoord van
2010.

Zo kwamen er free schools, waar ouders, docenten of religieuze groepen zélf het
leerprogramma bepaalden, en die niet langer onder gemeentelijk toezicht vallen.
Huisartsen kregen macht bij de inkoop van zorg. Gepensioneerden kregen voor het
eerst onbeperkte toegang tot hun aow. Politiecommissarissen worden sindsdien
gekozen.

De grootste verandering vond  plaats in de bijstand, waar volgens minister Iain
Duncan Smith te lang een cultuur van ,,recht op een uitkering" heerste. Bijstand
was ,,geen levensstijl"; het moest lonen om te werken. Er kwam een maximum van
500 pond (698 euro) per week voor een gezin met kinderen aan bijstand. Iedereen
werd opnieuw getest op arbeidsongeschiktheid, er kwamen voorwaarden voor
jeugdwerkloosheiduitkeringen, en een belasting op overtollige kamers in sociale
woningen (de bedroom tax).

Intussen is het Verenigd Koninkrijk met 2,8 procent dit jaar een van de snelste
economische  groeiers van Europa. Het begrotingstekort daalde met meer dan de
helft. En ook de werkloosheid daalde: van 8 naar 5,6 procent. Maar hoe ziet de
werkelijkheid achter zulke cijfers eruit?

Wie door het Verenigd Koninkrijk trekt, ontdekt al snel dat de levendigheid van
de metropool en het zuidoosten niet de norm zijn. Londen is een welvarend eiland
in een land dat droomt van snel internet. Of een bus die vaker dan één keer per
dagdeel gaat.

In Londen kom je zelfs in de armste wijken hippe koffieketens tegen, en kun je
bijna 24 uur per dag boodschappen doen. De kloof tussen arm en rijk is er enorm
- in dezelfde deelgemeente vind je volgepropte sociale woningbouwflats tussen
straten vol superrijke Russen en Arabieren - maar de energie is overal. De
horizon staat vol bouwkranen, nieuwe winkels en restaurants openen in een niet
aflatend tempo.

Buiten de metropool heeft de echte bakker lang geleden zijn deur gesloten. De
enige overgebleven middenstand is vaak een buurtwinkeltje, het enige
entertainment een pub. Het leven is er trager.  Zodra je buiten de hoofdstad
bent, neemt men alle tijd.

Vreemdelingen vallen er onmiddellijk op - en natuurlijk wordt ook hier gesproken
over immigratie. Maar vaker over de drukte bij de huisarts, de kwaliteit van de
school om de hoek, de zorg over de eigen wijk en straat. En altijd en overal
praten de Britten over het effect van de economische crisis op hun eigen leven.

Neem Smethwick, net buiten Birmingham, de tweede stad van het Verenigd
Koninkrijk.  In de jaren zestig kwam de Amerikaanse burgerrechtenactivist
Malcolm X er nog kijken hoe gesegregeerd het land was. Nu heb je er een
Indiaas-Pools-Britse supermarkt.

Downing Street is: een vervallen pub, een stuk braakliggend terrein, een
bedrijfje dat fietszadels maakt, een verkoper van banden, en een trouwlocatie
die er uitziet als een conferentiecentrum.

Imran Khan (42) van nummer 5 heeft best tijd om te praten. Hij hangt tegen de
pilaar naast de ingang van de I.S. Garage. Binnen is het leeg. ,,Het is stil.
Nee, niet alleen vandaag, maar de afgelopen twee, drie jaar. 200 pond voor een
reparatie, dat is te  duur voor veel mensen. Daarvoor kun je boodschappen doen
voor een heel gezin. We staan hier en drinken thee. Het is nu elf uur, en we
hebben nog geen auto gezien. Het is traag, traag."

Buurman Zeshan Iqbal (21), de zoon in J  & Son Metal Works op nummer 4, komt
buurten. ,,Het is doodstil", beaamt hij. ,,Natuurlijk maak ik me zorgen, ik duim
voortdurend dat het beter gaat. We zitten hier al heel lang. Het is de zaak van
mijn vader, ik ben opgehouden met mijn opleiding om hem te helpen."

Hoe anders in het zuiden. In Downing Street in Farnham, op forensafstand van
Londen, heeft Andy Dunning (33) in zijn tatoeagewinkel nauwelijks tijd om te
praten. Hij is pas vijf minuten open, er zit al een klant in de stoel, en een
ander wacht geduldig. Tijdens het praten tekent hij ook nog een nieuw ontwerp
voor een tatoeage, een opengevouwen waterlelie.

Zijn winkel zit tussen een Franse lingeriewinkel, een winkel waar je
avondkleding kunt huren, een 'tegelboetiek', een warme bakker, een ouderwetse
slager. Hij heeft elders nog een winkel en opende dit filiaal pas een jaar
geleden. Binnenkort komt er een derde tatoeagewinkel bij. ,,De zaken gaan goed",
zegt Dunning. ,,Men komt terug naar de binnenstad om te winkelen, in plaats van
online te kopen. Er staan hier nog maar een paar winkels leeg."

De kloof tussen, ruwweg, noord en zuid is al veel ouder. Hij was er onder de
Labour-regeringen van Tony Blair en Gordon Brown, vanaf 1997. Maar eigenlijk al
sinds de sluiting van de zware industrie in de Midlands en de focus op
financiële dienstverlening in Londen in de jaren zeventig en tachtig van de
vorige eeuw.

Sociaal geograaf Danny Dorling van de University of Sheffield concludeerde in
2007 dat er in het noorden ,,eilanden van welvarendheid in een zee van armoede"
waren. In het zuiden zag hij het tegenovergestelde. Die tegenstelling is de
afgelopen vijf jaar groter geworden.  De bezuinigingen op de overheid -
ideologisch en economisch - raakten het noorden harder dan het zuiden omdat daar
meer overheidsbanen waren. Wales, het noordoosten en het noordwesten van
Engeland zagen 8 procent van de banen in die sector verdwijnen, Londen en het
zuidoosten slechts 2,5 procent. En die klap werd in het noorden niet opgevangen
door de particuliere sector. Voor elke twaalf banen die er in Londen bij kwamen,
kwam er daar maar één bij.

Dat heeft zijn weerslag. De hervormingen van Iain Duncan Smith waren erop
gericht mensen uit de bijstand, en aan het werk te krijgen. Maar als er geen
banen zijn, gaat dat niet. De belofte om iedereen minder afhankelijk van de
overheid te maken, klinkt dan heel anders.

Het tekort aan banen zorgde er bovendien voor dat vier van de vijf huishoudens
juist extra bijstand nodig hadden. En wie wél werk heeft, heeft het moeilijk.
Het gemiddelde inkomen per huishouden ligt door stijgende kosten van het
levensonderhoud en bevroren lonen nu 2 procent lager dan in 2010.

Nog een somber getal: verzekeraar Legal & General concludeerde in november dat
Britse huishoudens na baanverlies 29 dagen verwijderd zijn van het aanvragen van
een uitkering of hulp van vrienden en familie. Dat is een gemiddelde. In Wales
is dat zeven dagen. In Londen 83.

In Newport, een stad in Wales, heeft het baanverlies bij de overheid diepe
sporen getrokken. De afgelopen vijf jaar ging ook nog eens de staalfabriek
failliet, sloot een grote bakkerij. Panasonic maakt zijn schakelborden nu in
Vietnam. In de binnenstad staan de prachtigste gebouwen leeg, de winkelstraat
zit vol gokkantoortjes, poundshops en andere goedkope ketens.

Downing Street ligt er in het oosten van de stad, in een volksbuurt. Aan het
einde van de straat begint de levendigheid: deuren staan open, er liggen
kinderfietsen, een jongetje rent op blote voeten en in zwembroek over straat.

Het is het vijfjarige zoontje van Kate Dowdeswell (35). Ze zit met familie in de
tuin bij moeder Linda, op nummer 58. Zelf woont ze op 45, zus Laura woont op 53.
,,De buurtafhaal is van ons, fish and chips. De zaken gaan weer wat beter, maar
dit is een arme buurt." Ze zegt: ,,Alles is duurder geworden: alle rekeningen
zijn dubbel zo hoog geworden. En dan gaat er ook nog belasting af. Mam zorgde
voor mijn zoontje, ik kon de kinderopvang niet betalen." Nu gaan de drie
kinderen naar school.

,,Er moet iemand aan de macht komen die het niet alleen voor het geld doet",
meent in Liverpool de net twintig geworden Chloe Willingham. In haar dikke
Liverpudlian-accent zegt ze: ,,Ik snap dat er regels en bezuinigen moeten zijn.
Dat is niet erg, zolang er maar een reden wordt gegeven en iemand het vanuit een
goed hart doet. Dat idee heb ik nu niet."

Haar Downing Street ligt in Everton, een typisch blanke volkswijk. Met veel
dichtgetimmerde winkels, afhaalrestaurants, drie bookmakers, drie lommerds, en
twee supermarkten die zich specialiseren in diepvrieseten. Het is een van de
armste wijken van het land. Mannen leven hier bijna acht jaar korter dan het
landelijk gemiddelde, vrouwen 4,5 jaar. De slager zegt: ,,Working class? Hier?
Hier heeft men uitkeringen."

Een zelfgeschreven bord in zijn winkel adverteert voor de Kerstclub. Nu al
sparen 23 bewoners 1 pond per week zodat ze zich met Kerst vlees kunnen
veroorloven.

Chloe Willingham is ook werkloos, en het is moeilijk om rond te komen, vertelt
ze. Van haar uitkering van iets meer dan honderd pond per week gaat er alleen al
naar de huur zeventig pond. ,,Ik stond onder toezicht. Vroeger was er geld om
mensen zoals ik te helpen als je meerderjarig werd. Hoe je een huis moest vinden
enzo. Daar hebben ze op bezuinigd. Nu moet je het zelf maar uitzoeken."

Niet dat ze te neergeslagen is. Er komt een grote lach op haar gezicht: ,,Ik ben
zwanger, twee maanden nu. Uiteindelijk wil ik gaan studeren, vooruitkomen in het
leven. Maar eerst de baby, en als die een paar maanden is, een baan."

In Downing Street in Preston, even ten noordoosten van Manchester, klinkt
eenzelfde verhaal over schaarste aan het eind van de maand. En eenzelfde
optimisme. Twee straatschoffies van een jaar of zeven halen een prullenbak leeg.
Ze zijn op zoek naar blikjes, koper, en andere metaalresten. Misschien halen ze
wel ,,vier pond", ,,nietes, twee pond elk" op. Daar willen ze nieuwe gympen van
kopen.

Bouwvakker David Ball (39) op nummer 10 zegt: ,,Na vijf slechte jaren kan het
niet opeens goed gaan, wel? Maar ik geloof echt dat nu het omslagpunt is. Ik ben
van het type 'het glas is niet half leeg maar half vol'."

Hij legt  funderingen, in het hele noordwesten. ,,Alle aannemers geloven dat het
opkrikt. De komende twee, drie jaar zullen overal huizen worden gebouwd."

Schoonmaakster Jo Hague (40) uit Nottingham, waar Downing Street ook in een wijk
vol sociale woningen ligt, merkt ook dat het beter gaat: ,,Mijn man werkt aan de
weg. Ja, daar is weer genoeg te doen, er wordt voortdurend asfalt gelegd."

Dat zal minister van Financiën George Osborne als muziek in de oren klinken. De
afgelopen twee jaar sprak hij regelmatig over de ,,herbalancering" van de
economie, en deed beloftes over de bouw van een hogesnelheidslijn van Londen
naar Birmingham, de HS2. Hij ziet een renaissance van de industrie voor zich.
Als Osborne buiten Londen te zien was, was het met geel hesje en helm tijdens
werkbezoeken aan autofabrieken in Noord-Engeland.

De industrie die er nu is, vraagt echter om  hoogopgeleide werknemers. Je merkt
het in plaatsen als Linthwaite, of Halesowen, een forenzenstad bij Birmingham.
De Downing Streets zijn hier straten voor de middenklasse. Waar de
uitkeringsmaatregelen de armsten hebben geraakt, en belastingmaatregelen de
rijksten, kwamen zij relatief ongeschonden deze jaren door - of ze nu in het
noorden of zuiden wonen.

In Downing Street in Halesowen is het doodstil, vrijwel iedereen is aan het
werk. Muhammad Mahmood (39) heeft een dag vrij, en is bezig om met een
hogedrukspuit zijn gevel schoon te maken.

Hoe je de afgelopen jaren bent doorgekomen, hangt van het soort werk af dat je
doet, zegt hij. Mahmood werkt als IT-consultant: ,,Volgens mij gaat het beter,
er zijn meer kansen, maar de regering moet wel iets extra's voor de Midlands
doen. Birmingham is de tweede stad van het land, ze zou bedrijven moeten
stimuleren zich hier te vestigen in plaats van in Londen. De hogesnelheidslijn
is een begin, maar geen oplossing. Bovendien zal het nog jaren duren voor die af
is."

Downing Street in Linthwaite kijkt uit over het dal met de rivier de Colne, waar
eens wolspinnerijen stonden.  Chris James (41): ,,Als je bereid bent alles aan
te pakken en te reizen, is er genoeg werk. Hier was het altijd allemaal textiel,
maar dat is helemaal naar het buitenland gegaan. Het is nu meer zakelijke
dienstverlening, en natuurlijk Thornton & Ross [een farmaceutisch bedrijf]."

James  zegt dat zijn vrouw en hij het beter hebben. ,,Dat komt misschien omdat
we allebei van baan zijn veranderd. Ik was technicus, en ben nu manager. Zij
werkte als scheikundige en is nu verloskundige."

Niet dat het zuiden geen problemen heeft. De bevolkingsgroei en het tekort aan
huizen zorgen ervoor dat betaalbare woningen schaars zijn. Student Lorenz
Pallhuber (22) woont nu nog in Downing College, achter Downing Street in
Cambridge, overigens vernoemd naar de kleinzoon van Sir George. Rond grote
groene grasvelden liggen de verschillende trappenhuizen waar de 650 studenten
wonen.

De Oostenrijker heeft net een baan aangeboden gekregen bij Google in Londen,
waar de huurprijzen ver boven het landelijk gemiddelde liggen: ,,Van het salaris
straks had ik in Oostenrijk veel meer overgehouden, en in Berlijn had ik als een
koning kunnen leven."

Het is opvallend hoe flegmatiek de Britten deze vijf jaar hebben ondergaan.
Massale demonstraties zijn uitgebleven. Geklaagd wordt er ook niet, in geen van
de Downing Streets. Eerder geconstateerd dat het vijf zware jaren waren. En dat
de man in de Londense Downing Street niet aanvoelt hoe het elders is. ,,Hij moet
eens begrijpen hoe het voor gewone mensen is", zegt schoonmaakster Jo Hague.

Dat zou betekenen dat Ed Miliband donderdag wint. Labour heeft volgens de kiezer
meer oog voor de gewone man. Maar de Conservatieven en David Cameron worden nog
altijd meer vertrouwd als het om economisch herstel gaat. Zie daar de
patstelling in de peilingen.

Buiten het rijke Londen dromen ze van een bus die vaker dan eens per dagdeel
rijdt

De bewoners sparen 1 pond per week zodat ze zich met Kerst vlees kunnen
veroorloven

LOAD-DATE: 2 May 2015

LANGUAGE: DUTCH; NEDERLANDS

GRAPHIC:  / Vlnr: Cambridge; Liverpool; Linthwaite; Dara Heneghan in Chippenham;
Llanelli; Imran Khan in Smethwick / Vlnr: Nottingham; South Normanton; David
Ball in Preston; Ashton under Lyne; Londen; Andy Dunning in Farnham  / Downing
Streets

PUBLICATION-TYPE: Krant

JOURNAL-CODE: NRC Handelsblad


                         Copyright 2015 NRC Media B.V.
                              All Rights Reserved

                              83 of 127 DOCUMENTS



                                NRC Handelsblad

                              2 mei 2015 zaterdag

Steeds meer bereid met kernwapens te dreigen

BYLINE: Graham Allison Dimitri Simes

SECTION: Opinie & Debat

LENGTH: 4161 woorden


Militair staat Rusland sterker dan economisch, dus steeds meer Russen willen
militair reageren op het Westen, aldus  Graham Allison en Dimitri Simes.

Na de val van de Sovjet-Unie merkte Richard Nixon op dat Amerika wel de Koude
Oorlog, maar nog niet de vrede had gewonnen. Sindsdien hebben drie  presidenten
die taak nog altijd niet volbracht. Integendeel, de vrede lijkt steeds verder
buiten bereik. Het gevaarlijkst zijn de meningsverschillen over het
internationale bestel en over de voorrechten van de grootmachten in hun directe
omgeving - twistpunten die in het verleden tot de grootste conflicten hebben
geleid. Deze vormen ook de kern van de westerse spanningen met Rusland en - nog
onheilspellender - met China. Nu is de meest nijpende uitdaging de aanhoudende
crisis in Oekraïne. Daar zijn de griezelige echo's te horen van de
gebeurtenissen die een eeuw geleden leidden tot de ramp die we kennen als de
Eerste Wereldoorlog. Vooralsnog houdt het dubbelzinnige tweede akkoord van Minsk
stand en is te hopen dat dit leidt tot verdere akkoorden die de terugkeer van
een hete oorlog tegengaan.

In de VS en Europa  vinden velen  dat een hervatting door Rusland van zijn
historische imperialistische missie het beste kan worden voorkomen door het
garanderen van de onafhankelijkheid van Oekraïne. Anders zou Rusland het
voormalige Sovjetrijk weer opbouwen en heel Europa bedreigen. Omgekeerd zijn
veel Russen wel bereid om de soevereiniteit en territoriale integriteit van
Oekraïne te erkennen (met uitzondering van de Krim), maar de veiligheid aan de
westgrens vergt wel een speciale relatie met Oekraïne en een zeker respect dat
in de invloedssferen van grootmachten te verwachten is. Meer in het bijzonder
behelst het sentiment van de Russische gevestigde orde dat het land nooit veilig
kan zijn als Oekraïne tot de NAVO toetreedt of lid van een vijandige
Euro-Atlantische gemeenschap wordt. Uit dit oogpunt valt voor een Rusland dat
machtig genoeg is om zijn nationale veiligheidsbelangen te verdedigen, niet te
onderhandelen over een neutrale status van Oekraïne.

Na de val van de Sovjet-Unie in 1991 lag Rusland op zijn knieën en was het
afhankelijk van Westerse hulp, terwijl het de handen vol had aan interne zaken.
In die context was het niet verwonderlijk dat de Westerse leiders gewoon werden
om aan de Russische perspectieven voorbij te gaan. Maar sinds Vladimir Poetin in
1999 de macht heeft overgenomen, gaat hij voor in een hernieuwd besef van
Rusland als grootmacht. Gesteund door groeiende olie- en gasproductie  die in de
vijftien jaar van zijn bewind tot een verdubbeling van het Russische bbp
leidden, laten de Russen zich steeds minder welgevallen.

De Amerikanen zouden nog eens stil moeten staan bij de gebeurtenissen in de
aanloop naar de Japanse aanval op Pearl Harbor en het begin van de Amerikaanse
deelname aan de Tweede Wereldoorlog. In 1941 straften de VS de Japanse agressie
op het Aziatische vasteland met een vrijwel volledig embargo op olieleveranties.
Helaas onderschatte Washington hoe drastisch Japan zou reageren. Als een van de
naoorlogse 'wijze mannen' merkte minister van Buitenlandse Zaken Dean Acheson
later op dat de Amerikaanse regering zich niet had verkeken op de plannen van de
Japanse regering in Azië of op de vijandigheid die ons embargo zou oproepen,
maar wel op de ongelooflijk hoge risico's die generaal Tojo zou nemen om zijn
doel te bereiken. Niemand in Washington besefte dat hij en zijn bewind de
verovering van Azië niet zagen als de vervulling van een ambitie, maar als iets
waar het voortbestaan van het bewind vanaf hing. Het was voor hen een zaak van
leven en dood.

Enkele dagen voor Pearl Harbor hield de Japanse speciale gezant Saburo Kurusu
Washington nog voor dat 'het Japanse volk van mening is dat economische
maatregelen een veel doeltreffender oorlogswapen zijn dan militaire maatregelen,
dat het door de Verenigde Staten onder zware druk wordt gezet om aan het
Amerikaanse standpunt toe te geven en dat vechten de voorkeur heeft boven
toegeven aan de druk'. Toch kwam het Japanse antwoord op de Amerikaanse
economische oorlog voor de Verenigde Staten als een verrassing, waarbij bijna
2500 doden vielen en een groot deel van de Amerikaanse vloot in de Pacific tot
zinken werd gebracht.

Een duidelijke waarschuwing  zijn de prognoses waarop de Amerikaanse regering
zich de laatste jaren heeft gebaseerd inzake de gevolgen van belangrijke keuzen
in het buitenlands beleid tegenover Irak, Libië en Syrië. Zou een Amerikaanse
reactie op de Russische acties in Oekraïne een confrontatie uitlokken die tot
een Amerikaans-Russische oorlog leidt? Die mogelijkheid lijkt bijna ondenkbaar.
Maar als we iets als 'ondenkbaar' zien, moeten we altijd beseffen dat dit geen
uitspraak is over wat in de wereld mogelijk is, maar over wat we onszelf kunnen
voorstellen. Zoals blijkt uit de Amerikaanse mislukkingen in Irak, Libië en
Syrië, hebben politieke leiders vaak moeite om zich gebeurtenissen in te denken
die ze ongemakkelijk, verontrustend of hinderlijk vinden.

Omdat de afzetting van Slobodan Milosevic, Saddam Hoessein en Moammar Gaddafi
een beperkte  invloed op de meeste Amerikanen had, is het misschien niet zo
verwonderlijk dat de meeste beleidsmakers en analisten in Washington ervan
uitgaan dat de spanningen met Rusland over Oekraïne en de pogingen om Moskou
internationaal te isoleren en economisch te verlammen, geen hoge prijs zullen
vergen en al helemaal geen serieuze gevaren opleveren voor de VS. Als het
onderwerp Rusland aan de orde komt, is het gebruikelijke refrein in Washington
immers dat 'Rusland niet meer van belang is'. Niemand in de hoofdstad vindt het
zo leuk om  Poetin te vernederen als president Barack Obama, die Rusland steeds
weer op zijn lijst van huidige bedreigingen zet, naast de Islamitische Staat en
ebola.

Toch verschilt Rusland sterk van de andere landen waar de Verenigde Staten een
machtswisseling steunden. Allereerst heeft het een kernarsenaal waarmee het de
VS van de kaart kan vegen. Ten tweede zien de Russen hun eigen land als een
grootmacht, wat de Amerikanen daar ook van vinden. Grootmachten accepteren het
zelden om alleen als beleidsobject van andere landen te dienen. Waar ze de macht
hebben, nemen ze hun lot in eigen handen, ten goede of ten kwade. Terwijl de
meeste beleidsmakers en commentatoren de mogelijkheid van een Amerikaans
Russische oorlog verwerpen, zijn we meer bezorgd over de huidige gang van zaken
dan op enig moment in de Koude Oorlog. We hebben Sovjet- en Russische zaken
gedurende de Koude Oorlog en in de jaren na de implosie van de Sovjet Unie in
1991 gevolgd. En we voeren gesprekken met invloedrijke mensen in en rond de
Poetinregering en in China.

Poetin wordt in binnen- en buitenland erkend als de enige die beslist. Alles
wijst erop dat hij vertrouwt op een  kleine kring van adviseurs, die geen van
allen bereid zijn om zijn uitgangspunten aan te vechten. Dit helpt Poetin
vermoedelijk niet om weloverwogen beslissingen te nemen en de werkelijke kosten
en baten af te wegen.

Bovendien stimuleert het Russische politieke klimaat  Poetin eerder om zijn
eisen op te voeren dan om concessies te doen. Onder de elite valt de  gevestigde
orde in twee kampen uiteen: een pragmatisch kamp dat op het ogenblik de
boventoon voert, vooral dankzij steun van Poetin, en een kamp van de harde lijn.
Het Russische volk steunt grotendeels  de harde lijn, door een van Poetins
adviseurs die van de 'heethoofden' genoemd.  Poetin is er persoonlijk
verantwoordelijk voor dat het revanchistische beleid van Rusland niet
agressiever is. Simpel gesteld is Poetin niet de hardste van de hardliners in
Rusland.

Hoewel geen van de 'heethoofden' kritiek op Poetin levert, ook niet in
privégesprekken, is een groeiend aantal militaire en nationale
veiligheidsfunctionarissen voorstander van een aanzienlijk hardere aanpak van de
VS en Europa in de Oekraïense crisis. Zij vallen betrekkelijk gematigde
kabinetsleden als vice-premier Igor Shuvalov en minister van Buitenlandse Zaken
Sergej Lavrov aan. Met zijn patriottische retoriek en zijn scherpe aanklacht
tegen het Westerse gedrag heeft Poetin duidelijk bijgedragen aan de groeiende
nationalistische gevoelens. Maar veel moeite hoefde hij ook weer niet te doen,
als gevolg van de wijdverbreide ontgoocheling over de Westerse behandeling van
Rusland als verliezer van de Koude Oorlog in plaats van als bondgenoot bij de
opbouw van een nieuwe wereldorde. De gewone Russen gaan misschien verder in hun
vechtlust dan Poetin zelf. Daarnaast  meent een groeiende groep militairen en
burgers  dat Rusland erbij gebaat kan zijn om met kernwapens te zwaaien. Volgens
deze groep is het kernarsenaal niet alleen de ultieme beveiligingsdeken, maar
ook een zwaard ter overreding van degenen zonder kernwapens én degenen die niet
bereid zijn zich het ondenkbare in te denken,  dat er echt een kernbom zou
ontploffen. Poetin leek deze visie te onderschrijven in zijn omstreden toespraak
van afgelopen september in Sotsji: ,,Nikita Chroesjtsjov sloeg bij de VN met
zijn schoen op tafel. En de hele wereld dacht, vooral de VS en de NAVO: 'Die
Nikita kunnen we beter met rust laten, want straks vuurt hij nog een raket af.
Laten we hem wat respect betonen.'"

Directeur Dmitry Kiselyov van de TV-zender Rossiya Segodnya heeft herhaaldelijk
gewaarschuwd: ,,Rusland is het enige land ter wereld dat de VS daadwerkelijk in
de radioactieve as kan leggen." De Russsische militaire doctrine van 2014 stelt
dat Rusland kernwapens niet alleen zal gebruiken in antwoord op kernaanvallen,
maar ook 'in het geval van agressie tegen de Russische Federatie met
gebruikmaking van conventionele wapens'. En volgens een recent rapport van het
European Leadership Network waren er het afgelopen jaar bijna veertig incidenten
waarbij Russische troepen een patroon van provocaties volgden dat, als het zo
doorgaat, 'catastrofaal zou kunnen blijken'.

En anders dan we zouden verwachten, brengt de verzwakkende Russische economie
vermoedelijk ook geen publieke druk tot concessies.  Integendeel, de schade aan
een inmiddels stagnerende Russische economie, die te lijden heeft van de lage
energieprijzen, vermindert juist Poetins flexibiliteit. De Russische president
moet tonen dat zijn land niet voor niets schade lijdt. Een aftocht zou ernstig
afbreuk kunnen doen aan Poetins zorgvuldig gecultiveerde imago als sterke man -
een stijl die de Russen van oudsher waarderen - en hem vervreemden van zijn
ultranationalistische politieke basis. Die verafschuwt de sancties, die  het
gewone volk veel harder zou treffen dan de kring van Poetin, en wil dat de
leiders weerstand bieden, niet capituleren. Voor velen staat de waardigheid van
Rusland op het spel.

De hamvraag is: zal Poetin de  gematigde pragmatici blijven steunen of zal hij
de kant van de 'heethoofden' kiezen? Tot dusver heeft hij het verschil gedeeld.
Volgens minister van Buitenlandse Zaken Lavrov en anderen die zijn pragmatischer
aanpak steunen, kan Moskou nog altijd zaken doen met de VS en vooral met de
Europeanen, zolang Rusland niet de deur dichtdoet. Poetins aarzeling om zijn
koers tot dusver drastisch te verleggen, verklaart zijn tweeslachtige oorlog in
Oost-Oekraïne, die de separatisten helpt zonder dat Rusland zich formeel in het
conflict mengt. Maar onder Poetins adviseurs wint de opvatting terrein dat de
hoop op een herstel van de samenwerking tussen Rusland en het Westen verloren
is, omdat de Amerikaanse en Westerse leiders geen enkele oplossing aanvaarden
die tegemoet komt aan minimale Russische eisen. Als de VS en de EU het merendeel
van de sancties zouden opheffen en weer gewoon zaken zouden doen, moedigen ze
Rusland aan om zijn trots in te slikken en tot verzoening te komen. Maar als de
sancties voortduren en Rusland uitgesloten blijft van de financiële markten en
de westerse technologie, moet Rusland volgens hen zijn eigen onafhankelijke weg
wel volgen. Poetin heeft nog niet voor het beslissende moment gestaan waarop hij
de noodlottige keus moet maken tussen tegemoetkoming aan de Westerse eisen en
rechtstreekser inmenging in het conflict, en misschien zelfs wel het gebruik van
geweld tegen Westerse belangen buiten Oekraïne. En als dat moment aanbreekt,
zouden we zijn keuze wel eens niet kunnen toejuichen.

Twee andere ontwikkelingen kunnen Poetin dwingen om kleur te bekennen: het
vooruitzicht van een militaire nederlaag van de separatisten en het
NAVO-lidmaatschap van Oekraïne.

Telkens als het Oekraïense leger bijna de overhand in de strijd leek te krijgen,
en ondanks de Amerikaanse en Europese waarschuwingen en sancties, verhoogde
Poetin de inzet om het succes van de separatisten op het slagveld te verzekeren.
Het mogelijke NAVO-lidmaatschap van Oekraïne is een voorname Russische zorg. In
de Russische politiek is overweldigende steun om te voorkomen dat op nog geen
zeshonderd kilometer van Moskou een vijandig Oekraïne onder de
veiligheidsparaplu van de NAVO ontstaat.

De Russen maken zich niet alleen zorgen over hun veiligheid, maar er zijn ook
vrijwel onbeheersbare gevoelens over Oekraïne en zijn Russisch-sprekende
bevolking. Het vergt weinig fantasie om aanleidingen te vinden voor een
beslissende verandering in de houding van Poetin. De meest directe zou wel zijn
als de VS zouden besluiten het Oekraïense leger te bewapenen. Openlijke
bewapening van  Oekraïne zal dus tot nu toe geheime Amerikaanse activiteit aan
het licht brengen en rechtvaardigen dat Rusland reageert met wapens of zelfs
troepen, waarmee een escalatie op gang komt die Poetin in de kaart speelt. Door
de strijd van het economische schaakbord (waarop de VS en Europa alle machtige
stukken hebben) naar het militaire te verplaatsen, zal hij zijn zwakte in kracht
hebben omgezet.

In de militaire arena heeft Poetin de overhand: er is amper een wapen voorhanden
dat Rusland niet kan evenaren of overtreffen; logistiek kan hij via de weg, per
spoor, over zee en door de lucht wapens over een poreuze grens sturen, terwijl
de VS zich op een ander continent bevinden; binnen de gelederen van het
Oekraïense leger heeft hij honderden of zelfs duizenden agenten en
collaborateurs. Hij gaat ervan uit dat de VS in Oekraïne nooit grondtroepen
inzetten. Hoe levendiger hij dit de Europeanen kan inprenten, hoe meer respect
hij kan afdwingen, aldus de redenering van de hardliner.

De Europeanen hebben zich in wezen ontwapend en tonen amper de wil om te
vechten. De Amerikanen hebben ongetwijfeld het machtigste leger op aarde en zijn
ook vaak bereid te vechten. Maar ook al winnen ze alle veldslagen, ze lijken
niet in staat een oorlog te winnen, zoals in Vietnam of Irak. In Oekraïne, zo
hopen de 'heethoofden', kan Rusland de Europeanen en Amerikanen een paar harde
waarheden leren. De professionele operatie waarmee vrijwel zonder een schot de
Krim werd ingelijfd, was de eerste stap. Op het oorlogsslagveld van Oekraïne
heeft Rusland de 'escalatiedominantie', zoals de strategen van de Koude Oorlog
dit noemden: de overhand bij elke trede op de escalatieladder. Dit is een oorlog
op afstand die de VS niet kunnen winnen en die Rusland niet kan verliezen -
tenzij Amerika bereid is zelf ten oorlog te trekken.

De postmoderne Europeanen zullen hopelijk tot het inzicht komen dat de Europese
leden van de NAVO en de VS geen van beide Oekraïne kunnen redden. Volgens deze
logica zou daarna een vakkundige combinatie van intimidatie en de suggestie van
hoop Rusland de kans moeten bieden een wig tussen de VS en Europa te drijven,
met als resultaat opheffing van de zwaarste sancties en toegang tot Europese
financiële markten.

In eerste instantie zal Poetin proberen te profiteren van de aflopende
EU-sancties, die volgens plan in juli  aflopen. Maar als dat niet lukt en de EU
legt samen met de VS nog weer extra economische sancties op, zoals uitsluiting
van Moskou van grensoverschrijdend betalingsverkeer, dan zou Poetin in de
verleiding komen om niet te reageren met een aftocht, maar met de beëindiging
van elke samenwerking met het Westen en de mobilisering van zijn volk tegen een
nieuwe en 'apocalyptische' bedreiging voor Moeder Rusland. Dan komt er over de
hele linie een veel oorlogszuchtiger Russisch beleid, gedreven door het verhaal
over een Westerse campagne om het bewind te ondermijnen of zelfs het land te
gronde te richten.

Zodra de Amerikaans-Russische betrekkingen een verhitte confrontatie worden,
zullen onvermijdelijk aan weerskanten hoge militairen een grotere rol gaan
spelen. Zoals de wereld in de aanloop naar de Eerste Wereldoorlog heeft gezien:
als het veiligheidsdilemma eenmaal toeslaat, kunnen de redelijke
voorzorgsmaatregelen van de ene partij op de andere partij heel goed overkomen
als het bewijs van vermoedelijke agressie.

Letland, Estland en Litouwen vormen de achilleshiel van het
NAVO-bondgenootschap. Ze worden beschermd door  artikel 5 dat een aanval op één
lid als een aanval op alle leden beschouwt. De VS hebben de  onmiskenbare
verantwoordelijkheid om aanvallen op de Baltische staten af te schrikken en af
te weren. Gelet op hun omvang, de nabijheid van Rusland en de aanzienlijke
Russisch-sprekende minderheden, is dit een vervaarlijke opgave. Het is niet
moeilijk om scenario's te bedenken waarin een Amerikaanse of Russische actie een
keten van gebeurtenissen op gang brengt, zodat uiteindelijk Amerikaanse en
Russische troepen elkaar uitmoorden.

Er is nu onder de Russische hardliners levendige discussie over hoe de Russische
dominantie in Midden- en Oost-Europa, zowel in conventionele strijdkrachten als
in tactische kernwapens, ten bate van Rusland kan worden aangewend. Poetin heeft
openlijk zijn bereidheid uitgesproken om kernwapens in te zetten tegen elke
poging tot herovering van de Krim - waarbij hij opmerkte dat hij tijdens de
operatie op de Krim vertrouwde op het Russische kernarsenaal. In deze discussies
vragen velen zich af of president Obama het verlies van Chicago, New York en
Washington zou riskeren om Riga, Tallinn en Vilnius te beschermen.

Beeldt u zich bijvoorbeeld een opstand in van etnische Russen in Estland en
Letland, hetzij spontaan, hetzij op instigatie van de Russische
veiligheidsdiensten. Plus een hardhandige reactie van de zwakke politie en
strijdkrachten in dat land. Plus een oproep van de etnische Russen aan Poetin om
gevolg te geven aan zijn 'Poetin-doctrine' - de verklaring bij de bevrijding van
de Krim dat hij de etnische Russen overal waar ze werden aangevallen te hulp
komt. Plus een poging de tweeslachtige oorlog tegen Oekraïne nog eens over te
doen. Plus een confrontatie met het bataljon van zeshonderd Amerikaanse of
NAVO-militairen dat nu geregeld door de Baltische staten rouleert. Sommige
Russen gaan zo ver om te beweren dat dit voor Moskou voldoende provocatie vormt
om een tactisch kernwapen in te zetten. Zo heeft de Russische ambassadeur in
Denemarken onlangs gedreigd dat een Deense deelname aan het raketafweersysteem
van de NAVO het land 'tot doelwit van Russische kernwapens zou maken'. Bovendien
verkent Rusland de plaatsing van Iskander-raketten in Kaliningrad - de Russische
enclave tussen Litouwen en Polen - terwijl de Zweedse inlichtingendienst
publiekelijk verklaarde dat ze de Russische verkenningsoperaties als
voorbereiding op 'militaire operaties tegen Zweden' beschouwt.

Bondgenootschappen zijn Poetins zwakke plek. Rusland heeft geen enkele
bondgenoot die zich zal inzetten om Moskou in een oorlog te steunen. Toch moeten
we niet te snel rekenen op isolement van Moskou in een langdurige confrontatie
met het Westen.  Wie op dit moment rekent op het Russische isolement, ziet
onvoldoende in dat een machtige en assertieve alliantie die bereid is haar
belangen en haar waarden na te streven, onvermijdelijk tegenkrachten oproept. Zo
was het besef dat Duitsland vastbesloten was om het geopolitieke evenwicht in
Europa en de wereld te veranderen voor Groot-Brittannië reden om af te stappen
van een eeuw van splendid isolation en zulke nauwe betrekkingen met bondgenoten
aan te knopen dat het toen de oorlog uitbrak, weinig andere keus had dan zich
erin te mengen. Vanuit hetzelfde besef breidt China in zijn conflict met de VS
op het ogenblik zijn banden met Rusland uit.

Voor alle duidelijkheid: er is vrijwel geen kans dat China bij een confrontatie
over Oekraïne samen met Rusland  optrekt tegen de VS en Europa. Ook is China
niet bereid Rusland financieel te hulp te schieten of de lucratieve economische
integratie met het Westen op het spel te zetten door steun te bieden aan de
revanchistische ambities van Moskou. Maar Peking is ook weer niet onverschillig
voor de mogelijkheid van een politieke, economische of (met name) militaire
nederlaag van Rusland tegen het Westerse bondgenootschap. Als de VS en hun
bondgenoten Rusland weten te verslaan, en vooral als dit gepaard gaat met een
Russische machtswisseling, zijn in Peking velen bang dat China weleens het
volgende doelwit zou kunnen zijn. Omdat de Chinese leiders dit als een ernstige
bedreiging zien, kan Peking mettertijd dichter naar Moskou opschuiven, een
ontwikkeling die de mondiale machtsverhoudingen wezenlijk zou veranderen.

Bovendien zou in het geval van een Russisch-Amerikaanse oorlog nog eens goed
moeten worden stilgestaan bij de mogelijke acties die de Chinezen kunnen
ondernemen, bijvoorbeeld tegen Taiwan of zelfs als straf tegen buurlanden als
Japan of Vietnam, die volgens Beijing met Washington samenwerken om de Chinese
ambities te beteugelen.

De huidige beperkte doelstellingen van de Russische president in Oekraïne zouden
ruimer kunnen worden als Rusland niet op serieuze weerstand stuit. De soepele
inlijving van de Krim leidde in Moskou immers tot een golf van triomfalistische
retoriek over de vorming van een nieuwe entiteit, Novorossiya (Nieuw-Rusland),
die zich van Oost- en Zuid-Oekraïne helemaal tot aan de Roemeense grens zou
uitstrekken. Op die gedachte kwamen de Russische leiders als snel terug, door de
combinatie van de weerstand onder de lokale bevolking, de bereidheid van de
Oekraïense regering om voor haar grondgebied te vechten en de sancties van VS en
EU. Als een land bereid is voor zwaarwegende belangen te vechten, helpt
helderheid over die standvastigheid om mogelijke agressie te ontmoedigen.

De crises op de Balkan in de jaren voor de Eerste Wereldoorlog verdienen
zorgvuldige bestudering. Maar weinigen konden destijds bedenken dat ze de
brandhaard zouden worden die uiteindelijk tot een continentaal inferno zou
uitgroeien. Maar dat gebeurde wel.

Het antwoord op de uitdaging van het boze, maar verzwakte Rusland van nu vergt
een subtiele combinatie van daadkracht en beheersing. Effectieve afschrikking
moet voldoen aan  drie eisen: duidelijkheid over rode lijnen die niet mogen
worden overschreden (bijvoorbeeld een aanval op een NAVO-bondgenoot), slagkracht
om zo te reageren dat de prijs van de agressie veel hoger zal zijn dan de
voordelen waarop een agressor mogelijk hoopt, en geloofwaardigheid over onze
vastbeslotenheid om onze belofte gestand te doen. Tegelijk moeten we erkennen
dat een gewapend treffen tussen Amerikaanse en Russische troepen in strijd zou
zijn met een van de belangrijkste beperkingen die beide partijen in de vier
decennia van de Koude Oorlog zo nijver hebben gerespecteerd - het gevaar van een
escalatie tot een oorlog die beide zouden verliezen.

Militair geweld en economische oorlogvoering zoals sancties zijn onmisbare
instrumenten in de buitenlandse politiek. Maar bij toepassing zonder gedegen
strategische visie en vernuftige diplomatie kunnen dwangmiddelen hun eigen
dynamiek ontwikkelen en een doel op zich worden.

Nadat president John F. Kennedy een confrontatie had weten te vermijden toen de
Sovjet-Unie op Cuba raketten met kernkoppen probeerde te plaatsen - met volgens
hem een kans van één op drie om op een kernoorlog uit te lopen - dacht hij vele
uren na over de lessen van deze ervaring. De belangrijkste daarvan verwoordde
hij voor zijn opvolgers als volgt: ,,Bij de verdediging van onze essentiële
belangen moeten wij kernmachten in de allereerste plaats de confrontaties
vermijden waardoor een tegenstander voor de keuze komt te staan tussen een
vernederende aftocht of een kernoorlog." Dat is een les die staatslieden zouden
moeten toepassen op de uitdaging die Rusland op het ogenblik in Oekraïne vormt.

Blijft Poetin de  gematigde pragmatici steunen of kiest hij de kant van de
'heethoofden'

Rusland heeft geen enkele bondgenoot, maar we moeten ook niet te snel rekenen op
isolement van Moskou

Simpel gesteld is Poetin niet de hardste van de hardliners in Rusland


          Graham Allison is verbonden aan het Belfer Center for Science and
International Affairs van de Harvard Kennedy School, voormalig onderminister van
Defensie en schreef een klassieker over de Cubaanse raketcrisis in 1962. Dimitri
K. Simes  emigreerde in 1973 uit Moskou naar de VS, waar hij gezaghebbend
Kremlinoloog werd. Hij is    uitgever van het blad


          The National Interest, waar dit artikel in verkorte vorm uit is
overgenomen.

LOAD-DATE: 2 May 2015

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NH_ART


                         Copyright 2015 NRC Media B.V.
                              All Rights Reserved

                              84 of 127 DOCUMENTS



                                NRC Handelsblad

                            30 april 2015 donderdag

Een nieuwe Drees  ;
In Nederland

BYLINE: Jutta Chorus

SECTION: Binnenland

LENGTH: 569 woorden


Yara Rahimi, 30 jaar, zoekt na een burn-out rust.  Tot voor kort werkte ze als
klantmanager bij de Dienst Werk en Inkomen, in Amsterdam. Aan haar bureau
verschenen werklozen die zij met bijscholing aan een baan moest zien te krijgen.
Dat kost de gemeente zo'n 110 miljoen euro per jaar.

,,Ik ga mensen helpen, dacht ik", zegt ze. ,,Maar het is geen sociale
instelling, het is social business." De dienst sluit contracten met bedrijven
die de werklozen bijscholen. Werklozen die niet tijdig inzage geven in hun
inkomsten, krijgen een boete. ,,In een fraudeklasje krijgen klantmanagers de
regels uitgelegd."

De managers moeten targets halen. Van haar caseload -  toegewezen werklozen -
moest Yara Rahimi er elke maand drie aan betaald werk helpen. ,,Op onze
vergaderingen werd geapplaudisseerd als iemand vijf klanten had bemiddeld."

Het is ,,de ontmenselijking van de sociale zekerheid", zegt Rahimi. Ze kreeg een
man op spreekuur die als verzorger in een bejaardenhuis had gewerkt. Hij moest
op zoek naar een nieuwe baan, maar wilde eigenlijk voor zijn moeder zorgen die
alzheimer had. Dat kon niet. ,,Ik dacht: hoeveel zou de staat besparen als deze
man zelf voor zijn moeder kan zorgen?"

Ze werd ziek van haar baan waarmee ze anderen tot werk moest brengen. Waarbij de
werkloze werd beschouwd als iemand die de samenleving iets aandoet en die
gestraft wordt als hij daar niet helemaal van doordrongen lijkt. In dat systeem,
zag Rahimi, staat iedereen onder hoogspanning.

Met haar vriend, econoom Joeri Oltheten, bedacht ze hoe je de sociale zekerheid
anders zou kunnen inrichten. Geen uitkering voor klaplopers, maar een
basisinkomen voor iedereen. ,,Met 1.500 euro in de maand kan iedere Nederlander
aangenaam leven. Af en toe ergens een kopje koffie drinken, af en toe met de
trein."

De 150 miljard euro die Nederland besteedt aan sociale zekerheid namen ze als
uitgangspunt voor die volksuitkering, de AOW van Drees was een voorbeeld.
Inmiddels zijn ze aangesloten bij de vereniging Basisinkomen, die 1 mei heeft
omgedoopt van Dag van de Arbeid in Dag van het Basisinkomen.

De ontspannen samenleving - het is al sinds de jaren 80 een pleidooi van Bram
van Ojik, fractievoorzitter van GroenLinks. Het basisinkomen kan daarvoor een
,,instrument" zijn. Het kan een eind maken aan de tweedeling tussen hardwerkende
burgers en thuiszitters.

Heel vaak vragen mensen in zaaltjes hem: wat vindt u van het basisinkomen? Dan
antwoordt hij: ,,Het past in mijn ideale samenleving, maar het heeft alleen een
kans als het in kleine stapjes wordt ingevoerd. Laten we beginnen te zeggen: die
bijstandsuitkering krijg je gewoon en we laten aan jou over of je solliciteert.
Daarna kunnen we WW'ers en arbeidsongeschikten dezelfde rechten geven."

Rahimi gelooft juist niet in al te kleine stapjes. Die nam Drees ook niet. De
uitkering voor de 'ouden van dagen' werd meteen landelijk ingevoerd, eerst als
noodwet; 400.000 65-plussers kregen vanaf hun verjaardag in 1947 een bedrag van
maximaal 936 gulden per jaar.

Wie zal nog solliciteren met een basisinkomen? Van Ojik vertelt dat hij een week
meeliep met de Amsterdamse Dienst Werk en Inkomen. ,,De werklozen waren zo
gretig om een baan te vinden, alleen konden ze niet voldoen aan de eisen van de
dienst en aan de verlangens van de werkgevers."

Nu nog wachten op een nieuwe Drees die het durft in te voeren.

Geen uitkering voor klaplopers, maar een basisinkomen voor iedereen

LOAD-DATE: 30 April 2015

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2015 NRC Media B.V.
                              All Rights Reserved

                              85 of 127 DOCUMENTS



                                NRC Handelsblad

                            30 april 2015 donderdag

Lachen om de Führer

BYLINE: Frank Vermeulen Illustratie Roland Blokhuizen

SECTION: Het Grote Verhaal

LENGTH: 1448 woorden


Hitlers sterfdag                  De Führer leeft 70 jaar na zijn zelfmoord in
Duitsland als nooit tevoren. Niet alleen in documentaires is hij te zien, ook
treedt hij op in cabaretvoorstellingen, tekenfilms en zelfs als popster en
talkshowfenomeen.  De blijvende obsessie van de Duitsers.

De plek, midden in  Berlijn, is er één om aan voorbij te lopen. Een
parkeerplaats en wat gras met dunne bomen, in de buurt van het afbrokkelende
Holocaustmonument. Regelmatig staan hier groepjes toeristen onder leiding van
een gids naar de geparkeerde auto's te kijken. En aan de gefronste gezichten is
te zien dat ze zich moeilijk kunnen voorstellen wat zich hier zeventig jaar
geleden afspeelde. Want deze plek was vroeger de binnenplaats van de
Rijkskanselarij (Reichskanzlei), zeg maar, de werkplek van Adolf Hitler.

Hier onder de grond bevinden zich nog altijd de volgestorte resten van de
zogeheten 'Führerbunker'. Daarin had de leider van het Derde Rijk zich in de
laatste fase van de Tweede Wereldoorlog teruggetrokken. In een benauwde
schemerwereld die nauwelijks nog in contact stond met het in elkaar stortende
Reich daarbuiten.

Naast de slagboom van de parkeerplaats staat een informatiebord onder de kop
'Mythe en Bewijs van de Geschiedenis 'Führerbunker'". Ongeveer ter hoogte van
die slagboom zijn destijds de lijken van Hitler en diens vrouw Eva Braun met
benzine overgoten en verbrand. Zoals Joachim Fest in zijn boek De ondergang,
Hitler en het einde van het Derde Rijk (2002) beeldend beschrijft, pleegde het
paar op de dertigste april 1945 omstreeks half vier 's middags  zelfmoord door
te bijten op een blauwzuurcapsule. Hitler had zich volgens sommigen ook nog in
zijn slaap geschoten. Andere getuigenissen zeggen dat hij zich in zijn mond had
geschoten. Weer andere dat hij een ondergeschikte zou hebben bevolen om hem te
doden.

SS-generaal Wilhelm Mohnke had Hitler de dag ervoor gemeld dat hij de
verdediging van de omgeving van de zwaar gehavende kanselarij tegen de Russen
hooguit nog vierentwintig uur kon volhouden. Daarna bereikte de bunkerbewoners
het nieuws over het einde van de Italiaanse dictator Benito Mussolini: samen met
zijn vriendin was hij doodgeschoten. Hun lichamen waren vervolgens in Milaan
ondersteboven opgehangen en geschonden door een tierende menigte. Vandaar dat de
Führer ook het 'strikte bevel' gegeven had zijn lichaam en dat van Braun te
verbranden na zijn dood.

Doder dan dit kan bijna niet. En toch leeft Hitler zeventig jaar na zijn
zelfmoord als nooit tevoren in Duitsland.  In zijn satirische boek Er ist wieder
da (2012) laat Timur Vermes een sterk naar benzine ruikende Hitler op een warme
dag aan het eind van de middag ontwaken op een plek die sterk doet denken aan de
parkeerplaats bij het Holocaustmonument: ,,Ik registreerde ook: geen
Reichskanzlei, geen Führerbunker. Ik zag dat ik op de grond lag van een
onbebouwd stuk grond omgeven door aanpalende muren van huizen opgemetseld uit
tegels."

Het boek van Vermes, met als hoofdpersoon het door de Duitse media gecreëerde
evenbeeld van de historische Hitler die uitgroeit tot een talkshowfenomeen, is
in Duitsland een onverbiddelijke bestseller. Deze week wordt het gelijknamige
toneelstuk opgevoerd in Hamburg en in het najaar komt de film in de bioscoop.

Duitsland blijft geobsedeerd door de man die geldt als de verpersoonlijking van
het absolute kwaad. Al was het maar als bliksemafleider voor de collectieve
betrokkenheid en schuld die de Duitse samenleving tussen 1933 en 1945 op zich
geladen heeft. Hitler is altijd en overal op de achtergrond aanwezig.
Bijvoorbeeld op alle televisiezenders die op onrendabelere tijdstippen eindeloos
de gefictionaliseerde documentaires herhalen van ZDF-documentairemaker Guido
Knopp. Ook als je niet oplet weet je op den duur alles over Hitlers helpers,
medicijnengebruik en omgang met vrouwen.

Maar in zijn verschijningsvorm is de dictator gemuteerd tot een wereldwijde
popster in de amusementsindustrie die bijvoorbeeld ook optreedt in de
Amerikaanse tekenfilmserie The Simpsons, noteert Helmut Ortner in het Berlijnse
debatmagazine The European.  Hitler is  tegelijkertijd een merk en een markt
geworden waarmee veel geld verdiend wordt, schrijft boekverkoopster Michelle
Stark in hetzelfde blad. Ze stelt de vraag of het moreel houdbaar is Hitler te
reduceren tot een bron van vermaak omdat daarachter de genocide op zes miljoen
Joden dreigt te verdwijnen. Lachen om de Führer is in haar ogen een andere
manier om te zeggen dat het eindelijk maar eens afgelopen moet zijn met het
cultiveren van de Duitse schuld en het herdenken van de slachtoffers van de
Holocaust.  Maar dat die wens breed leeft, bleek begin dit jaar uit een studie
van de Bertelsmann Stichting. Deze gerenommeerde denktank, onder voorzitterschap
van de Nederlander Aart-Jan de Geus, liet weten dat 81 procent van de Duitsers
de geschiedenis van de Jodenvervolging ,,achter zich wil laten".  58 procent wil
dat dit hoofdstuk eindelijk eens wordt afgesloten.

Bondspresident Joachim Gauck vermaande die burgers vervolgens bij de herdenking
van de bevrijding van Auschwitz, eind januari: ,,Er bestaat geen Duitse
identiteit zonder Auschwitz." De wens om een ,,definitieve streep" te zetten,
een Schlußstrich, is codewoord voor ontkenning van de Holocaust.

Om Hitler te ontdoen van zijn gevaarlijke, bezwerende, invloed kan maar het
beste om hem gelachen worden, vinden velen niettemin.

Maar dat die houding ambivalent is, ondervond bijvoorbeeld Lutz Bachmann, die er
een paar maanden terug in slaagde tienduizenden te mobiliseren in Dresden tegen
,,de islamisering van het Avondland". Dat hij een veroordeelde
draaideurcrimineel is, deed niets af aan zijn aantrekkingskracht voor de gewone
burgers die achter hem aanliepen. Maar toen bekend werd dat hij zichzelf op zijn
Facebookpagina ooit ,,voor de grap" had gefotografeerd met de iconische
scheiding en snor van de Führer, was het afgelopen met de brede populariteit van
zijn Pegida-beweging.  Grappen maken met Hitler mag alleen binnen de context van
theater, film, kunst en literatuur. In de reële politiek wordt zijn
nagedachtenis nog altijd levensgevaarlijk gevonden.

Terwijl in de kunst met Hitler als personage kan worden gespeeld, zijn daarom
nog altijd de symbolen van het nationaal-socialisme ten strengste verboden. Het
vertonen van de swastika, SS-runen, oorlogsvlag of het  brengen van de
Hitler-groet kan worden bestraft met  drie jaren cel. Cabaretier Michael Kessler
mag Adolf Hitler parodiëren voor een miljoenenpubliek in een comedyshow op tv.
Maar figuranten in SA-uniformen die tijdens de opnamen van het ene naar het
andere gebouw over straat liepen, kregen ogenblikkelijk de politie op hun dak.

Het verbod op nazisymbolen ging zover dat ook tegen de afbeelding van een
doorgestreept hakenkruis op stickers en spandoeken van demonstranten tegen
nazi's, vervolging werd ingesteld. Uiteindelijk maakte de rechter daar in 2007
een einde aan met de uitspraak dat het niet strafbaar is nazisymbolen te
gebruiken als zij ,,helder en duidelijk  tegen het nationaal-socialisme worden
gebruikt".

Ook rond Hitlers beruchte propagandaboek Mein Kampf hangt een geur van gevaar.
Het boek wordt in Duitsland niet gedrukt en is nergens te koop. Dat heeft  te
maken met het feit dat het copyright berust bij de deelstaat Beieren die verdere
publicatie verbiedt. Maar nu  wordt er gediscussieerd over een mogelijk verbod
op het moment dat het copyright later dit jaar komt te vervallen. Politicoloog
Barbara Zehnpfennig, die geldt als Mein-Kampfexpert, is bekend voorstander van
het vrijgeven voor publicatie van het boek. Eerder zei ze bijvoorbeeld tegen Die
Welt dat het tijd wordt dat overheden ophouden ,,uit volkspedagogische ijver de
Duitsers tegen het gedachtengoed van Hitler te beschermen".  Een verbod op Mein
Kampf, dat op internet gewoon te lezen is, zou alleen maar gebaseerd zijn op het
geloof dat de magie van Hitler tot over de grenzen van de dood reikt.

En dat hangt samen met de door velen aangehangen mystieke gedachte dat Hitler de
Duitsers gevangen hield in een soort negatieve geloofsgemeenschap. Maar, zo
schrijft Timur Vermes in The European, Duitsers hebben van Hitler een
supermisdadiger gemaakt, een monster, een Godzilla. Want een uitzonderlijke
zware misdaad kan alleen maar door een uitzonderlijke misdadiger zijn gepleegd.
Volgens Vermes verduistert het monster Hitler het zicht  op degenen die hem
mogelijk maakten. ,,We houden ons bezig met zijn vrouwen, zijn artsen en zijn
honden, we praten over zijn saaie boek en verbieden het. Alles wat met hem te
maken heeft vinden we belangrijker dan de mensen die Hitler wilden, kozen en
herkozen."

LOAD-DATE: 30 April 2015

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NH_ART


                         Copyright 2015 NRC Media B.V.
                              All Rights Reserved

                              86 of 127 DOCUMENTS



                                NRC Handelsblad

                             29 april 2015 woensdag

Een generatie  die  het wist en niet  wist

BYLINE: Dana Linssen

SECTION: Film

LENGTH: 415 woorden


Het is vandaag de dag bijna niet meer voor te stellen: dat een hele generatie
nog nooit van Auschwitz heeft gehoord, omdat de generaties voor hen het er
simpelweg niet meer over (willen) hebben.

Dat was de situatie in Duitsland eind jaren vijftig. Volgens bondskanselier
Adenauer was het wel mooi geweest. Het Neurenbergproces tegen de nazikopstukken
en het Wirtschaftswunder van de economische wederopbouw waren het beste bewijs
dat Duitsland zich van de last van het verleden had bevrijd. Tot de Frankfurter
procureur-generaal Fritz Bauer documenten in handen kreeg die het mogelijk
maakten om ook 'gewone burgers' voor hun oorlogsmisdaden te vervolgen. Juridisch
gezien een ingewikkelde zaak, die ook in Im Labyrinth des Schweigens niet
helemaal historisch correct uit de doeken wordt gedaan. De focus in het
regiedebuut van acteur Giulio Ricciarelli ligt op de fictieve Johann Radmann,
een optelsom van de vier jonge juristen die aan de zaak werkten. Hij  duikt in
het Duitse, en daarmee zijn eigen verleden: een coming-of-ageverhaal waarbij een
jongeman symbool staat voor een heel land. Dit alles resulteerde in het eerste
grote Auschwitzproces in 1963, waarbij eindelijk het pathologische zwijgen werd
doorbroken.

Im Labyrinth des Schweigens houdt het midden tussen melodrama en
geschiedenisles, belangwekkend door zijn onderwerp. Hij herinnert eraan dat een
doolhof van zwijgen altijd op de loer ligt, omdat met de laatste getuigen ook
hun verhalen kunnen verdwijnen, omdat er nog steeds Holocaustontkenners van
allerlei aard rondlopen en nieuw opstaan, omdat ook nu in Duitsland stemmen
klinken die zeggen dat er nu wel genoeg boete is gedaan.

De film richt zich vooral op de voorgeschiedenis van het proces, en ziet daarbij
over het hoofd dat Bauer zelf het proces eigenlijk mislukt vond omdat er te
weinig veroordelingen konden plaatsvinden. Volgens de Duitse wet destijds konden
alleen mensen veroordeeld worden die ,,zelf het initiatief tot hun misdaden
hadden genomen". De film kiest als kernthema een uitspraak die aan Bauer wordt
toegeschreven, namelijk dat het belangrijker is dat de getuigen een stem hebben
gekregen, maar ziet geen kans om duidelijk te maken dat daarmee slechts enkele
draadjes uit deze ingewikkelde kluwen zijn losgetrokken. Een film over Bauer
zelf  is, door de hernieuwde aandacht voor deze periode, overigens ook in de
maak.

Recensie

Historisch drama

Im Labyrinth des Schweigens. Regie: Giulio Ricciarelli. Met: Alexander Fehling,
André Szymanski.

3

LOAD-DATE: 29 April 2015

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2015 NRC Media B.V.
                              All Rights Reserved

                              87 of 127 DOCUMENTS



                                NRC Handelsblad

                             25 april 2015 zaterdag

De Smaak van ... Ramiro Espinoza

SECTION: Lux

LENGTH: 464 woorden


Ramiro Espinoza (46), letterontwerper uit Argentinië, maakte het boek De
Amsterdamse krulletter,  over de sierletters op caféruiten.

,,Twaalf jaar geleden ben ik vanuit Buenos Aires naar Nederland gekomen.
Destijds was de Kunstacademie in Den Haag een van de twee plekken in Europa waar
je een master letterontwerpen kon doen. Nederland kende ik al. Mijn vader woont
sinds 1978 in Amsterdam en ik bezocht hem regelmatig. Ik was gefascineerd door
de Nederlandse straattypografie. De Brugletter, het gietijzeren art-deco alfabet
waarmee Amsterdamse brugnamen zijn aangeduid. En de Krulletter, ook een
Amsterdams verschijnsel. Het zijn sierlijke, handgeschilderde schrijfletters.
Letterschilders - die bestonden toen nog - schilderden daarmee de cafénaam op de
ruiten van bruine kroegen als café Marcella en café Loetje. Over die letter was
niks bekend. Zeven jaar heb ik research gedaan en ontwerpers geïnterviewd."

,,De afdeling Bijzondere Collecties van de Universiteit van Amsterdam heeft een
prachtige verzameling handgeschreven schrijfhandleidingen van de beste
schrijfmeesters uit de Gouden Eeuw. Ik ben gebiologeerd door het werk van
schoonschrijvers en letterkunstenaars als Jan van der Velde, David Roelands,
Maria Strick en Ambrosius Perling. De manier waarop zij sommige van hun letters
schreven, is een compleet raadsel voor me. Uren heb ik vergooid aan het
bijpunten van ganzenveren in de hoop dat mijn pennenstreken in de buurt zouden
komen van hoe  zij schreven. Het is me nooit gelukt, ik krijg het niet voor
elkaar. Ik denk dat je tegenwoordig niet snel meer een kalligraaf zult vinden,
die kan namaken wat zij konden. Het is een verdwenen ambacht."

,,Ik ben een jazz-liefhebber. Ik vind het niet alleen mooie muziek, voor mij is
het ook een voorbeeld van hoe populaire cultuur gedragen kan worden door een
hechte, sociale groep. Toen ik in Amsterdam woonde - ik woon nu in Den Haag -
ging ik zondags graag naar Café de Engelbewaarder. Luisteren naar Sean Bergin
(tenorsaxofoon) of Boy Raaymakers op trompet. Natuurlijk hou ik ook van de
beroemde jazzmuzikanten, maar je moet ook  je eigen juwelen koesteren."

,,Als mijn vrienden uit Argentinië me bezoeken, neem ik ze altijd mee naar de
Spaarndammerbuurt in Amsterdam om ze het Schip te laten zien, het huizenblok dat
tussen 1914 en 1921 werd gebouwd in de Amsterdamse Schoolstijl. Zo bijzonder
hoeveel moeite er destijds werd gedaan om paleizen voor de gewone man te bouwen.
De architecten en ontwerpers van de Amsterdamse School waren ook geïnteresseerd
in typografie, ze hebben een paar interessante letters ontworpen. In de ogen van
een letterontwerper zoals ik, zien die letters er nogal gek uit. Maar heel
interessant hoe zij probeerden consistent te zijn in hun vormen voor letters."

Rinskje Koelewijn

LOAD-DATE: 25 April 2015

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2015 NRC Media B.V.
                              All Rights Reserved

                              88 of 127 DOCUMENTS



                                NRC Handelsblad

                             25 april 2015 zaterdag

Waarom  is het Kanaal  zo breed?

BYLINE: Door onze correspondentTitia Ketelaar

SECTION: Weekend

LENGTH: 2498 woorden


Verenigd KoninkrijkDe Britten waren altijd al dubbel over Europa, maar een
'Brexit'  was nooit aan de orde. Na de verkiezingen van 7 mei wel. Hoe een
kritische bondgenoot steeds verder afdrijft.

Om hem heen staan radijzen en komkommers uit Nederland uitgestald, bosbessen en
sinaasappels uit Spanje. Een kraam verder liggen Franse kazen en verse pasta.
Rond lunchtijd is op de Chapel Market in Londen paella te koop. Maar voor
groenteboer Jack is het simpel. ,,We hebben geen enkel voordeel van Europa",
zegt hij. De Europese Unie betekent: problemen. Immigranten, de euro, regels.
,,Wat mij betreft gaan we uit Europa."

Ander voorbeeld. Een debatavond met politici, academici en diplomaten in een
negentiende-eeuwse bibliotheek aan St James's Park. De avond, georganiseerd door
de  eurokritische denktank Open Europe,  gaat over wat er gebeurt als het
Verenigd Koninkrijk de EU verlaat. ,,Het gaat er nu om wat we na een Brexit
doen", zegt een van de panelleden, de Conservatieve geldschieter Lord Wolfson.

Beide scènes tonen hoezeer Britten over de volle sociale breedte van Europa zijn
afgedreven. Hoewel gemopper over de Europese Unie al decennia oud is, was
daadwerkelijk opstappen voor de overgrote meerderheid nooit een serieuze optie.
Het strategisch belang van een Brits lidmaatschap stond immers voorop. Maar
intussen wordt steeds minder gediscussieerd over de vraag óf een Brexit, zoals
een Britse EU-uitstap wordt genoemd, wenselijk is. Het debat is verschoven naar
wat er daarná het beste kan gebeuren.

Vrijwel iedereen gaat ervan uit dat er een referendum over het Britse
lidmaatschap komt. In elk geval als de Conservatieve Partij van premier David
Cameron  over twee weken de verkiezingen winnen. Dan moet hij zijn belofte
gestand doen om vóór eind 2017 een 'erin of eruit-referendum' te houden.

Maar ook als Labour wint, moet het volk vermoedelijk over Europa oordelen.
Labour-leider Ed Miliband heeft zich alvast gecommitteerd aan een wet die
bepaalt dat verstrekkende Europese hervormingen, zoals het overdragen van meer
bevoegdheden aan Brussel, óók aan een 'erin of eruit-referendum' onderworpen
zijn. De Liberaal-Democraten van Nick Clegg, die nu in coalitie met de
Conservatieven regeren, steunen dat. Zij zeggen ook dat een verderstrekkend 'in
or out referendum' een nieuw coalitieakkoord niet in de weg zal staan.

Zelfs een optimist als de gematigd pro-Europese oud-premier John Major schat de
kans dat de Britten na zo'n referendum willen blijven op ,,fifty-fifty".

Waarom lijkt het Kanaal opeens zoveel  breder? Natuurlijk, de Britten zijn
nooit betrokken Europeanen geweest.  Diep in de Engelse ziel zit het besef
geklonken dat alles wat van het continent komt onwenselijk is - en al helemaal
als het wordt opgelegd. Winston Churchill geldt als medegrondlegger van de
'Verenigde Staten van Europa', het verbond dat moest voorkomen dat Duitsland en
Frankrijk het continent nóg eens in een oorlog zouden storten. Maar over de
Britse rol bleef hij vaag. ,,We are with Europe, not of it", zei hij in 1946.
Samenwerking van de rest van Europa werd toegejuicht, zolang de Britten maar
soeverein konden blijven. Die ambivalentie zou de Britse grondhouding blijven.

Toen Londen in de jaren zestig wél lid van de Europese Economische Gemeenschap
wilde worden, klonk tot tweemaal toe het 'non' van de Franse president De
Gaulle. Uiteindelijk werden de Britten pas in 1973 lid. ,,Dat 'nee' zit sommige
politici nog altijd dwars", zegt Denis MacShane, oud-staatssecretaris voor
Europese Zaken. Hij publiceerde onlangs het boek Brexit. How Britain Will Leave
Europe. Daarin beschrijft hij hoe anti-Europeanisme eerst een politieke houding
voor Labour was, en dat vervolgens werd voor de Conservatieve Partij.

De liefde van Margaret Thatcher, die in 1975 nog gekleed in een trui met
Europese vlaggen  nauwere samenwerking eiste, bekoelde toen bleek dat de Britten
de grootste nettobetaler aan 'Brussel' werden. Een toespraak in 1988 voor de
gezamenlijke vakbonden door Jacques Delors, de toenmalig voorzitter van de
Europese Commissie, was de druppel. ,,Thatcher, die de macht van de vakbonden
wilde breken, beschouwde dat als een persoonlijke aanval", vertelt MacShane.

Maar Thatcher noch haar opvolgers riskeerden een Brexit. Integendeel: tot
Cameron was de Britse houding er een van kritische betrokkenheid, niet
verlammende afzijdigheid. De interne markt, en de uitbreiding van de EU naar het
oosten zijn Britse initiatieven. ,,Wat we nodig hebben is macht, en die vinden
we alleen samen", zei Thatcher over het eerste. Alleen ,,een Europese
superstaat" ging veel te ver, zei ze later in haar beroemde toespraak in Brugge.

Die mening deelt ze opmerkelijk genoeg met Tony Blair. De toenmalige
Labour-premier waarschuwde ook voor een ,,superstaat". Maar  in tijden van
globalisering kon een Europa met nieuwe lidstaten wel degelijk ,,een supermacht"
zijn, aldus Blair.

Cameron koos daarentegen voor afzijdigheid. ,,Hij is instinctief eurokritisch",
zegt een bron die hem de afgelopen jaren van nabij meemaakte. Het EU-beleid werd
de afgelopen vijf jaar op Downing Street 10 bepaald, niet op het ministerie van
Buitenlandse Zaken, dat eurofieler heet te zijn.

Tijdens het vredesberaad over Oekraïne in Minsk, eerder dit jaar, ontbrak
Cameron opvallend aan tafel bij Merkel, Hollande en Poetin. ,,We doen veel aan
mondiale problemen" - de bestrijding van ebola en hulp aan Syrische
vluchtelingen, is het standaardantwoord als je ernaar vraagt. Het lijkt te
passen in een grotere terugtrekbeweging van het wereldtoneel. Die begon  in de
zomer van  2013, toen het Lagerhuis tegen Britse interventie in Syrië stemde.

Nog vóór hij in 2010 premier werd, trok Cameron zijn Conservatieve
europarlementariërs terug uit de fractie van de Europese Volkspartij, de
grootste fractie van het Europees Parlement, waarin ook  Merkels CDU en de
Zweedse Gematigde Uniepartij zitten. Met rechtse, anti-Europese collega's, begon
hij een nieuwe alliantie.

Een strategische misrekening. Zo voelde hij niet langer aan wat de stemming was
onder natuurlijke bondgenoten. Het  resultaat is bekend: zijn machteloze veto
tegen strengere begrotingregels en zijn verloren strijd tegen de benoeming van
Jean-Claude Juncker tot voorzitter van de Europese Commissie. Beide zorgden in
de rest van Europa voor verbijstering.

Niet dat alle Britten dat zo zagen. Het veto werd in eigen land omschreven als
een 'Agincourt-moment', een verwijzing naar de Engelse overwinning in 1415 op
het veel grotere Franse leger. Cameron was een echte Engelse buldog, die - ook
in zijn mislukte oppositie tegen ,,aartsfederalist" Juncker - zijn tanden had
laten zien.

De angst voor ,,steeds nauwere samenwerking" is volgens McShane eveneens terug
te voeren op Delors. ,,Die voorspelde dat 80 procent van de wetten in Brussel
zouden worden gemaakt, dat de Commissie een regering werd, en dat het Europees
Parlement nationale parlementen zou vervangen. Het is allemaal niet uitgekomen."
Maar, zegt MacShane gefrustreerd, Delors' woorden zijn de Britten wel
bijgebleven.

Ze zijn bovendien versmolten met een algeheel wantrouwen tegen de politiek, zegt
Peter Mandelson. De oud-eurocommissaris, die nu als Lord Mandelson in het
Hogerhuis zit, wijst erop dat ook in andere landen geroepen wordt om hervorming
van de EU. ,,Kiezers zijn boos, meer gedesillusioneerd dan ik ooit eerder heb
meegemaakt. Ze hebben het idee dat 'dingen' hen nooit voldoende zijn uitgelegd."

Ondertussen heeft de eurosceptische UK Independence Party (UKIP) van Nigel
Farage een Brexit verbonden aan een van de weinige tastbare gevolgen van het
lidmaatschap van de EU voor de gewone burger: immigratie. In 2004 was het
Verenigd Koninkrijk een van de landen die de grenzen als eerste openstelden voor
werknemers uit de voormalige Oostbloklanden. In tien jaar tijd arriveerden er
423.000 nieuwkomers.

Alleen buiten de EU zullen de Britten hun eigen migratieaantallen weer kunnen
vaststellen, meent UKIP. Met die boodschap lijkt de partij voor het eerst zetels
in het Lagerhuis te winnen. Maar ook de andere partijen hebben het over
beperking als ze over EU-migratie praten. De ,,onbedoelde gevolgen van vrijheid
van persoonsverkeer" is een veel gebezigde term in politiek Londen. Een migrant
is niet langer iemand uit een ver land, maar betekent: 'Europeaan'.

De kloof tussen de burger en de politiek was in 1975 geen groot thema.
Immigratie evenmin. Ook toen hielden de Britten een referendum over hun
EU-lidmaatschap. Het werd gewonnen door de voorstanders. Maar toen waren alle
grote spelers voorstander van dat lidmaatschap: bedrijfsleven, de meeste
politici en de pers.

Uitgezonderd de neutrale Financial Times en The Guardian, die wel tegen de euro
maar niet tegen Europa is, zijn de  kranten nu eurosceptisch. De Daily Express,
een rechtse tabloid, heeft Brexit als hoofddoel. De politiek commentator van die
krant zit nu voor UKIP in het Europarlement.

Het bedrijfsleven is dit keer globaal voorstander van het EU-lidmaatschap.
Althans als, in de woorden van de directeur-generaal van de
werkgeversorganisatie CBI, de EU stevig hervormt. Een groep van dertig
topmannen, onder wie de chef van Marks & Spencer, de Nederlander Marc Bolland,
adviseerde  Cameron dat ,,het aantal EU-regels beperkt" moet worden. Dat vindt
men ook in de City, het Londense bankendistrict.

Alleen: hoeveel invloed heeft big business nog op de gewone kiezer? Het
wantrouwen tegen de politiek geldt ook hen - en al helemaal bankiers. Het
midden- en kleinbedrijf klaagt intussen over regels die zij moeten invoeren
terwijl ze niets exporteren. 'Brussel', dat is de vermeende tiran die
ambachtelijke Britse ciderproducenten afknijpt met regels. Die  Britse
succesfilms als Mr Turner onmogelijk maakt, door bepaalde vormen van
financiering te verbieden. En die de Britse stofzuiger van James Dyson de nek
omdraait wegens een te hoog vermogen.

In het debat heeft de eurosceptische pers vrij spel. Maar aan pro-Europese kant
ontbreekt het aan een jonge, grappige spreker in de stijl van Nigel Farage of
Boris Johnson, de flamboyante burgemeester van Londen die bij deze verkiezingen
zeker een parlementszetel zal krijgen. Vicepremier Nick Clegg is dankzij zijn
deelname aan de coalitie zó impopulair dat zijn woorden geen effect meer hebben.
Vorig jaar bleek hij kansloos tijdens een debat voor de Europese verkiezingen
met UKIP-leider Farage. Die sprak het Britse hart aan, Clegg alleen het hoofd.

Het argument dat het EU-lidmaatschap goed is voor economische groei, en dat nog
tot eind vorige eeuw gold, heeft bovendien aan waarde verloren. Toen de Britten
lid werden van de EEG, was het Verenigd Koninkrijk de arme man van Europa. Nu is
de Britse economie met 2,8 procent per jaar na die van Ierland en Litouwen de
snelste groeier. En die groei zou groter zijn als de eurozone niet zo instabiel
was, zeggen eurosceptici. ,,We zitten vastgetekend aan een lijk", is een
favoriete uitspraak van Douglas Carswell, het Conservatieve Lagerhuislid dat in
oktober overliep naar UKIP. Ze zeggen dat samenwerking met de Amerikanen en de
oude vrienden van het Gemenebest - India, Australië - productiever zou zijn. Op
het ministerie van Buitenlandse Zaken noemen ze dat een van de meest effectieve
eurosceptische boodschappen.

,,Alles wijst in één richting. Dus als het referendum inderdaad wordt gehouden,
verwacht dan niet dan het antwoord 'blijven' zal zijn", zegt
oud-staatssecretaris MacShane.

Als de Conservatieve Partij de verkiezingen wint, is een referendum
onvermijdelijk. Cameron maakte al in 2007 een ,,ijzeren belofte" dat er over het
Verdrag van Lissabon gestemd zou mogen worden, maar hij zat toen niet in de
regering. In 2011 kwam hij met de wet die heeft vastgelegd dat er een
volksraadpleging komt als er nieuwe bevoegdheden aan Brussel worden
overgedragen, of als er een nieuw EU-Verdrag wordt gesloten.

Zelf die wet bleek onvoldoende om de eurosceptici in zijn partij te sussen.
Tegelijkertijd rukte UKIP op. Onder die druk  beloofde Cameron in 2013 een
absoluut 'erin of eruit'-referendum.

Waarschuwingen waren gericht aan dovemansoren. En de lijst is lang: van de
Poolse minister van Buitenlandse Zaken Radek Sikorski, die tegelijk met Boris
Johnson in Oxford studeerde, en de anglofiele Franse oud-premier Michel Rocard,
tot de Amerikaanse onderminister voor Europese Zaken die in 2013 zei: ,,We
verwelkomen een naar buitengerichte EU met de Britten als lid."

Als Labour de verkiezingen wint, is Brexit echter geenszins van tafel. De
euroscepsis onder de Conservatieve Lagerhuisleden zal in oppositie alleen maar
toenemen. Ed Miliband - dan premier - krijgt dan dag in dag uit te horen dat hij
de Britse kiezer geen keuze geeft over het lidmaatschap. Camerons opvolger zal
bovendien nog eurokritischer zijn. Boris Johnson, een van de grote kanshebbers,
heeft al gezegd dat er een ,,grootse en glorieuze toekomst" buiten de EU wacht,
en dat men ,,niet paranoïde en bang" hoeft te zijn.

Toch is het referendum op zichzelf geen thema in deze verkiezingen.  ,,Europa is
de hond die niet blaft", zegt Lord Mandelson. De enige grote toespraak over
Europa tijdens de campagne, nota bene van Tony Blair, maakte nauwelijks indruk.
Vooral omdat Blairs imago door de oorlog in Irak nog altijd zo 'giftig' is.

Maar immigratie en de economie zijn wél verkiezingsthema's, en die worden door
de Conservatieven en UKIP verbonden met Europa. William Hague, tot vorig jaar
minister van Buitenlandse Zaken, zegt desgevraagd bijvoorbeeld dat het recht op
bijstand voor migranten moet veranderen, en dat de regering terecht  de kwestie
van het vrije personenverkeer binnen de Unie terecht heeft opgeworpen.

Op een referendum wil hij niet vooruitlopen, zegt hij. ,,We hopen op succesvolle
onderhandelingen." En: ,,De premier heeft een sterke reputatie in Brussel
verwachtingen te overtreffen."

De officiële positie van de Conservatieven is dat ze, mochten ze over twee weken
winnen, eerst zullen onderhandelen over betere lidmaatschapsvoorwaarden. Als ze
die krijgen, zal Cameron campagne voeren vóór de EU. Onduidelijk is alleen wat
,,beter" inhoudt. Sommige eurosceptici zien een puur economische unie voor zich,
zonder sociale component. Dan zal het voor Labour moeilijk worden om vóór te
stemmen. Sommigen willen kleine aanpassingen. Dan zal het voor de rechterflank
van de Conservatieven moeilijk worden om vóór te stemmen.

En dan is er nog de dynamiek van een referendum. Mandelson zegt: ,,Een
referendum is een loterij. De uitkomst heeft niet alleen met Europa te maken,
maar ook met de regering. En het weer." Denis MacShane: ,,Cameron zal na zeven
jaar regeren onpopulair zijn. Geen enkele premier is na die tijd nog geliefd.
Als ik een gokker was, zou ik geld op een Brexit zetten."

En eenmaal eruit, blijft eruit. Dat is ook voor de rest van Europa een risico.
Nederland verliest bijvoorbeeld zijn vrijhandelsbondgenoot. Een Brexit geeft
bovendien het signaal aan populistische partijen elders. Dan is een Frexit ook
mogelijk is. Of een Nexit.

LOAD-DATE: 25 April 2015

LANGUAGE: DUTCH; NEDERLANDS

GRAPHIC:  /

PUBLICATION-TYPE: Krant

JOURNAL-CODE: NRC Handelsblad


                         Copyright 2015 NRC Media B.V.
                              All Rights Reserved

                              89 of 127 DOCUMENTS



                                NRC Handelsblad

                             25 april 2015 zaterdag

Publiek kiest kunst

BYLINE: Daan van Lent, Xanne Visser foto's Mieke Meesen

SECTION: Weekend

LENGTH: 1251 woorden


Pop-up musea                           Zes musea in het hele land hebben het
publiek gevraagd uit hun depots exposities samen te stellen. Die zijn nu als
MixMatch Museum te zien.         Tekst Daan van Lent, Xanne Visser  foto's
Mieke Meesen

Een rode Kever zonder bestuurder rijdt op een landweg buiten een grote stad
rondjes rond een geblinddoekte man. Drie minuten lang zoekt deze man in de
video 40-44-PG in de ovalen zaal van het Groninger Museum dwalend zijn weg. Het
is een werk van Jeroen Eisinga uit 1993, uit de collectie van het Van Abbemuseum
in Eindhoven.

,,Waar ben ik naar onderweg. Wat is mijn plek op de wereld", hangt op een groot
tekstbord.   Tussen de tentoonstellingen Het geheim van Dresden, van Canaletto
tot Rembrandt en H.N. Werkman, leven en werk presenteert het Groninger Museum de
tentoonstelling Lost and Found van Elvira Visser, 25 jaar, uit Nijmegen. Samen
met vijf andere musea heeft het Groninger museum de regie uit handen gegeven.
Aan het publiek. In het MixMatch Museum dat vorig weekend, bij het begin van de
Museumweek,  opende in  het Amsterdam Museum, het Kröller-Müller in Otterloo,
Twentse Welle in Enschede, het Boerhaave in Leiden, het Van Abbe in Eindhoven en
het Groninger Museum.

Aan een andere muur hangen foto's van Anton Corbijn:  Bono in een golfkarretje
op een tropisch eiland en Peter Gabriel met de handen in de zakken op een Engels
landweggetje.  'Elvira Visser heeft werken bij elkaar gezocht die een plek
hebben of een plek zoeken', die - zoals het museum stelt - een levensfase
symboliseren waarin 'zij op zoek is naar wat zij wil'.

De  zes musea zetten   vorig najaar 300 objecten uit hun collecties  en depots
op een website. Iedereen kon daaruit zijn eigen tentoonstelling samenstellen.
697 mensen stuurden in, elk musea selecteerde zijn eigen tentoonstellingsmakers.

Het initiatief past in een aantal trends: musea gooien hun depots open en laten
buitenstaanders selecteren welke kunstwerken en objecten getoond zouden moeten
worden. Musea werken er intensief voor samen. Zoals ook in het pop-upmuseum van
De Wereld Draait Door, waarvoor tien bekende Nederlanders mochten rondneuzen in
de depots van tien musea. Ook zij mogen in die  tentoonstelling hun eigen
verhaal vertellen.

,,Maar met de bekende Nederlanders wordt het een beetje een  trucje", zegt
Annemarie den Dekker, hoofdconservator van het Amsterdam Museum. ,,Ik vind het
nu spannender om te zien of gewone Nederlanders een verhaal kunnen vertellen dat
anderen boeit. Kunnen ze iets maken dat niet alleen leuk voor henzelf en hun
familie is maar ook voor ander publiek?"

De musea hebben  tentoonstellingen geselecteerd  waarin de gastcuratoren echt
een verhaal vertellen. ,,Veel mensen maken keuzes die je verwacht. Vormen en
kleuren. De vrouw als thema. Of dieren. En de modekostuums waren heel populair",
vertelt  Den Dekker. Het leidde  tot veel dubbele keuzes. ,,We hebben als musea
letterlijk zitten kwartetten wie welk object zou krijgen. Van alle objecten
hebben we kaarten gemaakt, die we aan tafel hebben zitten uitwisselen. Als jij
deze krijgt, mag ik die."

In het Amsterdam Museum hebben in de twee zalen van het MixMatch Museum  naast
twee volwassenen ook kinderen uit twee klassen van een basisschool een
tentoonstelling mogen maken. Uit groep 7 heeft een groep die zich 'Rare
tentoonstellingmakers' heeft genoemd vooral curieuze objecten uitgekozen zoals
een 'apparaat voor het masseren van armen uit 1900'  of de Utah-machine uit het
Van Abbe, 'een kunstwerk dat kan bewegen bij temperatuurverschillen'. Kleurige
vormen is het thema van Nina en Josephine uit groep 8, die het schilderij Man te
Paard van Bart van der Leck uit 1918 hebben opgehangen naast een
Harlekijn-kostuum van Viktor & Rolf. Zij delen weer een kleurige outfit van
Comme des Garçons uit 1998 met de 52-jarige Marga die een verhaal wil vertellen
over kleur brengen in het leven via de  thema's eten, kleden, spelen en werken.
In een filmpje noemt ze de foto Helena C.61 van Erwin Olaf de belichaming van
alle thema's: een vrouw op leeftijd zit in fitnesspak in een sportzaal met
breinaalden en wol.

,,Marga wilde het portret van Helena laten  neerkijken op een horloge", vertelt
Den Dekker. ,,Deze maakster was heel uitgesproken in welke volgorde de  objecten
moesten staan. We hebben de deelnemers  erg betrokken bij de inrichting. Hun
wensen hebben we gerespecteerd. Zo wilde een van hen ook niet in beeld in het
filmpje dat alle makers hebben gemaakt  en ook niet met de pers praten. Haar
achternaam wilde ze absoluut niet vermeld hebben. Dat kan, dus hebben we
iedereen zonder achternaam gepresenteerd."

Loslaten, dat is het woord dat de conservatoren gebruiken. ,,We willen op
tekstbordjes objecten altijd in de tijd plaatsen en hun kunsthistorische context
geven. We willen altijd duiden. Nu laten we mensen hun eigen verhaal vertellen.
Zelfs als het niet klopt. Dan laten we het gewoon zo", zegt De Decker. ,,Wij als
musea denken nog wel eens dat wij het monopolie hebben om over kunst te praten.
Dat hoort niet", vindt Andreas Blühm, directeur van het Groninger Museum.
,,Net als er 16 miljoen bondscoaches in het voetbal zijn, moeten wij ook
iedereen stimuleren om over kunst mee te discussiëren", zegt hij. ,,Bij de
opening heb ik Elvira geïnterviewd. Ik hoefde eindelijk een keer niet uit te
leggen, eindelijk legde het publiek een keer uit."

In het midden van de tentoonstelling van Elvira Visser staat een grote telescoop
uit Museum Boerhaave in Leiden. Een telegraafschrijver uit de tweede helft van
de negentiende eeuw van de gebroeders Caminada staat  gebroederlijk naast een
'interpretatie naar Globetrotter in de tijd' uit 1923 van de Russische Utopist
El Lissitsky uit het Van Abbe. ,,Kunstwerken en objecten uit een museum als
Boerhaave hadden wij nooit bij elkaar gezocht", zegt Blühm. ,,Een
samenwerkingsverband tussen een kunstmuseum als het onze en een
wetenschapsmuseum heeft voor mij eigenlijk nooit voor de hand gelegen. Maar nu
ik ze hier samen zie, realiseer ik mij hoe goed het werkt."

De zelfde ervaring heeft het Van Abbe. ,,'Oei, oei, oei, gaat dit werken?', heb
ik van tevoren wel eens gedacht", zegt hoofdconservator Christiane Berndes.
,,Het komt in ons museum niet vaak voor dat wij kunstvoorwerpen en
gebruiksvoorwerpen naast elkaar zetten. Het verschil tussen kunst en niet-kunst
wordt nu opgeheven. Alle objecten krijgen zo een andere betekenis door het
achterliggende verhaal van de gastcuratoren. Veel te vaak hebben we het nog over
of iets mooi is of niet mooi."

Ze loopt naar de tentoonstelling over vrouwen en kleding van Marie-Louise
Moone-Heesakkers (52), huisvrouw en vrijwilliger van Stichting Eindhoven in
Beeld. ,,Zij vertelt consistent over hoe kleding kan communiceren met de
buitenwereld. Door een spinnenwiel te plaatsen naast het schilderij Les
Essayeuses van Isaac Israëls en de feministische videoparodie Semiotics of the
kitchen van Martha Rosler uit 1975."

De musea moeten nog bij elkaar op bezoek om de resultaten te zien.  Ze zeggen
zeker door te gaan met publieksparticipatieprojecten. In Groningen hebben ze een
idee  even in een lade gelegd voor dit project.  ,,Twee conservatoren mogen
ieder een voorwerp uit het depot voorstellen dat volgens hen weer in het museum
moet hangen. Maar er mag er maar één gekozen worden door het publiek. Dat moeten
ze overtuigen met een goed verhaal." Blühm glimlacht schalks: ,,De conservatoren
moeten met de billen bloot. En dat vinden ze helemaal niet leuk."

LOAD-DATE: 28 April 2015

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NH_ART


                         Copyright 2015 NRC Media B.V.
                              All Rights Reserved

                              90 of 127 DOCUMENTS



                                NRC Handelsblad

                            23 april 2015 donderdag

Het mooiste vak wordt erg ongezond

BYLINE: Door onze redacteur Elsje Jorritsma

SECTION: Binnenland

LENGTH: 607 woorden


InterviewAlwin de Kok De inspecteur bij de politie werkt de helft van  alle
weekenden. ,,De balans werk-privé is zoek. Mensen worden uitgewoond."

Den Haag. Alwin de Kok is 54 en werkt al ruim dertig jaar bij de politie. Bij de
geüniformeerde politie, ofwel blauw op straat. En blauw op straat, dat betekent
onregelmatig werken: drie dagen dagdienst bijvoorbeeld, dan een dag vrij, dan
vier dagen avonddienst, van twee tot elf. En dan twee of drie dagen nachtdienst,
van 10 uur 's avonds tot 7 uur 's morgens. ,,Per jaar werkt een agent meer dan
de helft van alle weekends."

Alwin de Kok wil het heel duidelijk maken: ,,Ik heb het mooiste vak van de
wereld. Wat wij doen, doet er echt toe." Maar hij is realistisch over de tol van
het dagelijks werk van een agent. ,,Wij maken alles mee. Van een hond die kwijt
is, of een duif met een gebroken poot, tot mishandelde vrouwen, zelfmoorden,
lijken die uit het water moeten worden gehaald. Ik ben bespuwd, uitgescholden,
geslagen, geschopt. Ik héb geslagen en geschopt, als ik collega's moest
ontzetten. Of ik wel eens bang ben? Natuurlijk. De adrenaline giert regelmatig
door mijn lichaam."

De Kok zit tijdens het gesprek met zijn rug naar het caféraam. In uniform,
inclusief het steekwerend vest dat standaarduitrusting is. ,,Normaal zou ik hier
nooit zijn gaan zitten. Ik zou een plek achterin hebben uitgezocht, met zicht op
de deur. Als agent woon je in een glazen huis."

En dat is niet alleen als hij dienst heeft en in uniform over straat loopt. Ook
als De Kok niet werkt, blijft hij een beetje in functie. Opstootjes en
verkeersruzies waar gewone burgers langs kunnen lopen, kan hij niet negeren. Mág
hij niet negeren. En hij moet van ,,onberispelijk gedrag" zijn.

De Kok is nu inspecteur, een rang in het midden van de geüniformeerde rangen.
Hij loopt nog regelmatig op straat, ook omdat hij zijn team, 15 man, goed moet
kunnen begeleiden. Zijn basissalaris is 1.950 euro per maand netto, 2.300 met
toeslagen. Voor een beginnend agent is dat 1.650 euro, met toeslagen misschien
1.800.

Voor dat salaris draait De Kok ook piketdiensten, net als veel agenten. De
agenten die ook bij de ME zitten bijvoorbeeld, of die hulpofficier zijn, zoals
De Kok. Hij moet onder meer bij huiselijk geweld adviseren of iemand een
tijdelijk huisverbod moet krijgen. ,,En de mishandeling kan overdag
plaatsvinden, maar ook 's avonds." Dat betekent dat je in je piketweek niet ver
van huis kan, of drinken bij het eten, zegt De Kok. Dat je ook  's avonds 'aan'
staat - en dat voelt, en telt, toch een beetje als werken.

De langdurige reorganisatie zorgt voor veel problemen. ,,Er klopt niets meer van
de roosters. Agenten worden onverwacht opgeroepen, of plotseling toch in de
weekenden ingedeeld." Tussentijdse wijzigingen zijn eerder regel dan
uitzondering. ,,De balans werk-privé is zoek. Mensen worden uitgewoond."

Volgens De Kok gaat het cao-conflict dan ook niet vooral om loonsverhoging. De
vakbonden eisen er 3,3 procent bij, omdat agenten al ruim vier jaar geen
loonsverhoging hebben gekregen - en de onregelmatigheidstoeslagen al ruim 8 jaar
niet geïndexeerd zijn. Volgens De Kok gaat het er vooral om dat agenten gezond
blijven. En dus niet, zoals de minister wil, nog meer weekenden werken per jaar.
Het behoud van de mogelijkheid om voor je 67ste met pensioen te mogen, met
bijvoorbeeld 60 jaar. En dat je ook in de toekomst na je 55ste af kan zien van
nachtdiensten. ,,Toen ik jong was, draaide ik nachten achter elkaar, geen
probleem. Dat is nu niet meer zo." En tot slot: zijn werk mag dan soms aanvoelen
als dweilen met de kraan open, ,,maar ook bij dweilen met de kraan open neem je
vocht op."

LOAD-DATE: 23 April 2015

LANGUAGE: DUTCH; NEDERLANDS

GRAPHIC: Inspecteur Alwin de Kok. ,,Ik ben bespuwd, uitgescholden, geslagen,
geschopt."

PUBLICATION-TYPE: Krant

JOURNAL-CODE: NRC Handelsblad


                         Copyright 2015 NRC Media B.V.
                              All Rights Reserved

                              91 of 127 DOCUMENTS



                                NRC Handelsblad

                             21 april 2015 dinsdag

'Soms hebben we een leuke actiedag';
Kijken met kenners

BYLINE: Door onze redacteurWilfred Takken

SECTION: Media

LENGTH: 863 woorden


PolitieseriesElke week kijkt een expert naar een tv-programma over  zijn
beroep. Rechercheur Maarten de Soeten kijkt naar  Smeris.

'Een onderzoek kan een kindje van je worden", zegt rechercheur Maarten de
Soeten, terwijl hij naar de tv-serie  Smeris kijkt. ,,Normaal werk je in teams,
en laat je uitzichtloze zaken op den duur liggen. Maar je hebt op de achtergrond
altijd wel oude zaakjes lopen waarvoor je in je vrije tijd nog
opsporingshandelingen doet. Je weet bijvoorbeeld  wie de dader is, maar hebt te
weinig bewijs."

We kijken bij De Soeten op de bank thuis in een Utrechtse nieuwbouwwijk naar het
tweede seizoen van Smeris, een politieserie op NPO 3 rond een rechercheursduo,
gespeeld door Jeroen van Koningsbrugge en Dennis van de Ven, dat moeilijk een
zaak uit handen kan geven.

Na een aanslag in het eerste seizoen is de Tilburgse rechercheur Theo
ondergedoken in Amsterdam. Met zijn buddy Willem probeert hij de daders te
zoeken. Zo stuiten ze op drugs- en vrouwenhandel, en op Theo's vader. De Soeten
vindt Theo's speurtocht ongeloofwaardig: ,,Als je bent neergeschoten dan zit je
in de ziektewet, dan moet je je wapen inleveren. Je rent niet zelf achter de
daders aan." Rechercheurs worden volgens hem zelden bedreigd, straatpolitie wel.
,,Die worden op straat wel met vervelende mensen geconfronteerd. Bloedzuigers
noemen we dat in vakjargon."

De Soeten herkent weinig in de serie. Vergeleken met Smeris geven series als
Bureau Raampoort en Flikken Maastricht een beter beeld van de politie.,,Ik heb
voor tachtig procent een typbaan. Ik kom op kantoor, neem een bak koffie, ga
achter mijn computer zitten en maak  bevindingen op. Wij moeten al onze
handelingen in bevindingen of mutaties opmaken. Maar in deze serie zal wel niet
veel getypt worden. We hebben ook wel eens een leuke actiedag met arrestaties,
maar dat is misschien tien keer per jaar."

De Soeten heeft een collega, Simon de Waal, die zelf scenario's voor
politieseries schrijft, ook voor het eerste seizoen van Smeris. ,,Ik zeg wel
eens tegen Simon: Waarom maak je ze niet realistischer? Dan zegt hij: Mensen
zitten niet te wachten op een team van veertig man dat samen aan een moordzaak
werkt. Ze willen hoogstens één of twee agenten." Dus krijgen ze Theo en Willem
die alles zelf doen. ,,Zo'n grote, stoere vent als Van Koningsbrugge die het
zelf niet zo nauw neemt met de wet, dat vinden jongeren mooi, met hem kunnen zij
zich identificeren."

Theo doet  allemaal dingen die De Soeten niet kan goedkeuren. Hij houdt het
vuurwapen van een verdachte in bezit, woont op een jacht van  achterovergedrukt
drugsgeld. In het eerste seizoen werd hij geschorst en was zelfs verdachte. Zijn
collega Willem slikt een xtc-pil. De Soeten: ,,Een agent slikt geen pil. Je
wordt meteen geschorst. Ze zullen je niet snel vervolgen, maar je kan wel
ontslagen worden wegens plichtsverzuim."

Theo en Willem zetten een getuige onder druk door zich voor te doen als
criminelen die hem ,,een kogel door de kop" gaan jagen. De Soeten: ,,Dat is
allemaal niet nodig. De bereidheid tot verklaren bij de gewone burger is groot.
Als rechercheur sta je bij de burger vaak in hoger  aanzien dan straatagenten,
men denkt dat we ervoor geleerd hebben."

Als De Soeten denkt dat iemand zelf verdacht is, gaat hij hem echter niet
'aanlopen':  ,,Dat kan een risico geven dat hij de hoofdverdachte inlicht.
Daarom proberen we vaak op andere manieren informatie te krijgen, door
bijvoorbeeld  telefoontaps. Soms lopen we wel iemand aan, maar dat is om reuring
te veroorzaken tussen verdachten. De verdachte raakt in paniek, gaat een
medeverdachte bellen,  en dan heb je ze. Gelukkig zijn de meeste criminelen een
beetje dommig."

Ravenburg heeft een autosloop waar twee moorden zijn gepleegd. Theo en Willem
gaan hem verhoren zonder te zeggen dat ze  rechercheurs zijn. ,,We gaan ook wel
eens  naar getuigen toe zonder ons bekend te maken. Iets niet zeggen, is geen
liegen. We beginnen gewoon meteen met vragen. Je staat verbaasd hoeveel
informatie je zo krijgt."

Theo volgt een xtc- dealer naar zijn  distributiepunt en stuit daar op de
huurmoordenaar Achmatov. Hij maakt diens auto onklaar. ,,Het is vreselijk
moeilijk om iemand te achtervolgen.  En aan iemands  auto knoeien is een
overtreding. Je kunt beter taps - afluisterapparatuur - plaatsen. Dat levert
meer op."

Achmatov zit in een darkroom en Theo wil hem daar arresteren. ,,Bloedjelink,
zo'n aanhouding in het donker met mensen erbij. En hij heeft totaal geen
communicatie met de meldkamer. Hij zou eerst moeten bellen en  wachten tot er
meerdere eenheden zijn. En dan nog wacht je tot de verdachte naar buiten komt.
Maar ja, zo is het wel leuker."

Maarten de Soeten (Utrecht, 1970) is rechercheur bij de politie
Amsterdam-Amstelland. Hij werkt bij Calamiteiten: zware misdrijven tot aan
moord. Als er doden vallen, draagt hij de zaak over aan een TGO (team
grootschalig onderzoek).  De Soeten zat in de jaren negentig bij het Korps
Mariniers. Daarna werd hij  projectleider bij telecombedrijf Detron en bijzonder
opsporingsambtenaar voor de Gemeente Hilversum. In 2002 zat hij kort bij de
politie, om daar in 2009 voorgoed terug te keren. Sinds 2011 als rechercheur.

LOAD-DATE: 21 April 2015

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2015 NRC Media B.V.
                              All Rights Reserved

                              92 of 127 DOCUMENTS



                                NRC Handelsblad

                             15 april 2015 woensdag

Stammoeder van de Oranjes strooide graag met snoepgoed

BYLINE: Door Karin de Mik

SECTION: Achterpagina; Blz. 20

LENGTH: 493 woorden


Marijke MeuDit jaar is   Maria Louisejaar in Friesland; 250 jaar geleden
overleed de populaire Duitse prinses en  stammoeder van de  huidige Oranjes.

Ze was een people's princess avant la lettre. En ze is de rechtstreekse
stammoeder van de huidige Oranjes. Maria Louise van Hessen Kassel (1688-1765)
redde de Oranjedynastie van de ondergang. Was ze in 1711, na de dood van haar
man stadhouder Johan Willem Friso,  vanuit Leeuwarden naar haar geboortegrond in
het Duitse Kassel teruggekeerd, dan zaten we nu zonder koningshuis. ,,Tenminste
zonder de Oranjes", zegt conservator Marlies Stoter van het Fries Museum.

Dit jaar is in Friesland uitgeroepen tot Maria Louisejaar: 250 jaar geleden
overleed de Duitse prinses. Er zijn diverse exposities, manifestaties en
symposia als eerbetoon aan de prinses.

Vrij onbekend is dat de voorouders van koning Willem Alexander bijna twee eeuwen
in 'hofstad' Leeuwarden hebben geresideerd. Dat zit zo: de Hollandse tak van de
Nassaus was met de dood van koning Willem III, stadhouder van Holland, in 1702
uitgestorven. De Friese Nassaus waren er nog wel. De zesde Friese stadhouder,
Johan Willem Friso, trouwde in 1709 met de Duitse Maria Louise. De Friezen
noemden haar Marijke meu (tante Marijke). Ze was geliefd door haar eenvoud: in
de kerk kon het gewone volk haar  groeten. Als ze in haar koetsje door
Leeuwarden reed, strooide ze snoepgoed naar de kinderen.

Slechts twee jaar duurde het huwelijksgeluk. Op haar 23ste werd Maria Louise
weduwe, toen haar man Johan Willem Friso in het Hollands Diep verdronk. Ze was
toen zwanger van haar tweede kind.

Ze omringde zich met goede adviseurs en had diplomatiek overleg met de Hollandse
regenten.

Mede daardoor werd haar zoon Willem IV in 1747 erfstadhouder van de Republiek
der Zeven Verenigde Nederlanden. Maria Louise bewoont dan al jaren het
stadspaleis in Leeuwarden, nu onderkomen van keramiekmuseum Princessehof.
Bezoekers kunnen daar haar authentieke eetkamer met blauwdamasten gordijnen
binnengaan. Het grote haardscherm zou nog door haarzelf geborduurd zijn.

In een andere intieme kamer hangen portretten van de Oranje-Nassaus en zijn de
tientallen huisregels te lezen die Maria Louise voor haar hofhouding opstelde.
Stipt om 12.00 uur 's middags en om acht uur 's avonds moest er worden gegeten.
Ze had 34 ,,bedienden en personen". De personen waren de kamerjonkheer en twee
freules die met haar aan tafel mochten. Verspilling ging ze tegen. Elke avond
moesten alle kaarseneindjes verzameld worden voor hergebruik.

Twee keer was ze regentes (eerst voor haar zoon Willem IV van Oranje-Nassau en
daarna in 1759 voor haar kleinzoon): een unicum in de Nederlandse geschiedenis.
Marijke meu stierf op 9 april 1765 in Leeuwarden, op 77-jarige leeftijd.
Honderden bedroefde Friezen sloegen de rouwstoet gade. Op de expositie is een
stukje van de oranje zijde van de bekleding van haar lijkkist te zien. Ze ligt
bij haar man begraven in de Grote Kerk in Leeuwarden.

LOAD-DATE: 15 April 2015

LANGUAGE: DUTCH; NEDERLANDS

GRAPHIC: Marie Louise van Hessen Kassel (1688-1766) door Louis Volders, te zien
in Kasteel Middachten, De Steeg. /

PUBLICATION-TYPE: Krant

JOURNAL-CODE: NRC Handelsblad


                         Copyright 2015 NRC Media B.V.
                              All Rights Reserved

                              93 of 127 DOCUMENTS



                                NRC Handelsblad

                             11 april 2015 zaterdag

Moraal;
Column Column Column

BYLINE: Bas Heijne

SECTION: In het nieuws

LENGTH: 732 woorden


Zodra minister Lodewijk Asscher van Sociale Zaken erachter kwam dat de ING snel
honderden uitzendkrachten loost voordat zijn Wet Werk en Zekerheid van kracht
gaat, ging hij er met gestrekt been in: ,,Wat is de moraal van een bank die een
salarisverhoging voor de top verdedigt die in de miljoenen loopt en tegelijk de
meest kwetsbare werknemers iedere zekerheid wil onthouden? Is dat uit te leggen
aan medewerkers? Aan klanten?" Hij had er maar één woord voor: ,,schandalig!".

Arme Asscher. Op zo'n beetje hetzelfde moment dat de Volkskrant over de
gewraakte ING-memo berichtte, vond in Amsterdam de opstand der hoeren plaats.
Sekswerkers op de Wallen, die Asscher in zijn tijd als wethouder had willen
redden van uitbuiting en vernedering, blijken zich door zijn beleid juist
opgejaagd en gemarginaliseerd te voelen - in een lange stoet trok men naar het
stadhuis om verhaal te halen.

Na de sekswerkers, nu de flexwerkers.

Opnieuw dreigt een groep op de arbeidsmarkt slachtoffer te worden van Asschers
goede bedoelingen. Critici hadden het voorzien - bedrijven hebben helemaal geen
zin transitiekosten te betalen wanneer ze een langdurige uitzendkracht de laan
uitsturen, wanneer er, zoals dat in neoliberale newspeak heet - ,,afscheid wordt
genomen." Maar Asscher blijft hopen op een cultuuromslag. ,,Er zijn zeker
bedrijven die hun medewerkers zien als een kostenpost. Maar we willen een andere
cultuur, waarbij de waarde van werk vooropstaat."

Mooi gezegd, maar hoe krijg je die andere cultuur? Hoe breng je het idee van een
publieke zaak terug naar de maatschappij, wanneer juist het idee van een
publieke zaak volledig is uitgehold? Toen vorig jaar oproer dreigde wegens de
fikse loonsverhoging bij ABN Amro-top kwam een dwaze headhunter op televisie
uitleggen dat torenhoge salarissen bij de bank goed voor de economie waren, en
dus indirect ook echt een zegen voor ,,Henk en Ingrid" - dat niveau. Wat goed is
voor mij, moet wel goed zijn voor iedereen. Dat ABN-commissaris Rik van
Slingelandt deze week in de Kamer met een stalen gezicht kwam vertellen dat de
absurde loonsverhogingen voor de zittende top gezien moesten worden als ,,goed
werkgeverschap", is een variatie op dezelfde kul. Ongetwijfeld ziet ING het
lozen van flexwerkers voordat het de bank geld kost, ook als voortreffelijk
werkgeverschap.

Hoe verander je een cultuur die helemaal niet van zin is om om te slaan - die
slechts bereid is tot een paar concessies, als de publieke opinie al te vijandig
lijkt te worden? Wachten tot men vanzelf het licht ziet? Afgelopen donderdag
ging Asscher meteen in gesprek met ING. De uitkomst was een verklaring: ,,Zowel
het kabinet als ING streeft naar een fatsoenlijke arbeidsmarkt waarin de rechten
van werknemers gerespecteerd worden. ING omarmt en steunt de Wet Werk en
Zekerheid."

Ach, wie wil er niet omarmd en gesteund worden? Maar wat betekent het concreet
het voor de honderden uitzendkrachten waar ING vóór de inwerkingtreding van de
wet afscheid van wil nemen? Ik las er geen woord over. Het grootste gevaar dat
het ethisch offensief van Asscher bedreigt - en dat moet hij nu toch ook zelf
wel inzien - is dat zijn goede bedoelingen keer op keer stuk lopen op de
onbuigzame werkelijkheid, wat vervolgens wordt toegedekt met lege frases als die
in het persbericht.

Gaat het echt zo, dan bezorgt Asscher zijn sociale offensief een slechte naam.
Zijn partij heeft die al. Deze week verklaarde PvdA-minister Dijsselbloem dat
hij de top van ABN Amro vaak genoeg zijn tanden had laten zien - maar alles wat
wij zagen was een rammelend kunstgebit. Nooit ingegrepen, nooit echt
doorgebeten. Al aan het begin van het debat haastte PvdA-Kamerlid Nijboer, die
moord en brand schreeuwde over banken die niets geleerd hebben van de crisis,
dat wat zijn partij betrof de top van ABN rustig kon blijven zitten. Op een
bepaald moment had Dijsselbloem overwogen de ABN top naar huis te sturen - daar
hield de daadkracht op. Het is pronken met moraal.

Mogen we van Asscher meer verwachten? Mogen we verwachten dat hij alles op alles
zet om te voorkomen dat flexwerkers het slachtoffer worden van zijn goede
bedoelingen? In zijn woedeaanval over ING mobiliseerde Asscher gretig de
publieke opinie - niet uit te leggen aan de klanten van ING! Het verplicht hem
zijn tanden te laten zien. Echte tanden.

Ongetwijfeld ziet ING het lozen van flexwerkers  ook als voortreffelijk
werkgeverschap

LOAD-DATE: 11 April 2015

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2015 NRC Media B.V.
                              All Rights Reserved

                              94 of 127 DOCUMENTS



                                NRC Handelsblad

                              7 april 2015 dinsdag

De AIVD legt niets meer uit en heeft geen visie

BYLINE: Constant Hijzen

SECTION: opinie

LENGTH: 1008 woorden


Een geheime dienst moet de samenleving uitleggen waartoe hij op aarde is, stelt
Constant Hijzen.

In een interview ventileerde Kees Jan Dellebeke, oud-medewerker van de Algemene
Inlichtingen- en Veiligheidsdienst, kortweg AIVD, zijn zorgen.  Hij signaleert
onrust in de geheime dienst, die te kampen heeft met personeelswisselingen, en
is kritisch op de manier waarop de leiding daarmee omgaat. Natuurlijk is kritiek
op de dienstleiding mogelijk, maar  de problematiek omvat meer.

In de kern ontbreekt het aan een helder idee over de toegevoegde waarde van de
inlichtingen- en veiligheidsdienst. Politiek, samenleving noch dienstleiding
nemen hun besluiten vanuit een integrale visie op het inlichtingenwerk. Vandaar
dat het kabinet-Rutte eerst een bezuiniging van 70 miljoen aankondigde om die
anderhalf jaar later ongedaan te maken - de komende jaren loopt het budget zelfs
verder op. Ook het schrappen van de interne opleiding voor nieuwe medewerkers,
op korte termijn vast te billijken, strookt niet met een langetermijnvisie.

Een historische blik leert dat geheime diensten al vanaf het allereerste begin
een bijsluiter hadden. Hun bestaan is, sinds de oprichting van de eerste civiele
veiligheidsdienst in  1918, nooit onomstreden geweest. Meteen rees er twijfel of
de overheid wel in het leven van haar onderdanen mocht wroeten, als die niet
van een strafbaar feit werden verdacht. Ook werd getwijfeld aan de noodzaak  van
een geheime dienst, terwijl in die dagen de revolutionaire dreiging zich toch
grotendeels  in de openbaarheid manifesteerde. Een politieman hoefde maar met
zijn notitieblokje naar een publieke politieke vergadering te gaan om te weten
welke plannen de radicale socialisten hadden en hoe de stemming in die kringen
was. De oprichters van de veiligheidsdienst hadden dus wat uit te leggen.

Hoewel de Koude Oorlog geheime diensten een  bestaansnoodzaak  bood, bleef de
vraag naar het hoe en wat van het geheime werk de kop opsteken. Voor de in 1949
opgerichte Binnenlandse Veiligheidsdienst (BVD) zelf was het weliswaar
vanzelfsprekend dat het internationale communisme en diens Nederlandse
aanhangers gevaarlijk waren, maar voor ambtenaren,  journalisten en
parlementariërs riep dat allerlei vragen op: wat gebeurde er precies met die
gegevens? Welke criteria gingen er schuil achter 'extremisme' en
'staatsgevaarlijk' en met welke methodes werkten de diensten precies?

Het zijn basale,  maar voor insiders ongemakkelijke vragen. De dienst voelde
zich onbegrepen: het was toch vanzelfsprekend dat er gevaren waren waarover
inlichtingen verzameld moesten worden? En daarbij: wat wist die gewone burger
nou? Op hun beurt vonden politici, ambtenaren, burgers en journalisten de
weigerachtigheid openheid van zaken te geven in toenemende mate verdacht.
Politiek Den Haag  wist dat de BVD neigde zich 'in zichzelf op te sluiten'. In
ambtelijke gremia was de toegevoegde waarde van de dienst  niet altijd
duidelijk.  Sommigen  klaagden over het gebrek aan relevantie van de
inlichtingen voor hun dagelijkse werk.

Pas aan het eind van de Koude Oorlog, onder BVD-hoofd Arthur Docters van Leeuwen
(1989-1995), is op meer systematische wijze nagedacht over de positionering van
de veiligheidsdienst in een bredere  context. Docters van Leeuwen kwam tot het
inzicht dat de BVD in wezen een additionele dienst was: zij ondersteunde andere
elementen in het overheidsapparaat bij hun taakuitvoering door 'activiteiten en
ontwikkelingen' te bestuderen die een 'ernstig gevaar' vormden voor de
staatsveiligheid en democratische rechtsorde. Op basis van de bevindingen stond
de BVD 'afnemers' als politie, justitie en Sociale Zaken bij met advies en
analyse.

Alleen in de interactie met die buitenwereld kon de veiligheidsdienst dus haar
bestaansrecht verdienen. Daarom knoopte Docters van Leeuwen nauwe relaties aan
met  de departementen en herschikte hij het contact met de samenleving.
Directeuren werden naar zaaltjes gestuurd om uit te leggen waar de BVD precies
voor was  en waarom de activistische groep de 'Ziedende Bintjes' BVD-aandacht
verdiende. Televisierubrieken mochten in het BVD-gebouw filmen terwijl Docters
van Leeuwen in detail over het werk van de dienst verhaalde. Hij remde pas af
als hij in de buurt van een staatsgeheim kwam.

Die openheid was niet alleen functioneel, in termen van publieke legitimiteit en
politieke steun voor het ministeriële beleid, maar ook wezenlijk voor de positie
van de veiligheidsdienst. Vanuit een integrale visie op de toegevoegde waarde
van de dienst herijkte Docters van Leeuwen de relatie met de ambtelijke,
politieke en maatschappelijke buitenwacht.

Natuurlijk is de ruimte voor zo'n visie de laatste jaren steeds kleiner
geworden. Politiek en samenleving houden elkaar in een wurggreep. Journalisten
schrijven over misstanden; Tweede Kamerleden  veronderstellen dat zij hun
vertegenwoordigende taak het best uitvoeren door luidkeelse ontzetting te
ventileren. Bijna dagelijks speelt het circus van mediamoment, Kamervraag en een
zich verantwoordende minister zich opnieuw af. In de strijd om de beeldvorming
moet de dienstleiding brandjes blussen.  De meer wezenlijke vragen  komen
misschien wel intern aan de orde, maar worden weggedrukt door de waan van de
dag.

Dat neemt niet weg dat een visie absoluut noodzakelijk is. Daarover moet intern
en extern voortdurend worden gepraat. Waarvoor is een veiligheidsdienst in deze
tijd? Schuilt het wezen ervan  in bijzondere inlichtingenmiddelen als
telefoontaps en agentenoperaties? Of is de AIVD een additionele, analytische,
adviserende dienst?

Minister en dienstleiding zouden zo'n verhaal stelselmatig moeten uitdragen,
input vragen, de buitenwacht erin meenemen. Kamerleden, journalisten en burgers
moeten zo'n verhaal vervolgens  wel de ruimte gunnen. Kritisch meekijken  en het
verhaal bekritiseren, aanpassen. Alleen dan kan een geheime dienst echt van
toegevoegde waarde zijn.


          Constant Hijzen schrijft  aan de Universiteit Leiden een historisch
proefschrift over Nederlandse  veiligheidsdiensten.

LOAD-DATE: 7 April 2015

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NH_ART


                         Copyright 2015 NRC Media B.V.
                              All Rights Reserved

                              95 of 127 DOCUMENTS



                                NRC Handelsblad

                             4 april 2015 zaterdag

... dan gaf ik het volk brood en spelen

SECTION: Opinie & Debat

LENGTH: 738 woorden


De vele sporttempels in de grote steden zijn namelijk bij uitstek geschikt om
het volk te vermaken en regelmatig toe te spreken met preken die bol staan van
de  nationalistische zelfverheerlijking. 'Henk & Ingrid' zullen minder betalen
voor een toegangskaartje, terwijl mijn gevaarlijkste opponenten, de
onbetrouwbare intellectuelen, het driedubbele gaan betalen. Zij krijgen
bovendien een apart supportersvak (en dat is uiteraard geen VIP box) zodat het
gewone volk deze arrogante lieden gedurende de wedstrijd kan beschimpen.

Verder zal mijn land zich kandidaat stellen voor de organisatie van het EK
voetbal, WK voetbal, EK hockey, WK hockey, Olympische Spelen en indien mogelijk
ook voor de Olympische Winterspelen.  Het spreekt vanzelf dat ik autoritaire
bobo's uit de sportwereld als Sepp Blatter regelmatig in mijn zomerpaleis
uitnodig om achter de schermen zaken te doen - de inkomsten van het gas in
Slochteren kan ik daarbij goed gebruiken.

De leden van het Koninnklijk Huis zullen vrijwillig het ballingschap verkiezen,
ze raken dientengevolgde hun paspoorten  kwijt en reizen waarschijnlijk richting
Argentinië af.

De auto blijft een heilige koe en daarom wordt de motorrijtuigenbelasting
gehalveerd, wordt de hoeveelheid asfalt uitgebreid en worden er de nodige
bruggen en tunnels gebouwd, want het moet nu eens afgelopen zijn met die
irritante files. De installaties voor trajectcontroles worden gedemonteerd en
aan de Belgen verkocht.

Om de jeugdwerkeloosheid op te heffen wordt de pensioengerechtigde leeftijd voor
zware beroepen als bouwvakker, stratenmaker, internationaal chauffeur verlaagd
naar 55 jaar. Tegelijkertijd hef ik alle vakbonden op, want tegenspraak is uit
den boze.

Ook wordt de pensioengerechtigde leeftijd voor alle andere beroepen verlaagd
naar zestig jaar, waarop wij met z'n allen een lange neus naar de Grieken
trekken.

We stoppen met ontwikkelingssamenwerking en het geld dat we dan overhouden,
stoppen we in het defensiebudget. De gulden wordt weer ingevoerd en we
beëindigen het lidmaatschap van de EU,  want in Zuid Europa komt het toch nooit
meer goed met de financiële huishouding.

We sturen iedere asielzoeker onmiddellijk terug, want ons landje is al vol
genoeg. Kijk maar, Nederland telt immers bijna drie keer zoveel inwoners als
Denemarken!

De werkgelegenheid wordt voortdurend gestimuleerd door financiële voordelen voor
creatieve ondernemers. Het bevorderen van de export is het belangrijkste
aandachtspunt van onze ambassades  in het buitenland. Alleen creatieve
buitenlanders en toeristen krijgen nog - bij voorkeur tijdelijk - toegang tot
ons land.

Jeugdige criminelen worden zonder aanzien des persoons in een door ons op te
richten Vreemdelingenlegioen opgenomen. Hiertoe sluit ik met de Marokkaanse
regering een deal waarin staat dat zij voor de duur van 99 jaar een locatie in
de Sahara openstellen. Instructeurs van het Korps Mariniers zullen de leiding
krijgen over de veroordeelden.

Het principe voor de door mij aangestelde rechters is simpel: Driemaal is
scheepsrecht. Bij een derde veroordeling wordt de crimineel dus onherroepelijk
legionair voor het leven - zijn oude dag zal hij in een veteranenhuis op de
Antillen kunnen slijten. Overigens, afgekeurde criminelen worden in dit geval op
een nog aan te leggen gevangeniseiland voor onze Noordzeekust opgesloten.

De discussie over Zwarte Piet wordt onmiddellijk gestopt en ergerlijke
buitenlandse invloeden zoals Santa Claus en Halloween worden uitgebannen.  Ter
compensatie erkennen we de Oktoberfeesten officieel als nationaal feest.

Ook wordt de Nederlandse Taal opgeschoond; voor de veeral Engelse termen die we
tegenwoordig gebruiken, voeren we alternatieve Vlaamse en Zuid-Afrikaanse
woorden in. Zo wordt 'registeraccountant' bijvoorbeeld 'geoctrooieerd
rekenmeester'.

In het onderwijs draaien we de klok terug door onder andere de kleuterschool her
in te voeren. De lagere school, ambachtschool, huishoudschool, mulo, mms, hbs en
gymnasium en het Mysterie van Onderwijs worden gesloten. We houden een
volksraadpleging over de peuterschool, want ik laat mijn volk graag meebeslissen
over minder belangrijke zaken.

Tot slot zal ik weer een staatsfilosofie invoeren, namelijk het onvolprezen
Calvinisme.

Zo bezien ga ik op naar de tweede Gouden Eeuw voor mijn land.

PS. Ik doe hier geen mededelingen over de organisatie van mijn eigen
veiligheidsdienst want dat blijft natuurlijk zeer geheim.

Rob Willems

LOAD-DATE: 4 April 2015

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2015 NRC Media B.V.
                              All Rights Reserved

                              96 of 127 DOCUMENTS



                                NRC Handelsblad

                             1 april 2015 woensdag

'Dat Hollandse van Hazes is erg bon ton'

BYLINE: Door Peter de Bruijn

SECTION: Film

LENGTH: 944 woorden


Interview Irene StengsAntropoloog Irene Stengs onderzoekt de cultus rond de
overleden volkszanger André Hazes.  Ze zag de nieuwe biopic 'Bloed, Zweet &
Tranen'. ,,Zijn emotionaliteit wordt enorm uitvergroot."

De figuur André Hazes is een ,,mythe" van de Nederlandse cultuur, volgens
antropoloog Irene Stengs. Zij doet onderzoek naar het opmerkelijke postume
succes van de volkszanger die 11 jaar geleden overleed, maar nog steeds alom
aanwezig is: met een succesvolle musical over zijn leven, massaal bezochte
meezingavonden ( 'Heel Holland zingt Hazes') en sinds deze week ook  een heuse
biopic: Bloed, Zweet & Tranen van regisseur Diederick Koopal. Op verzoek van
deze krant bezocht Stengs, werkzaam bij het Meertens Instituut,  de eerste
persvertoning van de film over de populaire volkszanger. Stengs  publiceerde
over de cultus   Het fenomeen Hazes. Een venster op Nederland, dat verschenen is
bij Amsterdam University Press.

Wat vond u van de film?

,,Het verhaal van André Hazes is inmiddels een mythe,  met  een duidelijk
stramien en  vaste elementen die altijd terugkomen. In de eerste drie minuten
van de film komen meteen alle stereotypen voorbij. Je ziet hem vanaf het eerste
moment met een blikje bier, je  ziet  hem een broodje bal eten waar het blaadje
sla nadrukkelijk vanaf is gehaald, en je ziet hem driftig worden tegen zijn
gezin omdat hij het moeilijk had en gebukt ging onder  stress. Dat zijn vaste
elementen die steeds  terugkomen, vooral sinds het succes van de documentaire
Zij gelooft in mij van John Appel in 1999.

,,Ik vond dit een  mooi gemaakte film, sterk geacteerd. Maar de dramatiek van
zijn leven concentreert zich wel heel erg op dat bier en zijn alcoholisme. De
film blijft daar te veel in hangen. Bij de musical was dat  ook al moeizaam.
Veel fans van Hazes  vinden dat   te beperkt, en daar kan ik me wel iets bij
voorstellen."

U heeft onderzoek gedaan bij  Hazesbijeenkomsten en herdenkingsconcerten. Wat
maakt hem tot zo'n aantrekkelijke figuur voor veel mensen?

,,Ik zou niet zeggen aantrekkelijk, maar wel fascinerend. Hazes is enorm
geromantiseerd vanuit het idee dat hij al het leed waarover hij zingt ook zelf
heeft meegemaakt, dat het allemaal rechtstreeks uit zijn eigen leven en uit zijn
hart komt.  Dat staat in een langere traditie van hoe tegen volkse cultuur, die
afkomstig is uit de arbeiderswijken van de grote steden, wordt aangekeken. In de
film zit dat ook weer heel sterk, vooral in de scènes die zijn jeugd in de Pijp
in Amsterdam verbeelden. Je ziet dat hij een vreselijke jeugd heeft gehad met
een vader die dronk en zijn moeder sloeg. De romantisering bestaat erin dat hij
juist daardoor, juist door al die ellende, zo mooi en aangrijpend kon zingen.

,,Ook het idee van het natuurtalent dat  ondanks alle tegenslagen toch de top
weet te bereiken, is voor mensen aantrekkelijk. Veel mensen zouden dolgraag zo
beroemd willen zijn. De mythe van Hazes zegt dat iedereen die talent heeft en
hard werkt de top kan bereiken, hoe gebrekkig en armoedig je achtergrond mag
zijn."

Sinds de documentaire van John Appel 'mag' Hazes ook bij hoger opgeleiden.

,,Ik weet dat niet. We leven in een tijd waarin het volkse en het typisch
Nederlandse  hoog in het vaandel staan. Vooral na de dood van Pim Fortuyn is bij
de maatschappelijke en politieke elite het idee ontstaan dat de elite nooit meer
zo het contact met het gewone volk mag verliezen. Je kunt als politicus bijna
niet meer zeggen dat je Hazes helemaal niks vindt. Dat Hollandse is nu erg bon
ton. Je mag absoluut geen dedain hebben voor volkse cultuur.

,,Maar ik ga liever af op het daadwerkelijke gedrag van mensen dan op wat ze
zeggen. Het is niet zo dat hoger opgeleiden nu ineens massaal naar de musical
gaan of naar de meezingconcerten in de Ziggo Dome. Dat zijn toch de traditionele
fans van het levenslied en de smartlap. Er zijn Surinaamse  en Marokkaanse fans
van Hazes, maar zijn publiek is overwegend autochtoon. Je hoort vaak dat
iedereen van Hazes houdt, van de stratenmaker tot de tandarts. Als dat zo vaak
gezegd moet worden, vind ik dat juist verdacht. Dan zou dat weleens niet zo
kunnen zijn."

De erven-Hazes, vooral weduwe Rachel, hebben een sterke inbreng bij de postume
beeldvorming. Werkt dat vertekenend?

,,Persoonlijk vind ik Rachel Hazes  in de film veel te verstandelijk overkomen,
te rustig en rationeel. Je ziet steeds hoe betrokken ze is en hoe verstandig.
Het kan best zijn dat het zo is gegaan. Maar dramatisch is dat  niet  echt
overtuigend. Aan het einde van de film wordt Rachel Hazes expliciet bedankt. Dat
zal de reden zijn dat je  in de film niets ziet over Hazes' eerste en tweede
vrouw, en zijn  kinderen uit eerdere huwelijken. Wie de copyrights heeft, heeft
de macht. Dit is het beeld dat Rachel Hazes en haar familie willen laten zien."

Er zijn veel volkszangers, waarom is de cultus juist rond Hazes ontstaan?

,,Door het drama. Het verhaal van Hazes is bijna een Griekse tragedie. Je zou
een film kunnen maken over Frans Bauer, maar dat zou toch een stuk lastiger
zijn."

Hazes had een prachtige stem, waarmee hij mensen diep kon raken. Dat is toch
geen mythe?

,,Zijn emotionaliteit is een belangrijk onderdeel van de mythe. Die
emotionaliteit maakt hem in de ogen van veel mensen authentiek. Wat is er nu
authentieker dan iemands emoties? Daarin toont iemand zich optimaal.  Die
emotionaliteit  is natuurlijk maar een aspect van Hazes, hij schreef de muziek
ook niet zelf,  maar dat aspect wordt enorm uitvergroot. Of hij  echt zo was
doet er niet zoveel toe. In de huidige samenleving bestaat veel waardering voor
mensen die hun emotie durven tonen, die zichzelf durven te zijn. Daar past Hazes
perfect in."

LOAD-DATE: 1 April 2015

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2015 NRC Media B.V.
                              All Rights Reserved

                              97 of 127 DOCUMENTS



                                NRC Handelsblad

                             28 maart 2015 zaterdag

Pas op voor financiële stofzuigerverkopers;
Column

BYLINE: Marike Stellinga

SECTION: Economie

LENGTH: 623 woorden


Ik heb me vaak verbaasd over het gemak waarmee toch verder redelijke mensen
financiële producten aanschaffen die uitermate risicovol zijn. Of financiële
producten waaraan zoveel toeters en bellen  zitten dat veel van het ingelegde
geld opgaat aan kosten. Mijn vraag is altijd: waarom wil je zo'n ingewikkeld
product kopen? Waarom hou je het niet simpel? Als je wil beleggen (hoeft niet
natuurlijk), koop dan  gewoon aandelen of obligaties: simpele, eendimensionale
financiële producten. Een doorsnee huishouden kan maar beter ver weg blijven van
financiële tovenarij.

Toch hebben Nederlanders in aanloop naar de crisis veel ingewikkelde financiële
producten aangeschaft. Nu economisch optimisme onze harten verwarmt,  wordt het
voor gewone burgers weer verleidelijk te zwichten voor financiële
stofzuigerverkopers. Gekke producten zijn er ook nu genoeg: turbo's, speeders,
sprinters en cfd's heten de nieuwe uitvindingen van de financiële sector.
Toezichthouders waarschuwen al een tijd voor deze speeltjes, die
'hefboomproducten' worden genoemd. Je belegt met van de bank geleend geld
(vandaar de hefboom), er zit een derivatenconstructie in, de kosten (rente!)
zijn hoog en ondoorzichtig. Alles aan deze producten schreeuwt: NEE, NIET DOEN.

De AFM schreef in februari een dik rapport over  cfd's - oftewel contracts for
difference. Het rapport  is kraakheldere anti-reclame: je verdient er zelden
geld mee (de Franse toezichthouder berekende dat 89 procent van de beleggers er
geld mee verliest).  Een meerderheid van de aanbieders geeft niet genoeg
informatie over de risico's, maar spiegelt wel hoge rendementen voor. Verkopers
zetten het  agressief in de markt bij een breed publiek. Alarmbellen te over
dus.

Over de cfd's zijn in de Tweede Kamer  al vragen gesteld: doet toezichthouder
AFM wel genoeg? Niet zoveel als de AFM zelf zou willen. Veel van de aanbieders
zijn buitenlands (ze komen uit Denemarken, het Verenigd Koninkrijk, België,
Cyprus en Gibraltar). Hun kan de AFM  niets opleggen. Uiteraard  kaart de AFM
zijn zorgen aan bij de andere toezichthouders in Europa én bij de Europese
toezichthouder. Maar behalve waarschuwen gebeurt er in Europa niet veel met de
Nederlandse klachten.

Schande, kan je zeggen. Maar surfend op de AFM-website trok ik een andere
conclusie. Ja, financiële instellingen mogen mensen niet misleiden. Ja,
financiële instellingen moet met harde hand worden opgelegd dat ze eerlijk zijn
over de producten die ze verkopen, want uit zichzelf doen ze het niet. Ja, het
is daarom heel goed dat de AFM zo actief financiële instellingen achter de broek
zit. Maar  er is voor volwassen Nederlanders ook nog zoiets als  eigen
verantwoordelijkheid. Wie nu nog dit soort producten aanschaft zonder drie keer
na te denken, die wíl bedrogen worden.

De AFM waarschuwt nu voor onverlaten die mensen met een woekerpolis benaderen om
hen te helpen schade te verhalen op hun verzekeraar. Eenmaal in huis blijkt de
agenda anders: daar  proberen deze snelle jongens  de woekerpolissen over te
sluiten naar hun eigen beleggingsverzekeringen.  Geweldig dat de AFM
waarschuwt, maar de AFM kan niet alle oplichterij voorkomen.

Dus: doe niet alsof u een financiële dombo bent en onthoud een paar simpele
regels. Stop in producten als turbo's en cfd's alleen geld dat je ook in het
casino zou vergokken. Hoe ingewikkelder het product en  hoe glimmender de
folder, des te hoger de kosten en de kans op verlies. Hoe hoger het rendement,
des te hoger het risico. Lees bij alle financiële producten die je koopt, dus
ook bij verzekeringen en hypotheken, minutieus de kleine lettertjes. En: als het
te mooi klinkt om waar te zijn, dan is het dat ook.

Een doorsnee huishouden kan maar beter weg blijven van financiële tovenarij

LOAD-DATE: 28 March 2015

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2015 NRC Media B.V.
                              All Rights Reserved

                              98 of 127 DOCUMENTS



                                NRC Handelsblad

                             21 maart 2015 zaterdag

De vrouw die  de Democraten links moet houden ;
De wereld van Elizabeth Warren

BYLINE: Door onze correspondent Guus Valk

SECTION: Weekend

LENGTH: 2127 woorden


Presidentsverkiezingen VSSenator Elizabeth Warren laat een consequent links
geluid horen. Een groep Democraten ziet in haar een sterke presidentskandidaat.
,,Sinds ze ontdekte dat de Amerikaanse droom niet meer bestaat,  heeft ze de
megafoon in handen."

In de stad Manchester, in de Amerikaanse staat New Hampshire, is sinds een paar
weken een kantoortje ingericht. Een paar tafels en stoelen, een koelkast, dat is
het wel, zegt activist Renny Cushing aan de telefoon. Drie betaalde medewerkers
hebben de ruimte versierd met zelf getekende posters. 'Warren is zo sterk als
graniet.' En: 'New Hampshire zegt: Run Warren Run!'

In Manchester wordt een kleine, maar serieus voorbereide actie geleid om de
Democratische senator Elizabeth Warren (65) mee te laten doen aan de
presidentsverkiezingen van 2016. Met geld (ongeveer een miljoen dollar) van de
linkse lobbygroep MoveOn proberen activisten in New Hampshire en Iowa
handtekeningen te verzamelen. De teller staat op 311.000 steunbetuigingen.

Deze twee staten, zegt Cushing, zijn cruciaal: hier worden in januari 2016 de
eerste voorverkiezingen gehouden. Wie in een van deze staten wint, maakt grote
kans op de nominatie, ook al ben je vooraf geen favoriet. Zoals Barack Obama in
2008  in Iowa verrassend won van Hillary Clinton.

Renny Cushing (60) is lid van het Huis van Afgevaardigden in New Hampshire, en
een ervaren anti-doodstrafactivist. Hij herinnert zich hoe hij in 2008
enthousiast werd van Obama, toen nog presidentskandidaat. Eindelijk, dacht hij,
is er een politicus die niet voor de gevestigde belangen opkomt, of het grote
geld. Gaandeweg raakte hij teleurgesteld. De structurele problemen die tijdens
de economische crisis van 2008 aan het licht kwamen, zegt hij, zijn nooit
opgelost.

In Elizabeth Warren ziet hij de Obama van 2008 terug. Deze week kreeg hij 27
prominente Democraten uit New Hampshire zo ver dat ze zijn open brief aan Warren
ondertekenden. Hoewel de president niet genoemd wordt, is zijn brief ook een
signaal aan Barack Obama. ,,Het is tijd voor Democraten om iets te dúrven, om
ergens voor te staan." Alleen Elizabeth Warren, zegt Cushing, kan dat.

Er is alleen één probleem. Elizabeth Warren wil niet. ,,Ik doe niet mee aan de
presidentsverkiezingen", zei ze in december nog in een interview. ,,Wil je dat
ik er een uitroepteken achter plaats?" En waarom zou ze ook? Hillary Clinton,
die naar verwachting binnenkort haar kandidatuur bekend zal maken, vermorzelt de
Democratische concurrentie in iedere peiling. Clinton haalt meestal zo'n 60
procent, Warren komt zelden verder dan 15 procent.

Toch stéékt Hillary's almacht bij de progressieve vleugel van de Democratische
Partij. Zij zien haar als de kandidaat van de partijelite, de kroonprinses van
Barack Obama. Bovendien dreigt een rimpelloze voorverkiezing, zonder echt debat
over de partijkoers. Als Clinton iedereen vooraf ontmoedigt, krijgen de
progressieven straks geen stem.

Zoals de Republikeinse puriteinen zich in de Tea Party verenigen, zo is
Elizabeth Warren een bron van enthousiasme op links. ,,Ze is uitgesproken,
principieel en compromisloos", zegt Dennis Kelleher, oud-medewerker van senator
Ted Kennedy en een goede vriend van Warren. Kelleher werkt nu als voorzitter van
Better Markets in Washington, een organisatie die Wall Street wil beteugelen.
,,In de twintig jaar dat ik haar ken, is ze niet van mening veranderd. Dat
betekent dat echte overtuigingen haar drijven."

Renny Cushing zegt: ,,Natuurlijk is Hillary Clinton een formidabel politicus.
Maar Elizabeth Warren wijkt al decennia niet af van haar boodschap. Ze is
consequent in haar kritiek op Wall Street, de huizenmarkt, en de uitwassen van
het kapitalisme."

Die positie maakt haar sinds een paar jaar machtig in de partij. De Democraten
weten dat er ongemak leeft over Obama's progressieve resultaten. Van een echte
aanpak van Wall Street kwam het niet. Studieschulden nemen alleen maar toe, net
als het verschil in inkomen tussen arm en rijk. Occupy Wall Street, een
actiebeweging die in 2011 ontstond, was niet alleen tegen bedrijven gericht. Het
was ook een progressieve uiting van onvrede aan het adres van Obama. Elizabeth
Warren kanaliseert die onvrede. Zoals de Tea Party klein blijft en toch de
Republikeinen naar rechts doet bewegen.

Echte politieke talenten hebben iets gemeen: ze weten hun politieke boodschap te
vervlechten met hun persoonlijke geschiedenis. Barack Obama deed dat. Hij
verbond zijn verhaal aan dat van Amerika. Ook Elizabeth Warren  verbond haar
persoonlijke verhaal aan een politieke boodschap. In Obama's geval ging het om
raciale spanningen in Amerika, bij Warren om haar worsteling met schulden en
economische achterstelling.

Voordat Warren hoogleraar, senator en een progressief icoon werd, was ze Betsy
Herring, uit de conservatieve staat Oklahoma. Ze was het jongste, vierde kind in
een armoedig gezin, dat geldzorgen had sinds de Grote Depressie van de jaren
dertig. Toen ze twaalf was, kreeg haar vader een hartaanval, en raakte hij
werkloos. Warrens moeder en zijzelf moesten werken om niet uit huis te worden
gezet. Warren leerde de wereld kennen toen ze zag hoe haar wanhopige moeder zich
in een te kleine jurk wurmde, zodat ze naar haar werk kon. ,,Ik wist dat er geen
andere nette jurk in de kast hing", schrijft ze in haar autobiografie A Fighting
Chance, die ze vorig jaar publiceerde. ,,Dat was het moment dat ik geen klein
meisje meer was."

Ze trouwde op 19-jarige leeftijd met haar schoolvriendje Jim Warren en kreeg al
snel twee kinderen. Warren werd lerares, omdat ze niet fulltime mocht werken van
haar man, en ging in de avonduren rechten studeren. Door haar
familiegeschiedenis was ze geïnteresseerd in schulden, en ze wilde de
fundamenten van het Amerikaanse kapitalisme leren begrijpen. Angst om weer arm
te worden dreef haar. Toen ze een positie aan een rechtenfaculteit in Houston
kreeg, en het haar definitief duidelijk werd dat ze geen huisvrouw wilde zijn,
verliet haar man haar. Ze klom snel op in de academische wereld, en belandde als
faillissementsexpert op de gerenommeerde Harvard Law School.

Elizabeth Warren onderzocht de financiële situatie van duizenden gezinnen, en
kwam tot de conclusie dat burgers nauwelijks invloed hebben op hun lot. Iedereen
met een beetje pech kan failliet gaan. Mensen steken zich in de schulden om
vooruit te komen, maar een huis, een baan of een auto bood al sinds de jaren
tachtig geen garantie meer op die vooruitgang. De Amerikaanse Droom, het idee
dat iedereen die hard werkt hogerop kan klimmen, bestond niet meer. ,,Sinds die
ontdekking", zegt vriend Dennis Kelleher, ,,heeft ze de megafoon in handen."

Warren nam het op tegen de banken, Wall Street en de rest van de financiële
wereld, die volgens haar ,,de Amerikaanse droom verkwanseld hebben". Ze schreef
onder meer: ,,Het spel werkt in het voordeel van wie geld en macht heeft. Grote
ondernemingen huren legers van lobbyisten in om miljarden aan belastingvoordeel
te krijgen. Ze bespelen hun vrienden in het Congres om voor wetten te stemmen
die in hun voordeel zijn. Tegelijkertijd wordt tegen Amerikaanse gezinnen gezegd
dat ze maar moeten leren leven met minder mooie dromen voor hun kinderen."

Warren beschrijft haar strijd tegen het kapitalisme vaak in oorlogstermen. Ze
heeft het over het ,,winnen van veldslagen tegen de banken", over ,,de aanval op
de middenklasse". Ze zag tijdens de economische crisis van 2008 een bondgenoot
in Barack Obama, maar toen hij eenmaal president was, sloeg dat om. Niks Wall
Street aanpakken, Obama kocht banken en verzekeraars uit met 700 miljard dollar.
Warrens frustratie is van haar gezicht te lezen in een vinnige dialoog uit 2009
met minister Timothy Geither van Financiën, die een YouTube-hitje werd.

Warrens reputatie als progressieve hervormer was gevestigd. Ze trad op in The
Daily Show van Jon Stewart, waar ze zo zenuwachtig was dat ze kotsend in de
coulissen had gestaan, en vervolgens nauwelijks uit haar woorden kwam. Ze
pleitte voor de invoering van een consumentenwaakhond, de zogeheten CFPB. Maar
bij het Witte Huis kwam ze er niet meer in. Journalist Ron Suskind beschrijft in
zijn boek Confidence Men hoe Obama steeds meer afstand van haar nam. De
consumentenorganisatie werd inderdaad opgericht, maar Warren werd slechts
'adviseur'. Een diepe vernedering voor de vrouw die de organisatie zelf had
bedacht. Stafleden van Obama vonden haar lastig, omdat ze de president
voortdurend bestookte met ideeën. ,,Alsof er niemand anders is om mee te
mailen", klaagde een staflid. Tegelijkertijd, schrijft Suskind, waren
medewerkers jaloers op haar. Eén zegt: ,,Haar uitgesproken activisme hadden we
soms meer in de president willen zien."

Warren beschrijft in haar boek hoe Larry Summers, destijds Obama's belangrijkste
economische adviseur, haar na een etentje apart nam. Wilde ze een buitenstaander
blijven, of ook bij Obama's entourage horen? Insiders, zei Summers, hebben echte
invloed. Mensen daarbuiten, zoals zij, roepen maar wat. Obama luistert toch
niet. Er was één voorwaarde: als je er eenmaal bij hoort, lever je geen kritiek
meer. Warren zag dit als een waarschuwing, en bleef afstand houden.

In 2012 liet Warren zich, na lang aarzelen, overhalen tot een politieke
carrière. Ze nam het in de staat Massachusetts op tegen de Republikein Scott
Brown. Ze won, onder meer doordat ze erin slaagde ruim 40 miljoen dollar aan
donaties binnen te halen. Sinds die tijd, zegt Dennis Kelleher, heeft ze het
podium waar ze altijd naar verlangde. Ze spaart als senator de Democraten net zo
min als de Republikeinen. Kelleher: ,,We grappen altijd: Amerika kent geen
tweepartijenstelsel. Er is maar één partij, de Partij van het Geld. Zij kiest
voor de confrontatie, ook als haar partijgenoten dat niet leuk vinden." Zo kwam
ze met een kansloos voorstel om studieschulden aan te pakken, dat meteen
geblokkeerd werd door de Republikeinen. Het is getuigenispolitiek waar Obama van
terugschrikt, en die meer thuishoort bij de Tea Party.

Als politicus behoudt Elizabeth Warren het professorale van een
Harvard-wetenschapper. Als ze spreekt, schuift ze steeds haar afzakkende bril
naar boven. Ze grapt dat ze te lang praat, en dat ze soms te prekerig is. Ze
geeft weinig om kleren, en draagt meestal hetzelfde lichtblauwe pak. Ze lijkt
niet op vrouwelijke politici als Hillary Clinton of Nancy Pelosi, die
voortdurend aan hun uiterlijk werken. Ze is vaak in gedachten verzonken. Toen ze
op prime time mocht spreken tijdens de Democratische Conventie van 2012, botste
ze vlak daarvoor tegen een verkeersbord. De voornaamste taak van haar
medewerkers, schreef ze, is  haar waarschuwen voor paaltjes.

Ze combineert haar eruditie en verstrooidheid met onvervalst populisme. Het
draait volgens Warren om de strijd van de gewone burger tegen de 'macht' - de
politieke elite, banken en bedrijven. In die zin heeft ze ook aantrekkingskracht
aan de rechterkant, waar onder libertairen en zelfs Tea Party-activisten
dezelfde instituten ook sterk worden gewantrouwd. In New Hampshire, een staat
waar een sterk libertair anti-overheidssentiment  heerst, valt die boodschap
goed, zegt Congreslid Renny Cushing. ,,Mensen houden zich aan de regels, gaan
naar de universiteit, kopen een huis. En vervolgens zitten we diep in de
schulden. Je hoeft niet links of rechts te zijn om dit oneerlijk te vinden."

Biedt dat Elizabeth Warren kans op een landelijke doorbraak? Succesvol
progressief populisme is zeldzaam, zegt populismeonderzoeker Curt Nichols van
Baylor University. ,,Er is er misschien maar één geweest: Harry Truman. Om door
te breken, zou ze haar boodschap tot de economie moeten beperken. Maar ze heeft
een kosmopolitische kijk op het leven. Haar achterban verlangt dat van haar. Ze
is ook tegen vuurwapens, en voor immigratiehervorming." Bill Clinton of Franklin
Roosevelt deden op zulke onderwerpen water bij de wijn, Warren zou dat volgens
Nichols ook moeten doen. Zo niet, dan rest de rol van kingmaker, waarin ze haar
partij naar links kan trekken door progressieve ideeën of politici te steunen.

Er is volgens Renny Cushing electoraal ruimte voor de progressieve ideeën van
Warren. Hij haalt een (overigens wat suggestief opgestelde) peiling van MoveOn
aan, waaruit blijkt dat Warren Clinton in Iowa en New Hampshire kan verslaan.
Cushing put verder hoop uit het verleden. In 1952 slaagde de groep Draft
Eisenhower erin de populaire generaal te overtuigen mee te doen aan de
verkiezingen, die hij later won. Eisenhower (bijnaam: Ike) had geen zin, maar
vrijwilligers hadden in New Hampshire zoveel enthousiasme gecreëerd, dat hij
zich bedacht. Cushing, monter: ,,We gebruiken het draaiboek van die beweging.
Bellen, bij mensen aankloppen, alles wat ze toen ook deden. Elizabeth Warren kan
de nieuwe Ike worden."

LOAD-DATE: 21 March 2015

LANGUAGE: DUTCH; NEDERLANDS

GRAPHIC: Volgens Elizabeth Warren draait het om de strijd van de gewone burger
tegen de 'macht' - de politieke elite, banken en bedrijven.

PUBLICATION-TYPE: Krant

JOURNAL-CODE: NRC Handelsblad


                         Copyright 2015 NRC Media B.V.
                              All Rights Reserved

                              99 of 127 DOCUMENTS



                                NRC Handelsblad

                            19 maart 2015 donderdag

Maak coalitie vóór verkiezingen

BYLINE: Matthijs Rooduijn.

SECTION: opinie

LENGTH: 1013 woorden


Om toch een keuze te hebben, wijken kiezers uit naar de flanken, zodat  de
middenpartijen kleiner worden. Coalitievorming voorafgaand aan de verkiezingen
bevordert de duidelijkheid, vindt Matthijs Rooduijn.

Na deze verkiezingsuitslag ging alle aandacht uit naar de puzzel voor het
kabinet om een  nieuwe meerderheid te vinden in de Eerste Kamer, nu de huidige
ondersteunende coalitie niet voldoende is. Maar er is ook een ander verhaal dat
verder reikt dan de specifieke zetelverdelingen in Provinciale Staten en Senaat.
De uitslag toont namelijk aan hoe fundamenteel ons Nederlandse politieke
partijenlandschap is veranderd. Waar in het verleden de Nederlandse politiek
gedomineerd werd door drie grote middenpartijen (CDA, PvdA en VVD), laat de
verkiezingsuitslag zien dat er nu definitief sprake is van een sterk
versnipperde politieke ruimte met maar liefst zes middelgrote partijen (CDA,
PvdA, VVD, D66, SP en PVV) die, afhankelijk van de omstandigheden, op korte
termijn allemaal plotselinge electorale oplevingen kunnen beleven en net zo goed
opeens veel steun kunnen verliezen.

Deze nieuwe situatie is ontstaan als gevolg van twee maatschappelijke
ontwikkelingen. De eerste is de ontzuiling en de daarmee samenhangende
electorale volatiliteit. Waar in het verleden een katholiek iemand vrijwel
automatisch op de KVP stemde en een sociaal-democraat bijna altijd het
stembiljet rood kleurde bij de PvdA, spelen dergelijke vastgevroren
partij-identiteiten tegenwoordig een aanzienlijk minder grote rol. De meeste
mensen stemmen niet meer automatisch op een vaste partij, maar bepalen per
verkiezing welke partij ze steunen. Dit betekent overigens niet dat kiezers als
los stuifzand alle kanten op zijn gaan waaien. Ze stemmen over het algemeen
alleen op partijen die ideologisch gezien dicht bij ze staan.

Een belangrijk gevolg  is dat politieke partijen veel minder sterk dan vroeger
kunnen rekenen op een trouwe electorale achterban. Een links-liberale kiezer zal
de ene keer op de PvdA stemmen en de andere keer voor GroenLinks gaan. En af en
toe zal hij of zij zich misschien laten verleiden door de verkiezingsbeloften
van D66. Iedere keer opnieuw zullen partijen kiezers er daarom van moeten
overtuigen op hen te stemmen.

De tweede maatschappelijke ontwikkeling die heeft geleid tot ons nieuwe
partijpolitieke landschap is dat er door de genoemde electorale ontwikkelingen
steeds meer ruimte is ontstaan voor nieuwe partijen. Na de opkomst van D66 in de
jaren zestig hebben vooral de politieke flanken hiervan geprofiteerd. Links- en
rechts-radicale partijen hebben een steeds grotere schare kiezers aan zich weten
te binden door hun ideologie te matigen en door de (populistische) boodschap uit
dragen dat de gevestigde politieke elite geen flauw idee meer heeft van wat
gewone burgers belangrijk vinden. Flankpartijen hebben de middenpartijen
hierdoor steeds meer weggedrukt. Hoewel Wilders gisteren stemmen heeft verloren,
is de PVV ongeveer even groot als de SP en groter dan de PvdA geworden, en mag
dan ook definitief tot 'de middelgrote zes' gerekend worden.

Dit nieuwe partijpolitieke landschap brengt twee grote voordelen met zich mee.
Ten eerste is ons stelsel democratischer geworden. Door de ontzuiling zijn
kiezers eindelijk écht gaan kiezen tijdens verkiezingen. Daar komt bij dat
kiezers door de opkomst van nieuwe partijen ook nog eens meer keuze hebben
gekregen. Ten tweede houden de flankpartijen middenpartijen bij de les. Wanneer
middenpartijen ideologisch niet meer van elkaar zijn te onderscheiden kunnen
partijen als PVV en SP kiezers een alternatief bieden.

Maar er zitten ook grote nadelen aan ons nieuwe landschap met vele middelgrote
en instabiele partijen. Ten eerste zijn er meer partijen nodig om een
regeringscoalitie te kunnen vormen. En ten tweede kan de politieke realiteit
razendsnel veranderen. Vlak na de verkiezingen in 2012 dachten VVD en PvdA nog
zonder steun van andere partijen grote hervormingen door te kunnen voeren. Niet
veel later bleek dat ze de rol van de Eerste Kamer ernstig hadden onderschat en
de steun van drie andere partijen (D66, ChristenUnie en SGP) nodig hadden. En nu
is ook de steun van deze drie partijen niet meer voldoende. Het vormen van een
stabiel en daadkrachtig bestuur wordt op deze manier erg lastig.

Dit is goed nieuws voor flankpartijen. Wanneer middenpartijen steeds grotere
coalities moeten smeden en steeds meer water bij de wijn moeten doen bij het
sluiten van compromissen, kan een vruchtbare voedingsbodem ontstaan voor de
populistische boodschap dat het midden zijn beloften verkwanselt. Hier lijkt de
SP met haar slogan 'Reken af' gisteren van geprofiteerd te hebben.

Wat kunnen middenpartijen nu doen om de schade beperkt te houden? Ten eerste
zullen ze moeten leren leven met het nieuwe partijpolitieke landschap en de
realiteit onder ogen moeten zien dat er met steeds meer partijen moet worden
samengewerkt om meerderheden te kunnen vormen in het parlement. Ten tweede
zullen ze hun campagnestrategie moeten aanpassen. De huidige aanpak werkt
averechts. Elkaar afsnauwen vóór de verkiezingen om na de verkiezingen weer
vrolijk met elkaar verder te gaan alsof er niets is gebeurd, wakkert het
politieke cynisme en de steun voor flankpartijen alleen maar verder aan.

Middenpartijen zouden tijdens de verkiezingscampagne meer moeten samenwerken.
Dan kunnen  partijen die ideologisch dicht bij elkaar staan een coalitie vormen
vóór de verkiezingen. Ze laten zo eerlijk zien dat er compromissen moeten worden
gesloten, en geven de kiezer bovendien de kans over deze compromissen te
oordelen. Middenpartijen houden zo rekening met het nieuwe partijpolitieke
landschap én maken het voor flankpartijen lastiger het argument te maken dat ze
hun beloften verkwanselen. Misschien een idee voor bij de volgende  verkiezingen
op de agenda: die voor de Tweede Kamer.

Eerst elkaar afsnauwen en daarna vrolijk met elkaar verder gaan werkt niet


          Matthijs Rooduijn is politiek socioloog aan de Universiteit van
Amsterdam. Hij doet onderzoek naar populisme en radicalisme.

LOAD-DATE: 19 March 2015

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NH_ART


                         Copyright 2015 NRC Media B.V.
                              All Rights Reserved

                              100 of 127 DOCUMENTS



                                NRC Handelsblad

                             18 maart 2015 woensdag

'Ik veeg mijn agenda leeg voor rol zoals Walter White'

BYLINE: Yasmina Aboutaleb

SECTION: Film; Blz. 8

LENGTH: 445 woorden


Mijn droomfilm Stefan de WalleDe acteur uit 'De marathon' en 'Oorlogsgeheimen'
begon ooit een script te schrijven dat lijkt op het verhaal van 'Breaking Bad'.
En nog steeds lijkt het verhaal van een gewone burger  die verdwaalt in de
misdaad hem heerlijk.

In het begin van mijn carrière kreeg ik filmrollen aangeboden die leken op mijn
personage in Flodder. Ik werd blijkbaar geassocieerd met een onhandige, lange,
slungelige jongen. Daar ben ik nu gelukkig van af. Niet dat ik daar toen mee
zat. Ik speelde het hele jaar serieuze rollen bij het Ro Theater in Rotterdam.
En in de zomer deed ik Flodder erbij. Dat was  leuke afwisseling.  Ik merk
inmiddels wel dat het soort rollen met je leeftijd mee verandert. Ik word nu
vaker gevraagd voor de rol van vader, of leraar.

,,Ik zou nog graag een keer de hoofdrol willen in een serie als Breaking Bad.
Toen ik twee maanden geleden een flinke griep had, heb ik alle afleveringen
gekeken. De hoofdpersoon, Walter White,  is een scheikundeleraar die te horen
krijgt dat hij terminaal is. Omdat hij zijn familie goed wil achterlaten,
besluit hij één keer drugs te maken en een deal te sluiten. Maar daar blijft het
niet bij. Hij belandt in een harde, gewelddadige wereld.

,,Dat lijkt me een geweldige rol om te spelen: hij gaat steeds vaker over zijn
eigen grenzen heen. Of dat bij me past? Ik sta te boek als een vriendelijke
vent. Die kant van hem past dus wel bij me. Ik zoek altijd die persoonlijke
verbondenheid met een personage.

,,Ik ben zelf ook ooit begonnen met het schrijven van een Breaking Bad-achtig
script. Toen ik laatst mijn werkkamer opruimde, kwam ik het weer tegen. Het idee
is hetzelfde; een onopvallende sterveling die door toeval in het criminele
circuit belandt.  Ik zie voor me dat het verhaal begint in een wijkje in Den
Haag, maar dat het ook in de Antwerpse haven en in  Spanje speelt.

,,Het lijkt me leuk als Diederick Koopal, met wie ik ook De marathon heb
gemaakt, de film regisseert. Hij laat acteurs heel vrij, maar probeert zelf ook
iets  toe te voegen. Zoals in de scène in De marathon waarin mijn personage van
de dokter te horen krijg dat hij ongeneeslijk ziek is. Ondertussen eet de arts
een gebakje.

,,De Nederlandse serie Hollands Hoop lijkt een beetje op Breaking Bad. Ik heb
daar ook auditie voor gedaan, maar ik werd het niet. Daar baalde ik van. Maar
dat hoort erbij; er gaan  vaker dingen niet door. Meestal omdat ik er geen tijd
voor kan vrijmaken door mijn vaste contract bij het Nationale Toneel. Dat maakt
me bevoorrecht. Ik heb het altijd druk, en speel veel verschillende rollen. Maar
als er zo'n mooi project voorbij zou komen, probeer ik wel wat te regelen
natuurlijk."

LOAD-DATE: 18 March 2015

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2015 NRC Media B.V.
                              All Rights Reserved

                              101 of 127 DOCUMENTS



                                NRC Handelsblad

                             14 maart 2015 zaterdag

De onderliggende partij;
Angst Politici scoren het liefst met praktische en concrete kwesties. Maar welke
grote vragen zitten er achter de waan van de dag? En zeggen die niet meer over
de koers van de samenleving? NRC Handelsblad stelt elke maand zo'n vraag. En
waagt zich aan een antwoord. Vandaag vraag 1: zijn we te bang?

BYLINE: Door onze redacteurThijs Niemantsverdriet

SECTION: Weekend

LENGTH: 2101 woorden


Politieke partijen Meer dan een eeuw vormden ze de spil van de westerse
democratie. Maar intussen lijken politieke partijen sleets, onzeker en
stuurloos. Is het tijd voor een radicaal alternatief - een land zonder partijen
- of zijn ze nog te redden? ,,Hoe partijdiger een institutie, hoe lager het
vertrouwen bij de burger."

Ook zo genoten van alle verkiezingsdebatten? Als je de kijkcijfers mag geloven,
was de confrontatie tussen de politiek leiders bij RTL en Pauw vooral
interessant voor Haagse insiders. De buitenstaander zag zes kibbelende mannen
die vooral met elkaar bezig waren.

De debatterende leiders vatten de paradox van de politiek anno 2015 in één beeld
samen. Ze mogen er staan omdat ze een partij vertegenwoordigen - maar die partij
lijkt zijn bestaansrecht alleen nog te ontlenen aan de leider. Zie Rutte. Zie
Pechtold. En zie vooral Wilders.

Politieke partijen verkeren in crisis - voor die observatie hoef je niet
hooggeleerd te zijn. Wat ruim een eeuw de spil  was van de westerse democratie,
is sleets, onzeker en stuurloos geworden. De tekenen zijn overal.

Leden lopen massaal weg: er zijn nog krap 300.000 Nederlanders lid van een
politieke partij. Dat is 2 procent van alle stemgerechtigden, minder dan de stad
Utrecht aan inwoners heeft.

Het vertrouwen is laag, blijkt uit de meest recente Eurobarometer, een
statistisch bulletin van de Europese Unie: slechts 33 procent van de
Nederlanders heeft nog fiducie in de partijen. Dat is fors minder dan andere
instituties als regering (52 procent) en Tweede Kamer (54 procent). Op
onvoorwaardelijke loyaliteit van de kiezer hoeven ze niet meer te rekenen: een
grillig electoraat bezorgt ze de ene keer een daverende zege, de andere keer een
kansloze nederlaag. Intussen is hun speelruimte steeds kleiner, door
privatisering en de groeiende macht van Europa.

Een vloedgolf aan kritiek krijgen de partijen over zich heen. Ze zouden  doof
zijn voor de wens van de kiezer. Ze verstikken hun volksvertegenwoordigers met
fractiediscipline. Ze zijn geen afspiegeling van de bevolking want bestaan
alleen maar uit  witte doctorandussen uit de Randstad. Ze vormen een gesloten
circuit van baantjesjagers.

Een andere veelgehoorde klacht: politieke partijen lijken te veel op elkaar. Van
GroenLinks tot CDA: het verschil zit hem in de nuance - een tikje naar links,
een tikje naar rechts. Alleen de PVV is écht anders. Maar ja, die wil dan weer
meteen alle moskeeën dicht en Nederland uit de Europese Unie.

En als partijen wél van mening verschillen, deugt het trouwens ook niet. Dan
ziet de kiezer een stelletje bekvechtende politici die opkomen voor deelbelangen
in plaats van gezamenlijk te zoeken naar een oplossing. ,,Hoe partijdiger een
institutie", zegt politicoloog Josje den Ridder, ,,hoe lager het vertrouwen bij
de burger."

Kritiek op politieke partijen is van alle tijden. Zie het volgende citaat: ,,De
sociaal-democraten hebben gaandeweg tal van liberale beginselen omhelsd, de
liberalen hebben zich inmiddels bijzonder ruimhartig opengesteld voor
socialistische nivelleringsdoeleinden en de christen-democraten hebben een soort
wazigheid ontwikkeld die het midden houdt tussen socialistisch liberalisme en
liberaal socialisme."

Een filippica tegen de huidige coalitie en oppositie? Het citaat is afkomstig
van historicus J.W. Oerlemans, uit een essay genaamd 'Eenpartijstaat Nederland'.
Verschenen in deze krant op 14 februari 1990, de dag waarop de Leidse
geschiedenisstudent Mark Rutte 23 jaar werd.

Toch neemt deze relativering de belangrijkste vraag niet weg: hebben partijen
zichzelf overleefd? Zou onze democratie kunnen functioneren zonder ze? Laten we
de alternatieven eens op een rijtje zetten. Je kunt op ruwweg drie manieren
proberen de euvelen van de representatieve democratie te verhelpen: door
partijen anders te organiseren, door het partijenlandschap opnieuw in te delen
en - de meest radicale variant - door ze te vervangen door iets totaal anders.

1 Nieuw soort  partijen

Hiermee  experimenteert de Nederlandse politiek al volop. Denk aan de PVV: een
partij zonder partijdemocratie, met Geert Wilders als enig lid. Autocratisch,
vinden Wilders' tegenstanders: hij bepaalt zonder tegenspraak wat er in zijn
partij gebeurt. Nee, zegt Wilders zelf: buitengewoon democratisch. Hij voert
juist direct de wensen van zijn achterban uit, zonder bemoeienis van een
partijkader.

De partij-zonder-leden duikt ook elders op. Oud-GroenLinks-leider Femke Halsema
bedacht De fractie, een tv-serie over een fictieve politieke partij. Deze
Vrijzinnige Partij Nederland (VPN), een mix van D66 en GroenLinks, heeft evenmin
betalende leden. Het is een ,,democratisch netwerk waar iedereen zich op elk
moment bij kan aansluiten". Voor de VPN, vertelt Halsema, liet ze zich
verrassend genoeg inspireren door Trots op Nederland van Rita Verdonk. Die
'beweging' wilde burgers laten meebeslissen over het programma door middel van
crowdsourcing en openbare bijeenkomsten: een soort politieke Wikipedia. ,,Dat
vond ik een heel aardig idee."

De politieke standpunten van ToN en VPN zijn verschillend, maar de taal is
hetzelfde: een flexibele politieke beweging van onderop die zich afzet tegen het
top down-denken van traditionele ledenpartijen. Dezelfde benadering zie je ook
bij Denk, de nieuwe partij van oud-PvdA'ers Kuzu en Öztürk. Ook zij beloven de
gewone man inspraak in hun programma.

De VPN is (voorlopig) fictie. Denk moet zich nog bewijzen. Met Verdonk liep het
slecht af: ToN ging ten onder aan ruzies. Maar een rode draad zie je wel:
partijen kunnen moeilijk zonder leden en formele structuren. Ook Wilders loopt
daar permanent tegenaan: vertrekkende volksvertegenwoordigers, een mislukt
bestuursavontuur in Den Haag en Limburg.

2 Nieuw politiek  landschap

Stel, we zouden het politieke krachtenveld opnieuw mogen tekenen. Helemaal
ondenkbaar is dat niet: in onze parlementaire democratie sterven (CD, DS70),
fuseren (CDA, GroenLinks, ChristenUnie) en ontstaan (D66, PVV) regelmatig
partijen.

Bij zo'n herverkaveling zouden we de oude middenpartijen CDA, VVD en PvdA
vermoedelijk overboord zetten: ze stammen nog uit het  tijdperk van de
verzuiling. Niet voor niets hebben ze op dit moment zo'n moeite om leden te
trekken en kiezers te behouden.

Het meest eenvoudige alternatief: twee blokken. Links-rechts, net als in de
Verenigde Staten. Overzichtelijk en eerlijk: je kiest de ene of de andere partij
in de regering, geen halfbakken coalitieakkoorden. Zo'n stelsel past alleen niet
echt bij Nederland, met z'n traditie van ruimte voor minderheden: zelfs dieren
en ouderen krijgen hier hun eigen zetels in het parlement.

Logischer zou zijn: een landschap op basis van politiek-culturele verschillen.
De grote discussies van dit moment  (integratie, immigratie, Europa) zijn niet
sociaal-economisch maar lopen dwars door links en rechts heen. Niet voor niets
scoren partijen die een eenduidig levensgevoel uitdragen (D66: ambitieus,
grootstedelijk; PVV: anti-elite; ChristenUnie: solidair, christelijk) nu zo
goed. Volgens het onderzoeksbureau Motivaction  stemt 81 procent van de
Nederlanders op een partij ,,die past bij hun persoonlijke waarden". De
volkspartij maakt plaats voor de 'leefstijlpartij'.

Een politiek landschap met lifestyle-partijen zou er zo uit kunnen zien:
links-socialistisch (SP plus de linkervleugel van de PvdA), sociaal-liberaal
(D66 en GroenLinks plus PvdA-rechts en VVD-links), rechts-conservatief (CDA plus
VVD-rechts), rechts-populistisch (PVV).

Dit is een tekentafeloplossing, afdwingen kun je het niet. Tenzij het zó slecht
blijft gaan met zóveel partijen dat ze geen andere oplossing zien dan een
hergroepering.

3 Helemaal  geen partijen

En nóg een stap verder: is het land helemaal zonder partijen nog op
democratische wijze te besturen? Politicologen onderscheiden grofweg drie vormen
van directe democratie.

De eerste vorm is de 'personendemocratie': slechts individuele politici met een
persoonlijk mandaat. In de Tweede Kamer zouden die zich losjes kunnen verbinden
in een 'caucus' naar Amerikaans model - een informele groep die een achterban
(zwarten, Latino's) deelt, of een missie (digitalisering van de samenleving,
geen bommen op Syrië en Irak).

Sommige doemdenkers vinden dat de personendemocratie in Nederland al realiteit
is: het draait niet meer om 'de inhoud' maar om 'de poppetjes'. In zekere zin is
dat waar: de leiders van vier van de vijf grootste partijen zijn gekozen via
ledenreferenda (Rutte, Samsom, Pechtold, Buma). Toch wordt het gesomber weerlegd
door het succes van stemhulpen als Kieskompas (puur inhoudelijke stellingen). En
bij ieder onderzoek vertellen burgers dat ze bij hun keuze minstens zoveel naar
de boodschap kijken als naar de boodschapper.

Politici zouden ook niets zijn zonder partijapparaat en achterban. Het zijn
juist de leden die hun positie legitimiteit hebben verschaft. En 150 losse
Kamerleden? Die zouden als vanzelf gaan samenklonteren in verbanden die méér
zijn dan een caucus. Een ijzeren wet in de politiek luidt nu eenmaal: hoe beter
georganiseerd je bent, des te meer invloed je hebt.

Een tweede optie: alle macht aan het maatschappelijk middenveld. We hebben in
Nederland een baaierd aan vertegenwoordigende organen en maatschappelijke
organisaties, van de SER tot natuurclubs en van de Kamer van Koophandel tot
ondernemingsraden van bedrijven. Waarom geven we die geen zetels in het
parlement? Ze zijn bedreven in overleggen en compromissen sluiten en
vertegenwoordigen miljoenen Nederlanders - veel meer dan politieke partijen.

Leuk idee, maar het heeft één groot nadeel: al die maatschappelijke organisaties
vertegenwoordigen een deelbelang. Ze zijn er in de eerste plaats voor hun leden,
niet voor het land als geheel. Wie komt er dan op voor het algemeen belang?

Een derde variant: een combinatie van volksraadpleging en volksvergadering - een
systeem dat in Zwitserland bestaat. Een vergadering van burgers in de open lucht
kiest bestuurders; wetten en belangrijke besluiten worden voorgelegd in
referenda. Nederland is klein genoeg om de burger direct te laten meepraten,
zonder parlementariërs als hinderlijke tussenpersonen.

Ook hier doemt een probleem op. Hoeveel burgers zullen bereid zijn actief deel
te nemen aan zo'n stelsel van directe democratie? Een kleine minderheid
vermoedelijk. Zo belandt het landsbestuur toch weer in handen van een elite,
zonder de democratische check van verkiezingen. Dat zou je weer kunnen
ondervangen met het systeem dat de Vlaamse schrijver David Van Reybrouck in een
pamflet bepleitte: loting. Gewone burgers die door het toeval worden uitverkoren
tot volksvertegenwoordiger. Eerlijk en extreem representatief in z'n willekeur -
net als juryrechtspraak.

Toch zul je nooit een volledige politiek bestel kunnen uitbesteden aan
lotelingen, geeft ook Van Reybrouck toe. Anders mis je expertise en ervaring bij
het beoordelen van wetten. En, misschien nog wel belangrijker, slagvaardig
leiderschap in tijden van economische crisis of oorlog.

Het is, kortom, niet eenvoudig je een representatieve democratie voor te stellen
zonder ledenpartijen. Hoe verzwakt en gedateerd ze ook mogen zijn - we zullen
het voorlopig met ze moeten doen. Er is geen ander vehikel denkbaar dat even
goed het algemeen belang kan behartigen.

Aan het lage vertrouwen valt mogelijk  wél wat te doen. Als partijen opener en
democratischer worden. Als ze weer nadrukkelijk een claim leggen op het algemeen
belang. En als ze zich meer verbinden met de samenleving.

Eén voorbeeld: open primaries. Stel, iedereen mag straks stemmen bij
voorverkiezingen van partijen. Niet-partijleden, maar ook leden van andere
partijen: VVD'ers op SP-kandidaten, GroenLinksers op CDA-kandidaten. Dat zou
grote, positieve gevolgen kunnen hebben: een stoot energie en zelfvertrouwen
(zoals bij de Franse socialisten in 2012), gematigdere kandidaten en betere
samenwerking (zoals in de Amerikaanse staat Californië).

Zo'n opfrisbeurt kan de Nederlandse politiek ook wel gebruiken.

Veiligheid

Zijn we te bang?

Politiek

Kan het niet zonder  partijen?   Zorg

Hoe veel mag een mensenleven kosten?

Privacy

Wie kan  nog een geheim bewaren?

Economie

Hoe blijven we zo rijk?

Werk

Wat komt er na  de vaste baan?

Energie

Hebben we voor altijd   genoeg?

Soevereiniteit Hoe blijven we baas over onszelf?

Onderwijs

Leren we  het goede?

Technologie Moet de mens blijven bestaan?

295.326

Aantal Nederlanders dat lid is van een politieke partij

1

Aantal leden van de PVV

33

Percentage Nederlanders dat vertrouwen heeft in politieke partijen

16

Percentage kiezers dat in 2012 op een andere partij stemde dan bij de vorige
verkiezingen

LOAD-DATE: 14 March 2015

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2015 NRC Media B.V.
                              All Rights Reserved

                              102 of 127 DOCUMENTS



                                NRC Handelsblad

                             13 maart 2015 vrijdag

Alpensneeuw maakt doden in de Betuwe

BYLINE: Door Atte Jongstra

SECTION: Boeken

LENGTH: 1006 woorden


Het weer Ook deel 6 van Duizend jaar weer barst van de rampspoed. Zo leidde een
vulkaanuitbarsting op IJsland in 1783 in Holland tot roestkleurig linnengoed,
verwelkte peterselie en zwaveldampen.

Op 1 november 1755 gebeurt er iets eigenaardigs in de Nederlandse vaarten,
kanalen en grachten. Het water gaat zomaar stijgen en dalen, borrelen en
bruisen. Sluisdeuren gaan vanzelf open en dicht, schepen worden van hun touwen
gerukt. Niemand begrijpt waarom. Het nieuws reist langzaam in die dagen: vier
weken later wordt bekend dat Lissabon is verwoest. Aardbeving in de oceaan (9 op
de schaal van Richter), tsunami, brand, tienduizenden doden. Wie nog dacht dat
we leven 'in de beste van alle mogelijke werelden' begon te twijfelen, anderen
konden niet uitleggen waar Gods toorn vandaan kwam.

De Lissabon-ramp was  berucht en beroemd, maar dat het Haarlemmermeer een
bubbelbad was: zulke gegevens vind je alleen in Jan Buismans Duizend jaar weer,
wind en water in de lage landen. Een groots historisch-geografisch
standaardwerk, dat de fysieke levensomstandigheden van onze landstreken
beschrijft, vanaf de Middeleeuwen tot nu. Onlangs  verscheen deel 6 (1750-1800),
een belevenis.

Bij Buisman lezen we dat de ansjovisvangsten in voorjaar 1779 beter zijn dan
ooit, en dat er gesjoemeld wordt met aardbeipotten en de dikte van de bossen
asperges - men krijgt steeds minder waar voor zijn geld. Klein nieuws
natuurlijk, in dit opzicht functioneert 'de Buisman' als bron voor historici. In
Duizend jaar weer is ook veel aandacht voor mensen die het weer bijhielden  in
lijstjes, die  steeds wetenschappelijker worden.

Wat voor weer was het van 1750 tot 1800? We leefden in de Kleine IJstijd, die
Buisman situeert van 1430 tot omstreeks 1840, met 1800 als vierde en laatste
dieptepunt. Hij baseert zich op gegevens over ijsgang, misoogsten (door late of
juist extreem vroege vorst), dichtvriezen van rivieren. Bij de beschrijvingen
van het zomerseizoen let hij op de hooiprijzen, drinkwaterproblemen (bij
droogte), en ook de wijnoogst in de Franse Bourgogne - een redelijk betrouwbare
graadmeter voor de temperatuur-  en neerslagstand bij ons.

Weer, wind en water trekken zich niets aan van nationale grenzen. Twee
voorbeelden. Op 22 juni 1783 komt de zon in Friesland rood op, om tien uur is
het erg warm. De mensen zien in hun moestuin dat de peterselie verwelkt, het
linnen wasgoed op het bleekveldje vertoont roestkleurige vlekken, water uit de
regenput smaakt naar salpeter. In Zwanenburg (NH) hangt een kwalijke nevel
('droge smoor'), die ruikt naar broeiend hooi of rotte vis, en naar zwavel
smaakt. Gevolgen van de uitbarsting van de Laki, een spleetvulkaan op IJsland.
Hevige sneeuwval in de Alpen leidt tot verdrinkingsdoden in de  Betuwe.

Zo is er de 'verschrykkelijke watersnood des jaars 1757', of die van 1784: 'De
dyken waren als bezaaid met halfnaeckte gevlodene en geredde menschen'. Het
midden van ons land was een soort binnenzee, zegt Buisman. Om vervolgens in te
gaan op pogingen tot waterbeheer. Het aanleggen van overlaten,
rivierbochtafsnijdingen en verbeterde distributie van het Rijnwater via haar
diverse takken - Waal, IJssel en verder.

Een ander belangrijk thema is weer en oorlog. En oorlogen hadden we nogal wat in
de tweede helft van de 18de eeuw. Als het regent worden de geweerlonten nat en
kan men niet schieten, kanonnen gaan niet over modderwegen, waterlinies staan
droog bij gebrek aan water - een teveel is ook niet goed, dan kan de vijand
varen - en als het ijs sterk is kan de vijand binnentrekken.

Opmerkelijk is Buismans aandacht voor de gewone man. Wat eet men 's zomers en
wat 's winters als er niks meer groeit?  We lezen over het verband tussen weer
en ziekte, met name over hoe men daar toen over dacht: 'Aanhoudende hitte en
droogte kunnen de verandering der dierlyke vochten door de natuurlyke warmte
bepaald, stooren en zaden tot ziekten voorbrengen', schreef men in het
dysenterie-jaar 1779.

Verbanden, historische nieuwsfeiten, neerslagoverzichten,
temperatuurstatistieken, weermannen, waterbeheerders, windkijkers -  voor elk
wat wils. Buisman is de ouderwetse, ideale leraar, met een enorm talent voor
aanschouwelijkheid en vertellen.  Vaderlandse wolkenluchten en de schilderkunst,
over de Wonderbare Zalmvangst in de Merwede (1752), het balspelverbod op zondag
te Woerden (1757), wolvenroedels bij Den Bosch (1757), de eerste goudvis in
Nederland (1774), er komt  geen einde aan.

We zullen er in deel VII van Buismans Duizend jaar weer ongetwijfeld óók de
sporen van terugvinden, maar Philip Dröge wijdde er alvast een afzonderlijk boek
aan: op 10  april 1815 ontplofte op het Nederlands-Indische eiland Soembawa
supervulkaan Tambora, met een kracht van 34.000 megaton TNT (duizenden
Hiroshima-bommen sterk). De knal wordt op meer dan 2500 kilometer gehoord, de
schokgolf reist meermalen de aarde rond en brengt hele zeeën aan het borrelen en
kolken.

In zijn prettig geschreven De schaduw van Tambora. De grootste natuurramp sinds
mensenheugenis beschrijft Dröge de verbijsterende gevolgen van deze uitbarsting
wereldwijd. In januari 1816 vriest het 22 graden in Rome, in Hongarije valt er
bruine sneeuw, op Sicilië zijn de vlokken rood, een paar weken eerder regent het
kevers, spinnen, en groene rupsen bij miljoenen te Vallorbes, Frankrijk. De
Tambora-zwavelwolk veroorzaakt vissterfte in Amerika - een ooggetuige spreekt
van 'duizend wagenladingen op een stuk strand van zeven mijl.'  Tot nog in 1817
worden er in Zwitserland kinderen grazend in een weiland waargenomen, omdat er
niets dan gras te eten is.

Leunend op een vloed aan researchmateriaal schetst Dröge de gevolgen van die ene
knal. Voor elke beschreven plaats op aarde kiest hij één persoon of kleine
gemeenschap, en zijn/haar gang door de extreem koude en extreem hongerige jaren
1816 en 1817. Een bijzonder leerzaam boek. De les? Ons leven 'in de beste van
alle mogelijke werelden' is betrekkelijk, en niet altijd even best.

'De dyken waren als bezaaid met halfnaeckte gevlodene en geredde menschen'

4

3

LOAD-DATE: 13 March 2015

LANGUAGE: DUTCH; NEDERLANDS

GRAPHIC: De Tambora-krater op Soembawa, met een doorsnee van zes kilometer en
een diepte van ruim 1.100 meter. Foto AFP/ NASA/Getty

PUBLICATION-TYPE: Krant

JOURNAL-CODE: NRC Handelsblad


                         Copyright 2015 NRC Media B.V.
                              All Rights Reserved

                              103 of 127 DOCUMENTS



                                NRC Handelsblad

                           28 februari 2015 zaterdag

Juist minder inspraak;
column rosanne hertzberger

BYLINE: rosanne hertzberger

SECTION: Opinie & Debat

LENGTH: 793 woorden


Ach, wat enig ouderwets. Protestpraktijken in het Maagdenhuis met veganistische
maaltijd en een activistisch filmprogramma. Waarom dit studentenspeelkwartier?
Er is iets verschrikkelijks aan de hand. De Universiteit van Amsterdam, dat rode
bolwerk van weleer, lijkt zowaar een fabriek geworden. Het lijkt wel op een
bedrijf. Of iets anders gruwelijk kapitalistisch. Nu zal het wel aan mij liggen,
maar ik snap nog steeds niet waarom die fabrieksvergelijking zoveel afgrijzen
oproept. Het doet mij denken aan efficiëntie, een gestroomlijnd proces, met hoge
kwaliteit en kwantiteit. Nederland heeft collectief de wens uitgesproken om
zoveel mogelijk mensen hoogopgeleid af te leveren tegen niet al te hoge kosten.
Een beetje fabrieksdenken hoort daarbij.

De studenten zijn het er niet mee eens. Ze eisen democratie, inspraak en
referenda. Alsof het een misdaad tegen de mensheid is als studenten niet over
alles mogen meebeslissen. Ik heb het nooit helemaal begrepen: waarom moet een
universiteit überhaupt democratisch zijn? Studenten blijven hooguit vijf jaar
hangen, waarin ze voornamelijk aan de ontvangende kant van de
universiteitsproductie zitten. In die vijf jaar eisen ze volledige inspraak in
langdurige strategische projecten als huisvesting, budgettering en strategie. En
dat terwijl hun studie, ook zonder studiefinanciering nog steeds voor meer dan
de helft door de rest van Nederland wordt betaald. (Je kunt je ook afvragen
waarom Henk en Ingrid eigenlijk niet mee mogen stemmen als er een verkiezing
wordt georganiseerd voor het nieuwe College van Bestuur.)

Met alle respect: studenten zijn passanten, consumenten en steuntrekkers. Dat is
niet erg, dat horen ze ook te zijn. Maar het getuigt van een zekere
zelfoverschatting om het Maagdenhuis te bezetten als er iets gebeurt dat je niet
bevalt.

En dan nog een gekke vraag: als de toon van het College van Bestuur niet bevalt,
waarom ga je dan geen kleine talen studeren in Leiden? Daar staan ze echt te
springen om meer studenten om hun eigen kleine talenstudies levensvatbaar te
houden. Echt, het is maar een half uurtje met de trein. Je hebt er ook grachten
en eeuwenoude universiteitsgebouwen. En om de reis hoef je je ook al geen zorgen
te maken: je treinkaartje is volledig op kosten van de samenleving.

Laat maar, het is ondenkbaar. Studenten eisen de macht en de positie om alles
wat het CvB verzint te kunnen blokkeren. Althans, de studenten in het
Maagdenhuis eisen dat. De vraag is in hoeverre zij representatief zijn. Want als
ik het goed heb was er in Amsterdam, en in de rest van Nederland, allang
studenteninspraak. Een flink aantal weken per jaar was het verkiezingstijd op de
faculteit. Ik herinner me vooral de koekjes en chocolaatjes tijdens de campagne.
Die mocht je niet pakken als je promovendus was. Daar waren de studentenpartijen
heel streng in.

De verkozen kandidaten mochten aanschuiven bij de besluitvorming. Ze kregen
hoorrecht, adviesrecht of instemmingsrecht bij een breed scala aan onderwerpen.
Toch was er nauwelijks animo voor die verkiezingen. Het was bijna net zo
moeilijk om kandidaten te vinden als kiezers. Vorig jaar was de opkomst 20
procent. De bezetters van het Maagdenhuis mogen dan op luide toon roepen dat er
meer referenda moeten komen en meer verkiezingen, maar in praktijk zijn
studenten met geen stok naar de stembus te krijgen. Dan nog een laatste vraag:
wordt de universiteit er beter van als studenten meer inspraak krijgen? Want het
andere dat ik me herinner over de facultaire studentenraad is hoe conservatief
ze waren. Twintigers die continue 'nee' tegen elk voorstel tot vooruitgang
roepen. Nee tegen de verhuizing van FNWI naar het Science Park. Nee tegen de
verhuizing van de faculteiten Gedragswetenschappen, Economie en
Rechtsgeleerdheid naar het Roeterseiland. Nee tegen samenwerking met dat andere
grote kennisinstituut van de stad. U kent het misschien: de Vrije Universiteit,
een paar haltes met de metro naar het zuiden. Met hun eigen opleidingen, hun
eigen onderzoek en hun eigen administratie. De studenten waren bang voor
"grootschaligheid" en stemden tegen.

Ik denk dat de UvA met studenten aan het roer binnen de kortste keren een
openlucht museum zou zijn geworden, versplinterd over tien locaties in de
binnenstad, waar niet verbouwd mag worden omdat dat de rust verstoort.
Afgezonderd van de VU, afgezonderd van de samenleving. Waar je als 18-jarige
zonder enige verantwoording lekker met drie anderen in je eigen hokje Keltisch
of Noors kan gaan studeren. En als iemand daar een probleem mee heeft, ga je
lekker ouderwets, net als papa en mama, in het Maagdenhuis zitten. Ik denk dat
het tijd is voor minder studenteninspraak.

Als je daar een probleem mee hebt ga je lekker net als papa en mama in het
Maagdenhuis zitten

LOAD-DATE: 28 February 2015

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2015 NRC Media B.V.
                              All Rights Reserved

                              104 of 127 DOCUMENTS



                                NRC Handelsblad

                           28 februari 2015 zaterdag

De vrouw naast Wilders

BYLINE: Door Tom-Jan Meeus en Christiaan Pelgrim

SECTION: Weekend

LENGTH: 1872 woorden


Statenverkiezingen De PVV zit vier jaar in Provinciale Staten. Het verhaal van
de PVV in Gelderland: hoe Marjolein Faber dankzij integriteitskwesties
uitgroeide tot nationaal PVV-gezicht. En gaf zij zelf het goede voorbeeld?

Marjolein Faber leidt niet het sobere bestaan van Ingrid, de PVV-partner van
Henk. Partijgenoten zien haar geregeld gebruind uit het buitenland terugkeren.
Dan is ze, weten ze in de PVV, even in haar tweede woning in Florida geweest:
ten zuiden van Orlando hebben zij en haar man daar, in the Sunshine State, een
vakantiehuis, met zo'n ruime Amerikaanse oprijlaan en een palmboom pal naast de
voordeur.

Niet iedereen in de partij is hier enthousiast over. Als de PVV Drenthe in 2012
voor intern gebruik een evaluatie van de verloren Tweede Kamerverkiezingen
schrijft, formuleert Bert Vorenkamp, vrijwilligerscoördinator in Drenthe,
voorzichtige kritiek op het gebruinde gelaat van Wilders tijdens de tv-debatten.
,,Henk en Ingrid hebben momenteel ook maar beperkte middelen voor vakanties",
schrijft Vorenkamp, die dit jaar drie op de Drenthse PVV-lijst staat.

Aan deze krant legt Marjolein Faber uit dat we haar vakantiehuis beslist niet
moeten vereenzelvigen met een luxueuze levensstijl. Ze is ,,niet
materialistisch", ze heeft ,,al twintig jaar hetzelfde bankstel".

En ze werkt sinds haar achttiende. ,,Ik heb de kosten van dat huis met
zuinigheid en vlijt bij elkaar gespaard", zegt ze.

Zuinigheid en vlijt: eigenschappen die voortreffelijk passen bij de geslaagde
wijze waarop Marjolein Faber van integriteit hét thema maakte waarmee ze de PVV
in Gelderland sinds 2011 op de kaart zette.

Haar succes werd gesymboliseerd door het aftreden van Co Verdaas (PvdA) als
staatssecretaris in 2012 - wegens onjuiste declaraties in de tijd dat hij
Gelders gedeputeerde was. Ze brak er, als fractievoorzitter van de Gelderse PVV,
landelijk mee door: vorig jaar werd ze voorzitter van de Eerste Kamerfractie.
Dit jaar is ze in maart Gelders PVV-lijsttrekker bij de Statenverkiezingen, en
in mei nationaal PVV-lijsttrekker bij de Eerste Kamerverkiezingen. De vrouw
naast Wilders.

In de provincie riep haar stijl de laatste jaren geregeld weerstand op. Evengoed
oogstte ze waardering. ,,Ze doet haar zaken met energie, ze wordt steeds beter",
zegt PvdA-fractievoorzitter Muus Groot. ,,Ik heb zeker geen hekel aan haar."

,,Privé is Marjolein gewoon een heel leuke dame", zegt CDA-fractievoorzitter Jan
Hutten. ,,Een hartelijk mens van wie je weet: die zal altijd voor een ander
klaar staan."

Faber, geboren Van de Klashorst (1960), heeft daarbij een goed ontwikkeld
politiek gevoel: zonder naar links te zwenken doet ze de SP zware concurrentie
aan. ,,De SP wordt steeds bestuurlijker", zegt oud-SP-Statenlid Toine van
Bergen, die de zaak-Verdaas in 2008 als eerste aansnijdt. ,,De PVV heeft dat gat
in de zaak-Verdaas heel knap gevuld."

Vervolgens stelt zij zich bij alle mogelijke integriteitschendingen
compromisloos en slagvaardig op. Na Verdaas' aftreden - hij verhulde zijn
woonplaats buiten Gelderland met valse declaraties - dringt Faber aan op het
aftreden van het voltallige college van Gedeputeerde Staten. En niet
zachtzinnig. Ze eist een  hoofdelijke stemming - ,,om de integriteit van de
Statenleden te toetsen".

Als zij eind 2013 een nieuwe integriteitsschending openbaart, nu inzake de
hoogste ambtenaar van de provincie, is zij al even rücksichtslos. ,,De PVV wil
de ramen opengooien", zegt ze, ,,om de muffe regentenlucht te verdrijven." De
ambtenaar heeft voor 9.000 euro onterecht verblijfkosten ontvangen; Faber klaagt
dat ,,de politiek in Gelderland de mond vol heeft over integriteit, maar
wegkijkt als het aankomt op feiten".

Het gaat haar niet om het bedrag, legt ze deze krant uit. Het gaat haar ,,om het
principe". Om ,,de voorbeeldfunctie van zo'n man". Ze zegt: ,,Het maakt niet uit
of het om een tientje, 9.000 euro of een ton gaat."

PVV'ers vertellen dat Faber er in het Gelderse 'klasje', de PVV-opleiding voor
aankomende politici, vanaf het begin met kop en schouders bovenuit steekt. Ze
heeft een gevarieerd cv - banen in de zorg, ICT, financiële dienstverlening. Ze
haalde een gele band jiu-jitsu en is een frequent museumbezoeker. ,,Politiek en
ideologisch is ze zeer bij de pinken", aldus een PVV'er die dit klasje destijds
bijwoonde.

Ze sloot zich aan bij de PVV, zegt ze zelf, omdat ze werd getroffen ,,door het
idealisme van Wilders". Toen een collega opmerkte dat ze eraan toe was iets voor
de maatschappij terug te doen, dacht ze: ,,Dat klopt wel eigenlijk."

Het is een publiek geheim dat de PVV moeite heeft gekwalificeerde kandidaten
voor de provincies te vinden. Ook in 2011 stond de meerderheid van de coalitie
in de Eerste Kamer op het spel, met dit verschil dat de PVV toen gedoogpartner
was.

Meteen na de verkiezingen ontstonden in talrijke PVV-fracties problemen. Ook in
Gelderland, waar de PVV in 2011 niet denderend scoorde: zes van de 55 zetels.
Hier stapt al een half jaar later de gepensioneerde oud-LPF'er Olof Wullink op.

Hij voelt zich volgens PVV'ers buitengesloten; Wullink bevestigt dit. Volgens
hem ontbreekt het Faber aan oog voor haar politieke omgeving. ,,In de politiek
moet je mensen meekrijgen", aldus Wullink. ,,Dat probéért Faber niet eens."

Wullink ergert het dat Faber alles voorkookt met Daniël ter Haar, een jong en
scherpzinnig PVV-Statenlid dat ook in andere fracties bewondering wekt. Wilders,
weten PVV-bronnen, is zo enthousiast over Ter Haar dat hij hem voorjaar 2014 een
tweede plaats op de Europese kandidatenlijst aanbiedt. Ter Haar weigert. Het
wordt erger: na Wilders' 'minder Marokkanen'-uitspraken stapt hij in maart 2014
uit de partij.

Hoe gevoelig dit bij Faber ligt, zien PVV'ers korte tijd later in de fractie.
Als Ter Haar zijn oud-partijgenoten een afscheidsetentje bij hem thuis aanbiedt,
laat Faber weten dat ze daar ,,geen behoefte" aan heeft. ,,Zijn vertrek was een
kras op mijn ziel", zegt ze nu.

En wanneer onlangs een derde Statenlid, Marc van Kampen, bekendmaakt dat ook hij
de PVV verlaat, weten de andere partijen daar wel raad mee. ,,De PVV kondigde
aan dat hier de luiken zouden opengaan", zegt CDA'er Jan Hutten. ,,Dat klopt: de
helft van de fractie is weggevlogen."

Intussen is Faber ook op een ander vlak tegen de grenzen van het succes
aangelopen: haar gehamer op integriteitschendingen keert zich tegen de PVV. ,,Ze
zijn na de zaak-Verdaas doorgegaan op het spoor van dienstauto's en
declaraties", zegt CDA'er Hutten. Omdat een ,,constructieve belangstelling" voor
het provinciale beleid uitblijft, groeit de weerzin tegen de PVV. ,,Ze hebben,
door hun aanvallen op personen en de islam, bijna geen gunfactor meer."

Faber betwist dat ze niet constructief is. Zo wijst ze erop dat de provincie
dankzij de PVV miljoenen bespaarde. Een miljoenenuitgave aan een nieuw
recreatiegebied, de Beuningse Plas, ging niet door omdat uit haar analyse van
het contract bleek dat de provincie juist tonnen van het gebied te goed had.
,,Hoezo niet constructief?"

Maar aan afspraken in de politieke binnenwereld doet de PVV niet. Andere
fracties informeren elkaar vóór een debat over moties die ze zullen indienen,
vertelt Wieneke Groot (VVD). Dit biedt ruime voor intern overleg. De PVV trekt
er haar neus voor op. ,,Wat wij vooroverleg noemen, vinden zij
achterkamertjespolitiek", zegt Groot.

Faber benadrukt dat de PVV weigert in het systeem op te gaan. Ze zal nooit voor
collegeplannen stemmen alleen om later te mogen meeregeren. ,,Aan die poppenkast
doe ik niet mee.''

Zo verharden de verhoudingen zich. In het debat, vorig voorjaar, over de 'minder
Marokkanen'-uitspraken van Wilders - de Gelderse PVV is zwaar verdeeld - verlaat
de PVV de Statenvergadering vroegtijdig. ,,Typisch PVV", klaagt Michiel Scheffer
(D66). ,,Eerst schelden, daarna de deur dichtgooien."

De kans is piepklein, valt te beluisteren, dat genoeg partijen na de
verkiezingen met de PVV willen besturen. Toch breekt dit de partij electoraal
niet op. Volgens een recente Gelderse peiling van Maurice de Hond strijden CDA,
D66 en PVV wie de grootste partij in de provincie wordt. ,,En als je groot
genoeg bent, is iedereen je vriendje", lacht Marjolein Faber.

Tekenend voor de polarisatie is dat de SGP, de  partij die op bekende punten -
islam, landbouw - het dichtst bij de PVV staat,  bij monde van fractievoorzitter
Eppie Klein zich negatief uitlaat over het nettoresultaat van Fabers politieke
opereren.

Volgens hem is al haar aandacht voor integriteit in essentie onoprecht. ,,Het is
destructief. Ze controleert mensen - maar levert geen bijdrage aan verbeterd
toezicht."

Volgens hem hanteert de PVV een eenzijdige definitie van integriteit. De partij
plaatst haar verzet tegen 'de islamisering van Gelderland' steeds in de context
van de joods-christelijke culturele traditie van Nederland. ,,Maar ik zie weinig
joods of christelijks in de lijn van mevrouw Faber", zegt Klein. ,,Integriteit
is ook: je hand uitsteken naar degene die in de goot ligt."

Er komt bij, blijkt uit provinciale documenten die in bezit zijn van deze krant,
dat Fabers eigen PVV-fractie de laatste jaren  opdrachten, bekostigd uit
subsidie, liet uitvoeren door een bedrijfje waarvan haar zoon medevennoot is.

Dit zit zo. De jaarrekening 2012 van de Stichting Fractieondersteuning PVV
Gelderland vermeldt dat de Gelderse PVV dat jaar 3.922 euro besteedde aan
,,kosten van de website". De jaarrekening 2013 voert voor diezelfde website
4.523 euro aan kosten op. (De jaarrekening 2014 is nog niet bekend.)

Het zijn opmerkelijke kosten: desgevraagd bevestigt het vertrekkende
PVV-Statenlid Marc van Kampen dat hij tot in 2012 beheerder van de Gelderse
PVV-site was, en nooit een cent voor dit werk ontving. Hij weigert verder
commentaar.

Uit het facturenoverzicht bij de jaarrekening 2012 blijkt bovendien dat de PVV
dat jaar vrijwel alle kosten voor haar website (op 11 euro na) overmaakte aan
één bedrijf: 'MR Websites'.

MR Websites is volgens opgave van de Kamer van Koophandel een Vennootschap onder
Firma (vof) in Nijkerk. Eén van de twee vennoten is Willem Martijn Faber, een
zoon van Marjolein Faber. Het bedrijfje geeft geen commentaar.

Marjolein Faber bevestigt dat MR Websites ,,sinds 2012 voor onze fractie werkt".
Het bedrijf werd ingehuurd, vertelt ze, nadat ze in de PVV hadden vastgesteld
dat het websitebeheer door Marc van Kampen tekortschoot.

Toch is hier niets onoorbaars gebeurd, zegt ze. Want niet haar zoon, maar de
co-vennoot met wie haar zoon het bedrijf heeft, voert namens MR Websites het
werk voor de PVV-fractie uit. ,,We hebben mijn zoon buiten het werk gehouden."

Maar had zij, als iemand die bij anderen steeds hamert op integriteit, niet het
goede voorbeeld kunnen geven door  de schijn van een belangenconflict te
vermijden?

Op die vragen gaat zij niet in. Ze zegt alleen: ,,Ik heb niets fout gedaan."

Nadat de krant bovenstaande tekst donderdag aan Faber voorlegt, krijgt de zaak
een onverwachte wending. De Gelderse PVV vraagt diezelfde dag via een
integriteitsbureau het oordeel van Douwe Jan Elzinga, hoogleraar staatsrecht in
Groningen. Elzinga meent dat Faber  ,,een integriteitsrisico" heeft genomen en
adviseert haar ,,de gegunde werkzaamheid in deze vorm te  beëindigen".

LOAD-DATE: 2 March 2015

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NH_ART


                         Copyright 2015 NRC Media B.V.
                              All Rights Reserved

                              105 of 127 DOCUMENTS



                                NRC Handelsblad

                           28 februari 2015 zaterdag

Digi-diefstal Simkaartsleutels vooral van belang bij afluisteren in
Midden-Oosten

BYLINE: Peter Koop

SECTION: Opinie & Debat

LENGTH: 253 woorden


Vorige week kwam in het nieuws dat de Amerikaanse en Britse afluisterdiensten
NSA en GCHQ door middel van een hack bij onder andere het Nederlandse bedrijf
Gemalto een grote hoeveelheid sleutels van simkaarten voor mobiele telefoons
hebben buitgemaakt. Wat in de berichtgeving echter niet goed naar voren kwam, is
dat de sleutel op een simkaart alleen wordt gebruikt om de draadloze verbinding
tussen een mobiele telefoon en de zendmast te versleutelen. Op het
achterliggende vaste netwerk van de provider gaan de spraak- en datagegevens
onversleuteld, dus gewoon 'leesbaar', verder.

Men heeft de simkaartsleutel dus alleen nodig wanneer men gesprekken vanuit de
lucht, tussen telefoon en zendmast, wil onderscheppen.

Daarvoor is het nodig dat de afluisteraar zich met een antenne in de buurt
bevindt, en dat is zelden het geval. Waar echter wel op grote schaal mobiele
telefoons via hun radioverbinding onderschept worden, is tijdens militaire
operaties, zoals bijvoorbeeld in Afghanistan, waar Amerikaanse troepen daar
speciale voertuigen en vliegtuigjes voor hebben.

Dit wordt ook bevestigd in enkele van de onthulde documenten, waarin staat dat
de gestolen sleutels betrekking hebben op landen als Somalië, Afghanistan, Iran
en Jemen. De NSA en GCHQ wilden deze sleutels dus speciaal hebben ten behoeve
van hun activiteiten in en rond het Midden-Oosten; alleen daar luisteren ze op
grotere schaal zulke draadloze communicatie af. Voor gewone burgers in Nederland
is er in dit geval dus geen reden tot ongerustheid.

LOAD-DATE: 2 March 2015

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NH_ART


                         Copyright 2015 NRC Media B.V.
                              All Rights Reserved

                              106 of 127 DOCUMENTS



                                NRC Handelsblad

                            27 februari 2015 vrijdag

De ezel  verdient  een eerbetoon

SECTION: Achterpagina; Blz. 20

LENGTH: 470 woorden


LastdierDe ezel was met een stille terugtocht bezig als gebruiksdier, maar nu is
hij weer even vol zichtbaar. Frans van der Helm ziet slecht en goed ezelnieuws.

Opeens is de ezel weer terug in beeld. Net nu de voorloper van de bestelauto
voor de gewone man ook in het Midden-Oosten merkbaar met een terugtocht bezig
was, wordt hij weer van stal en van rommelveldjes gehaald - door Syriërs die op
de vlucht slaan. Halve gezinnen en hele huisraden komen zo op vier benen te
rusten.

Opvallend zijn  de geschreven verslagen van verwonderde Syriëcorrespondenten.
Bij dreigende overname van dorpjes door de vijand worden de achterblijvende
ezels neergeschoten, zodat ze de tegenstander niet kunnen dienen. Soms laat een
overhaaste aftocht daar geen tijd voor. Dan zijn de dieren  niet beter af. De
nieuwe bevrijders/bezetters richten hun heethoofdige woede, wegens afwezige
vijand, graag op ezels.

Een van de talrijke Syrisch internetfilmpjes met ezels lijkt aanvankelijk
leuker, met spelende jongens in de zon, maar wekte recent ook veel westers
afkeur. Die jongens trappen een jonge, lichtgrijze ezel een afgrond in,
treiterig langzaam.

Je zou de ezel een verdere geruisloze terugtocht uit onze cultuur gunnen. Maar
dan zou hij wel een eerbetoon verdienen voor zijn geduldig gespeelde rol daarin.
Het goed nieuws is: zo'n eerbetoon is er nu,   het in eigen beheer uitgegeven
boek de EZEL van fotograaf Ruud Conens (1946-2010)  en archeologe Annet van
Wiechen (1954).

Het echtpaar raakte op archeologische tochten in het Middellandse Zeegebied
geboeid door de ezel. Hun fotografie en beschrijving van oude tot zeer oude
kunst richtten nu   onze blik op deze last- en rijdieren. Ze doken ook in de
geschiedenis van volksverhalen en hoge literatuur. ,,Ik wil helemaal niet zeggen
dat schrijven over de ezel iets nieuws is. ( ) Maar het onderwerp is zo
oneindig." Dat schreef de 16de eeuwse Giovan Battista Pino.

De ezel in het oude Egypte, Griekenland, bij de Romeinen, in fabels, als
aanbedene, of als musicus - verassend veel komt voorbij, tot aan het Ezelproces
van Reve. De eerste literaire vermelding van een ezel op schrift? Toch weer bij
Homerus, maar het spijkerschrift meldt ook iets. Wat betekenen
mozaïekafbeeldingen en reliëfs van touw etende ezels? Je zou het niet vermoeden,
maar die staan voor spilzieke echtgenotes.

Al rondreizend maakte het duo ook foto's van nu levende en werkende ezels, met
daarbij persoonlijke reisverhalen. Die mix van heden en verleden doet fijnzinnig
recht aan een intelligent en verguisd dier. Met een witte neus - want die werd
aangeraakt door het hemelse licht toen hij bij de hemelpoort om de hoek keek. De
ezel weigerde naar binnen te gaan. Omdat er zoveel etterbuilen van jongetjes
rondliepen. Dat weten we van Apuleius, uit de tweede eeuw. En hij had niet eens
internet.

LOAD-DATE: 27 February 2015

LANGUAGE: DUTCH; NEDERLANDS

GRAPHIC:  Syrische vluchtelingen met hun ezel in een vluchtelingenkamp in
Jordanië.

PUBLICATION-TYPE: Krant

JOURNAL-CODE: NRC Handelsblad


                         Copyright 2015 NRC Media B.V.
                              All Rights Reserved

                              107 of 127 DOCUMENTS



                                NRC Handelsblad

                           26 februari 2015 donderdag

'Tsjechov was óók heel vernieuwend'

BYLINE: Door Kester Freriks

SECTION: Cultureel Supplement

LENGTH: 1496 woorden


Oom WanjaOudere toeschouwers hechten vaak aan conventionele Tsjechov-regies. Met
zijn 'Oom Wanja' combineert  Erik Whien (36) toen en nu. ,,Ik respecteer de tijd
waaruit het stamt, maar wel met een hedendaags levensgevoel."

Toen een samovar, nu een waterkan. Toen: landhuizen met liefst dertig kamers.
Nu: slechts één huiskamer,  volgestouwd met spullen.    Toen, dat was het
Russische platteland aan het eind van de negentiende eeuw. Languissante,
melancholieke mensen woonden daar in vervallen buitens, wachtend op grootse
gebeurtenissen die nooit zouden komen. Dromend van een beter leven en vastgelegd
door de Russische toneelschrijver Anton Tsjechov (1860-1904) in stukken als Oom
Wanja, Drie Zusters, De Meeuw en De Kersentuin.

Nu, dat is een hedendaagse opvoering van Oom Wanja (1897) door de 36-jarige
regisseur Erik Whien. ,,Bij repertoiretoneel is het altijd zo dat de tijd tussen
vroeger en nu steeds groter wordt", zegt Whien in de Haarlemse Toneelschuur,
waar hij repeteert aan Tsjechov. ,,In onze enscenering is het daarom alsof wij
twee werelden samenbrengen, die van toen  en die van nu, van 1897 en 2015."

Regisseur Whien maakte furore met bestaand repertoire dat hij zowel  klassieke
allure geeft als een hedendaagse betekenis. Zijn versie van Albees Who's Afraid
of Virginia Woolf? is daarvan een sprekend voorbeeld: de sfeer was wel degelijk
van de jaren zestig op een Amerikaanse campus, maar het spel raakte toeschouwers
van nu meteen, door de frisse transparantie en psychologische herkenbaarheid. De
personages veranderen van literaire iconen in eigentijdse mensen.

,,Ik cast mijn personages vaak veel jonger dan de rol vraagt", onthult Whien
iets van zijn methode. ,,Dat doe ik bij Wanja, dat deed ik ook bij Virginia
Woolf. Dan  raak je eerder een nieuwe, jongere generatie toeschouwers."

Met het opvoeren van  Tsjechovs toneelwerk kan zo'n ingreep gewaagd zijn, weet
Whien. Een oudere generatie toeschouwers verlangt vaak naar weemoed, pathos,
ruisende baljurken, militaire kostuums en de beroemde samovar als symbool van de
Russische ziel. Zo kennen zij hun Tsjechov, zoals tot ver in de jaren zeventig
gespeeld in ons land. Maar jongere toeschouwers willen een eigentijdse Tsjechov,
vaak geactualiseerd. Whien: ,,Natuurlijk kun je ervoor kiezen mobiele telefoons
te laten rinkelen, de personages een iPad te geven en wat niet al. Maar dan zet
je jezelf klem en  kom je in een wurggreep: wordt malaria dan ebola? Wordt het
Russische platteland het strijdtoneel in Oekraïne? Wat doe je met begrippen als
boekweit, lijnolie? Ik wil graag de tijd waarin een stuk werd geschreven
respecteren en honoreren, maar dan wel met hedendaagse gevoeligheid."

De weemoedige wereld van 'Tsjechov toen'  wordt prachtig opgeroepen in een oud
fotoboek van het Moskouse Kunsttheater, waar onder regie van  artistiek leider
Konstantin Stanislavski  Tsjechovs grote toneelstukken hun wereldpremières
beleefden. De sfeervolle zwart-witfoto's roepen een toneelwereld op die nu ver
weg lijkt, ouderwets  in zijn realisme, maar die destijds gloednieuw was.

Whien bestudeert de foto's nauwgezet: ,,Het valt op hoe geposeerd de personages
erop staan. Dat moest wel, want de sluitertijd van de camera was lang. Elk
gebaar en elke blikrichting is bestudeerd. Foto's als deze bezorgen sommige
toneelliefhebbers misschien heimwee, maar ze zijn ook museaal. Het is natuurlijk
bijzonder om te beseffen dat deze speelwijze toen modern was. Tsjechov en
Stanislavski waren toneelvernieuwers. Het doek ging op en wat zagen de
toeschouwers? Zichzelf. De acteurs droegen de kleren zoals zij, ze spraken zoals
zij,  over dezelfde onderwerpen. Het theater dat zij voorstonden, speelt zich
niet af op kastelen bij koningen, nee, mensen uit de gewone burgerij stonden op
het toneel. Dat was nieuw."

Whien en bewerker Casper Vandeputte, die zorg draagt voor een nieuwe versie van
de tekst, verwijzen naar de allereerste scène van Oom Wanja. De eerste
verrassing is dat niet het hoofdpersonage maar Astrov op het toneel zit, een
idealistische dokter. ,,Dat was tegen de conventie in", aldus Whien. Ten tweede:
hoofdrolspeler Wanja komt op, geeuwend, zich uitrekkend. Whien: ,,Het eerste wat
hij zegt is 'Tsja'. Ik vind dat geniaal. Bij Tsjechov en Stanislavski werd het
verhevene alledaags. Opvoeringen van nu moeten op eigentijdse wijze eer doen aan
die drang tot vernieuwing, daarin ligt een wezenlijke rechtvaardiging."

Whien wilde met zijn enscenering wel beter aansluiten bij toeschouwers nu. Hij
vroeg  bewerker Vandeputte: ,,Kun je die omslachtige taal compacter maken? En
zullen we de temperatuur wat lager afstellen?" Whien: ,,Russen zijn geen
Italianen, ze dragen het leed niet uit, ze torsen het in stilte, soms met
heftige uitbarstingen, maar Russisch leed is doorgaans naar binnen gekeerd
leed."

De sleutel voor de bewerking schuilt in de brieven die Tsjechov stuurde aan zijn
acteurs, onder wie zijn geliefde Olga Knipper die in Oom Wanja de rol van Jelena
speelt. Knipper legde Tsjechov de vraag voor hoe ze het vierde en laatste
bedrijf moesten spelen, waarin de grote afscheidsscène plaatsvindt. Iedereen
verlaat het landgoed, alleen Wanja en Sonja blijven achter. Tsjechov antwoordde
dat ze het ,,licht" moesten spelen, ,,ingehouden" en vooral niet alsof ze
,,hevig bevangen zijn door verdriet". Houd het klein en vlak, zo luidde het
advies van de schrijver, houd het verdriet dichtbij. Tsjechov was huiverig voor
groots vertoon van gevoelens. Nee,   Oom Wanja is licht als een blijspel,
schreef hij.

Vandeputte:  ,,Ik heb in mijn vertaling gebruik gemaakt van Nederlandse en
Engelse vertalingen. Vooral in het Engels valt de compactheid van zijn taal op.
Die streven wij na, want zo praten mensen nu: bondig, zonder overdaad."

Bij die taal hoort ook een bepaalde speelstijl. Welke kiest Whien voor zijn
acteurs? Emotioneel geladen, gedragen,  of realistischer, alledaags? ,,Ik zoek
altijd een middenweg", antwoordt hij.  ,,Ik sta met één been in de tijd van toen
en met één in het nu. Ik zoek naar cruciale zinnen, naar de ziel en het hart van
het stuk, naar de levenslust en de levenspijn.

,,Oom Wanja gaat over de teleurstelling die Wanja bevangt als hij beseft dat hij
zijn leven verkeerd heeft geleid. Hij heeft het uit handen laten vallen. Dat
inzicht krijgt hij als een professor, die familielid is,  en zijn beeldschone
vrouw Jelena opeens op het landgoed verschijnen; zij eisen het huis op. Dat
grote dierbare huis en de landerijen eromheen waarvoor Wanja en zijn nicht Sonja
hun leven lang keihard hebben gewerkt. Alles blijkt voor niets. Hun wereld staat
op de kop."

Vaak wordt beweerd dat Tsjechov zijn stukken als 'komedies' zag, maar Whien
betwijfelt dat: ,,Hoe kan iets een komedie zijn als er zoveel zware woorden in
staan en zoveel uitingen van wanhoop? Het is eerder een genre tussen komedie en
drama in. Als ik naar acteur  Jeroen de Man kijk die oom Wanja speelt, dan
vertolkt hij precies wat het stuk zo bijzonder maakt: dat zweven tussen humor en
tragiek, blijspel en drama. Het is aan de toeschouwers zelf een keuze te maken
of ze meegaan met het verdriet van Wanja of dat ze er met distantie naar kijken,
als naar verdriet uit een andere tijd."

Een thema uit  Oom Wanja  dat ook nu nog actueel is - juist nu weer, zegt Whien
- is de angst voor stilstand. Zijn analyse werpt een verrassend nieuw licht op
het stuk.  ,,Voordat Oom Wanja begint, is iedereen aan het werk. Astrov als
arts, Wanja en Sonja op het land, de professor als boekengeleerde en Jelena
speelt piano. Maar met de komst van de professor en zijn vrouw naar het landgoed
komt alles tot stilstand. Niemand werkt nog, iedereen is verlamd door hun
aanwezigheid. Dat is wat Tsjechov zo meesterlijk doet: hij brengt die mensen
samen en drukt op pauze. Daar staan ze dan, verstard in hun dadenloosheid. Een
paar jaar geleden  regisseerde ik Wachten op Godot van Beckett. Daar staan die
twee mannen dan, bij een boom. Wat doen ze? Wachten. In het vacuüm dat ontstaat
worden ze gek. Juist tijdens het nietsdoen denderen de grote levensvragen op je
af. Dat overkomt Wanja. Zijn angst voor leegte is groot."

Whien wijst nog eens op de foto's van het Moskouse Kunsttheater. ,,Ze openen het
venster naar het verleden", zegt hij. ,,Dat ze zo statisch zijn, heeft misschien
het beeld van Tsjechovs stukken bepaald. Hoe zou dat 'Tsja'  destijds hebben
geklonken? Ik ben er wel benieuwd naar."

In Whiens regies veranderen literaire iconen in eigentijdse, zeer herkenbare
mensen

Erik Whien (36) is een van de interessantere regisseurs van zijn generatie.
Whien studeerde aan de Toneelacademie Maastricht en was vijf jaar huisregisseur
bij Toneelgroep Oostpool.  Sinds 2013 is hij een van de vaste makers bij
Toneelschuur Producties. In maart 2014 maakte hij een kraakverse  Who's Afraid
of Virginia Woolf?  met Jacob Derwig en Maria Kraakman.

Deze voorstelling werd unaniem lovend ontvangen door pers en publiek en werd
genomineerd voor de selectie van het Nederlands Theater Festival 2014.

LOAD-DATE: 26 February 2015

LANGUAGE: DUTCH; NEDERLANDS

GRAPHIC: Eerste bedrijf van Oom Wanja door het Moskouse Kunsttheater op 26
oktober  1899. Met uiterst rechts Wanja.  / Mariana Aparicio Torres als Sonja,
Jeroen de Man als Oom Wanja en Han Kerckhoffs als de professor  in de
voorstelling  'Oom Wanja'.

PUBLICATION-TYPE: Krant

JOURNAL-CODE: NRC Handelsblad


                         Copyright 2015 NRC Media B.V.
                              All Rights Reserved

                              108 of 127 DOCUMENTS



                                NRC Handelsblad

                           26 februari 2015 donderdag

Voor provinciale  verkiezingen is de provincie onbelangrijk

BYLINE: Julien van Ostaaijen

SECTION: opinie

LENGTH: 809 woorden


Gemeentelijke partijen bundelen nu hun krachten  voor de Provinciale
Verkiezingen. Dat wordt vlees noch vis, voorspelt Julien van Ostaaijen.

Lokale partijen hebben zich gebundeld om ook op provinciaal en landelijk niveau
een rol van betekenis te spelen. Maar lokaal succes is wat anders dan
provinciaal succes. Dat blijkt  uit het geringe succes van  regionale partijen.
Beter  om de Eerste Kamer door gemeenteraden te laten kiezen.

In maart haalden de lokale partijen bijna 30 procent  van de stemmen.
Verschillende lokale partijen doen nu gezamenlijk mee aan de Provinciale
Statenverkiezingen. Zij vinden dat landelijke partijen te ver van de gewone
burgers afstaan. Maar de kiezers van een lokale partij volgen hun partij niet
automatisch naar de provincie. Uit het geringe succes van regionale partijen de
afgelopen jaren zijn lessen te trekken waarom het zo moeilijk is de hegemonie
van landelijke partijen in de provincie te breken.

Ten eerste weten veel kiezers niet wat provinciaal beleid met hun  leefomgeving
en welbevinden te maken heeft. Dat maakt de noodzaak een stem uit te brengen op
basis van provinciale thema's niet  groot. De kiezer ziet grotere belangen in de
landelijke politiek en velen zullen in maart  een stem voor of tegen het
kabinet(sbeleid) uitbrengen. Daar past een stem op een landelijke partij het
best bij. Met de indirecte verkiezing van de Eerste Kamer geeft die stem ook
concrete invloed op  landelijke politiek.

Ten tweede leert het geringe succes van regionale partijen dat het moeilijk is
voor een  niet-landelijke partij zich provinciaal te manifesteren. Lokale
partijen vinden in hun gemeente vaak iets om zich op te profileren - een nieuw
gemeentehuis, een zwembad, een brug -, maar thema's die in de hele provincie
spelen, zijn schaarser. Het zal dan ook moeilijk worden voor de bundeling van
lokale partijen hun gezamenlijke veelal lokale standpunten om te vormen in een
provinciale partij met standpunten over provinciale thema's. Ideologie mag op
sublokaal niveau dan steeds meer achterhaald zijn, het vormt wel een goed
bindmiddel om een politieke partij bijeen te houden en op de meer abstracte
thema's die in een provincie spelen een standpunt te bepalen. Dat er op
provinciaal niveau al een groter aanbod van partijen is dan in de gemiddelde
gemeente, met de PVV en de PvdD als recente nieuwkomers, maakt het alleen maar
moeilijker  om met 'iets nieuws' te komen.

Ten derde is geld een  factor. Lokale partijen kunnen met enkele duizenden
euro's  campagne voeren, maar voor een provinciebrede campagne is meer nodig. En
regionale partijen profiteren net als lokale partijen niet van subsidie die
landelijke partijen wel ontvangen.

Ten vierde maken personen het verschil bij verkiezingen. Landelijke trends
worden vaak door personen gemaakt. Op lokaal niveau zie je dat die trends  te
breken zijn met lokaal aansprekende personen. Maar in tegenstelling tot de
landelijke politiek, waar kiezers de mensen op tv zien, en de lokale politiek,
waar kiezers ze in de kroeg zien, is het in de provinciale politiek voor
personen moeilijker verschil te maken. Inwoners maar ook de media hebben weinig
aandacht voor de provinciale politiek en provinciale politici. Dat is overigens
ook de provinciale politici zelf aan te rekenen. Voor de bundeling van lokale
partijen zal het krijgen van provinciale bekendheid voor hun partij en personen
evenzeer moeilijk zijn.

Het initiatief om als lokale partijen door te stoten naar het provinciaal niveau
is prijzenswaardig. Hun succes vertegenwoordigt een nieuwe politieke stroming en
laat zien dat er potentie is voor nieuwe niet aan 'Den Haag' gelieerde politieke
partijen. Het zal echter lastig zijn om de kiezer te overtuigen ook bij de
Provinciale Statenverkiezing voor de lokale partijen te stemmen. Het feit dat
regionale partijen geen subsidie ontvangen en dus geen grote campagne kunnen
voeren, maakt ook dat ze hun toegevoegde waarde en politici maar moeilijk aan de
kiezer kenbaar kunnen maken. Veel kiezers zullen in maart bovendien een
landelijke stem uit willen brengen. Dat is met de indirecte verkiezing van de
Eerste Kamer logisch. Even logisch zou het zijn die band te verbreken, zodat
provinciale verkiezingen weer meer over de provincies zelf gaan. Als de Eerste
Kamer toch indirect moet worden verkozen, laat het dan door de gemeenteraden
gebeuren. Gemeenten weten immers goed hoe landelijke wetgeving lokaal uitpakt.
Zij kunnen dat via de Eerste Kamer de landelijke politiek kenbaar maken. Daar
hoeven de provincies niet tussen te zitten en het spaart de lokale partijen een
hoop gedoe hun belang in de landelijke politiek naar voren te brengen.

Lokale partijen profileren zich met bekende personen en met hele concrete zaken

Dr. Julien van Ostaaijen is onderzoeker lokaal bestuur en anti-establishment
politiek aan Tilburg University.

LOAD-DATE: 26 February 2015

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NH_ART


                         Copyright 2015 NRC Media B.V.
                              All Rights Reserved

                              109 of 127 DOCUMENTS



                                NRC Handelsblad

                            23 februari 2015 maandag

Over de haag De uitspraak Over de haag

BYLINE: Redactie Mark Kranenburg

SECTION: Binnenland

LENGTH: 327 woorden


Nog een kleine maand te gaan tot de verkiezingen voor de Provinciale Staten, en
daarmee in feite voor de leden van de Eerste Kamer. Vanavond komt het eerste
verkiezingsdebat op televisie. In een extra lange uitzending van Nieuwsuur
treffen de 'onverkiesbaren' van acht  partijen elkaar.

Want onverkiesbaar, althans voor de gewone burger, zijn al die zogeheten
lijsttrekkers die vanavond met elkaar in debat gaan. Hun namen komen op geen
enkel provinciaal stembiljet voor. Pas op 26 mei kunnen de nieuw gekozen leden
van Provinciale Staten hun stem uitbrengen op de kandidaten voor de Eerste Kamer
en dus op degenen die zich nu als lijsttrekker presenteren. Leden van de Eerste
Kamer worden soms deeltijdpolitici genoemd. Vanavond zijn het eigenlijk
namaakpolitici.

Maar het zijn straks wel politici met macht. Want als de voortekenen niet
bedriegen, zal het kabinet-Rutte straks in de Eerste Kamer nog verder van een
meerderheid zijn verwijderd dan nu al het geval is.  De jongste peiling van
Maurice de Hond, gisteren gepresenteerd, heeft op dit punt weinig opwekkends te
bieden voor de coalitie. Volgens die peiling is het zeteltal van
coalitiepartners VVD en PvdA ruimschoots gehalveerd, en tekenen van herstel zijn
er niet.  Nu helpen D66, ChristenUnie en SGP, de zogeheten 'constructieve drie',
het kabinet zo nu en dan nog aan een meerderheid in de senaat. Maar de jongste
cijfers van De Hond weerspiegelen dat ook deze combinatie onvoldoende is voor de
38 zetels die minimaal nodig zijn voor een meerderheid in de Eerste Kamer.

D66 een studentikoze partij? Welnee. Maar het zou wel prettig zijn als studenten
op 18 maart op deze partij gaan stemmen. Dus heeft Arend Meijer, kandidaat voor
D66 in Noord-Brabant, het initiatief genomen voor studentenkamerbezoeken. De
bedoeling is dat een student een kandidaat samen met huisgenoten op zijn kamer
uitnodigt en met een krat bier, wijn, fris en chips de politiek doorneemt. Een
politieke tupperwareparty.

LOAD-DATE: 23 February 2015

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2015 NRC Media B.V.
                              All Rights Reserved

                              110 of 127 DOCUMENTS



                                NRC Handelsblad

                           21 februari 2015 zaterdag

In de wachtkamer;
Overpeinzingen 1790

SECTION: Weekend

LENGTH: 660 woorden


Afgelopen week zat ik weer eens in de wachtkamer van de dokter die mijn tsjèkkup
zou doen. Vroeger werd dat controle genoemd. Zo'n ruimte heeft zijn eigen
poëzie. Iedereen is verdiept in zijn eigen problemen, houdt zich voorbeeldig
rustig. Voordringen doe je daar niet, hard praten evenmin. En om de wachttijd
wat draaglijker te maken, heeft de dokter er een flinke hoeveelheid gevarieerde
lectuur neergelegd. Bladen die je voor het laatst bij je vorige bezoek gezien
hebt.

Zo trof ik weer eens het weekblad Privé, vakblad van de indertijd door Henk van
der Meijden uitgevonden showbizz. Het is ver terug in de vorige eeuw. Ik geloof
dat het is begonnen met de showpagina in De Telegraaf. Op de televisie maakte
het satirisch programma Zo is het toevallig ook nog eens een keer furore. Daarin
werd niemand, geen hoge piet, geen vorstin gespaard. Dat werd door veel mensen
als kwetsend ervaren. Van der Meijden vond wel dat er meer gelachen mocht
worden, maar niet op zo'n manier. In zijn krant pleitte hij voor milde satire.

In dit nummer van Privé in de wachtkamer trof ik een paar oude bekenden. Mooie
foto's van Freddie Heineken, Harry Mens en Mies Bouwman. Zij heeft indertijd ook
meegedaan aan 'Zo is het' wat wel haar nationale bekendheid heeft versterkt maar
niet haar universele populariteit. De laatste keer ben ik haar tegengekomen op
de hoek van de De Lairessestraat en de Van Baerlestraat bij het Bijbelkioskje.
We maakten een praatje. Opeens brak ze het af en liep snel verder. Een paar
passanten hadden een bekende Nederlander ontdekt en in dat geval moet je maar
afwachten wat er verder gaat gebeuren.

Aan de televisie hebben we de geboorte en de onstuitbare opkomst van de Bekende
Nederlander te danken. Dankzij Andy Warhol weten we dat iedere sterveling er
recht op heeft, een kwartier wereldberoemd te zijn. Maar hoe moet je je dan
gedragen? Dat heeft hij er niet bij verteld. Onder leiding van Henk van der
Meijden heeft de volksstam der Bekenden zich in Nederland geëmancipeerd.
Tegenwoordig noemen we zo iemand een Bé-enner. En alles verandert, altijd. Zo is
Bé-enner zijn in de loop der jaren tot een apart beroep geworden, of misschien
een mensensoort, met een gedrag dat hem/haar van de gemiddelde Nederlander
onderscheidt.

Ik beschrijf hier wat ik op de televisie zie. Om te beginnen lacht de BN'er
vaker, harder en langer dan de gewone Nederlander, waarbij hij zijn mond zo wijd
mogelijk openspert. Denk aan Gordon of Linda de Mol. Dan valt er in die kringen
altijd veel meer te lachen en dat doen ze op deze opzienbarende manier. Op
zichzelf is dat geen wonder. De BN'er probeert zoveel mogelijk zo leuk mogelijk
uit de hoek te komen. Dat is een bestanddeel van zijn communicatie geworden. De
andere BN'ers begrijpen het en daar komt het volgende lachsalvo.

Ze zijn ook beweeglijker met hun handen en armen en dan vooral in de
praatprogramma's. Het is geen gebarentaal, het hoort niet tot de categorie je
duim of je middelvinger opsteken. Ze doen het voornamelijk met hun armen.
Onophoudelijk zijn ze in de weer. Voor de buitenstaander lijkt het een soort
sint-vitusdans. En dan hebben we het hossen, het met z'n allen overvrolijke
springen. Dat wordt voornamelijk door kinderen in de reclamespotjes gedaan.
Misschien zijn ze aan het oefenen voor het BN'erschap.

Om het gewone volk van het doen en laten der BN'ers op de hoogte te houden
hadden we eerst alleen de Privé en nu al sinds jaren de programma's die
hetzelfde doen. Intieme kijkjes in het particuliere leven. Petronella is
zwanger! Van wie? Van wie? Waarschijnlijk van de minister van Onderwijs! Maar
die is toch getrouwd? Daar willen niet-bekende Nederlanders alles over lezen en
tegenwoordig ook zien en horen. In de loop der jaren heeft niet alleen het
bekende Nederlanderschap maar het wereldburgerschap een populaire geheime dienst
veroorzaakt waarvan je de producten in de wachtkamer van de dokter vindt.

De  BN'er lacht vaker, harder en  langer dan de gewone Nederlander

LOAD-DATE: 21 February 2015

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2015 NRC Media B.V.
                              All Rights Reserved

                              111 of 127 DOCUMENTS



                                NRC Handelsblad

                           21 februari 2015 zaterdag

Landt die groei nog 's in onze portemonnee?;
Column

BYLINE: Marike Stellinga

SECTION: Economie

LENGTH: 620 woorden


De oproep van David Cameron was ongetwijfeld  onderdeel van de Britse
verkiezingscampagne en toch was hij opmerkelijk. De premier vroeg Britse
bedrijven vorige week de lonen van hun werknemers te verhogen. Zijn linkse
rivaal Ed Miliband voert al jaren campagne over ,,the cost of living crisis"
waarin de Britten zich volgens hem bevinden. En inderdaad, het gemiddelde reële
loon kwakkelt al zes jaar.

Wat Cameron volgens de Financial Times tegen Britse bedrijven zei was een
reactie op de campagneretoriek van het linkse Labour: ,,Voor ons is het
bedrijfsleven geen samenzwering van exploderende winsten, gedeprimeerde lonen,
ongelijkheid en onrechtvaardigheid. Het is de beste generator van groei,
welvaart, werk en kansen. Er is geen betere manier dat te demonstreren dan door
Britain een loonsverhoging te geven."

Het klonk bijna wanhopig. 'Kom op nou! Ik verdedig jullie maar werk wel een
beetje mee graag.' De winsten van bedrijven zijn hoog, de economie groeit, door
de lage olieprijs zijn de kosten gedaald. Cameron zou graag zien dat dit
economische feest ook zijn kiezers bereikt en blij maakt.

Cameron is niet de enige. Ook de Amerikaanse minister van Financiën Jack Lew
mopperde onlangs over de lonen in de Verenigde Staten. ,,We hebben meer
loongroei nodig die mensen echt kunnen voelen", zei Lew. De Amerikaanse economie
groeit steeds enthousiaster, net als de Britse, het bedrijfsleven boekt mooie
winsten, maar de vruchten bereiken gewone mensen niet. Na jaren van jobless
recovery (herstel zonder banen), groeit het aantal banen nu wel maar blijven de
lonen achter. Wageless recovery (herstel zonder lonen).

Cameron en Lew worden nog een beetje gered door de lage inflatie. Omdat de lonen
de laatste maanden een pietsie stijgen  en de inflatie daalt, gaan werknemers er
een tikje op vooruit in koopkracht. Maar van een feest in de portemonnee van
gewone burgers is geen sprake. Tot begrijpelijke frustratie van politici.

Wat is hier aan de hand? Is dit een logisch gevolg van economieën die na een
uitzonderlijk zware financiële crisis  kampen met onderbezetting en een tekort
aan vraag? Lonen dalen niet snel tijdens recessies: dat is nou eenmaal moeilijk
voor elkaar te krijgen. Wellicht duurt het na deze zware economische terugval
daarom lang voordat bedrijven de lonen weer laten stijgen. We zien, in die
redenering, nu de effecten van een uitgestelde loondaling.

Maar is dat het hele verhaal?  Hebben we hier misschien te maken met een
structurele verandering in de beloning van werk? Bijvoorbeeld doordat het aantal
freelancers en zelfstandigen groeit? Of door robotisering? Of door het krimpende
midden van de arbeidsmarkt? (Het aantal banen waarvoor een mbo-opleiding wordt
gevraagd neemt af in het Westen.) Het antwoord is er nog niet, maar als hier
sprake is van een structurele verandering dan plaatst dat overheden voor een
moeilijk oplosbaar probleem.

In Nederland is geen sprake van gedeprimeerde lonen volgens het Centraal
Planbureau en De Nederlandsche Bank. De reële lonen gaan gelijk op met de (lage)
groei van de arbeidsproductiviteit. Werknemers weten een even groot deel van het
nationaal inkomen te verwerven.

Wel zou ook hier een koopkrachtimpuls de economie goed doen, volgens DNB. Maar
door hogere collectieve lasten als de pensioenpremie en de zorgpremie groeit het
besteedbaar inkomen al sinds de eeuwwisseling niet. Ter illustratie: de sociale
lasten beslaan nu 23 procent van de loonsom tegen 14 procent in 1997. Meer dan
in andere landen bepaalt de overheid via de zorgpremie een deel van onze
consumptie. Daar kan een overheid, die koopkrachtgroei wil die mensen ,,echt
voelen", wel wat aan doen.

Na jaren van 'herstel zonder banen' hebben we nu 'herstel zonder lonen'

LOAD-DATE: 21 February 2015

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2015 NRC Media B.V.
                              All Rights Reserved

                              112 of 127 DOCUMENTS



                                NRC Handelsblad

                            20 februari 2015 vrijdag

Berichten uit de wereld van de  totale  verwoesting;
Entree Michel Krielaars

SECTION: Boeken

LENGTH: 474 woorden


Op een paar kilometer van het front in Oekraïne speelt zich het ware leven af,
in de onderstroom van het nieuws. Als gewezen verslaggever in de
Russisch-Georgische oorlog van 2008 besefte ik dat toen ik op Facebook de
minireportages van schrijver Pieter Waterdrinker las en me kon inleven in de
lotgevallen van gewone mensen in oorlogsgebied. Want niet alleen steden, dorpen
en militairen liggen in Oekraïne onder vuur, maar ook de intermenselijke
verhoudingen. Goedheid, boosheid, dapperheid, lafheid, en vooral zinloze
wreedheid, het zijn emoties die over elkaar heen buitelen, terwijl in de verte
het geratel van machinegeweren en het gedender van rollende tanks klinken.

Menigeen die in het verwoeste landschap van een oorlog heeft rondgelopen, beseft
hoe broos het leven is. Dat besef wordt nog eens versterkt doordat je, op je
hoede voor het gevaar, op en nabij het slagveld ineens veel beter kunt ruiken,
zien en horen, alsof je een vos  bent geworden die een groep jagers probeert te
ontwijken.

Met een schrijversblik, zoals Waterdrinker die heeft, is zo'n oorlog een
geschenk voor je verbeelding. De literatuur vaart daarom wel bij goede
oorlogsverslaggeving. Denk aan Isaak Babels verhalen uit   Rode ruiterij, waarin
hij beschrijft hoe hij als vrijwilliger in een cavalerieregiment deelneemt aan
de Pools-Russische oorlog van 1920. Hij ziet brandende dorpen, geblakerde
velden, lijken alom en veel zinloos geweld. In een wereld van verwoesting
bestaat een andere werkelijkheid, waarin het volk onafgebroken lijdt.

Babels verhaal van de Russische soldaat die een zwaargewonde kameraad afmaakt
door hem in zijn mond te schieten, staat me nog helder voor de geest. Net als de
rauwheid van al die andere opgevoerde personages, mannen en vrouwen, die de dood
in de ogen hebben gezien  en ieder gevoel zijn kwijtgeraakt. Babel beschrijft
het zonder stilistische poespas, precies zoals hij het zelf heeft ervaren. Het
grijpt je naar de keel en zou thuiszittende, tobbende schrijvers op zoek naar
een onderwerp tot voorbeeld kunnen dienen.

Ook bij Babels landgenoot Vasili Grossman kun je een indruk krijgen van wat er
nu in Oekraïne gebeurt. In zijn  roman Leven & Lot  (voltooid in 1961, maar tot
1988 verboden in de Sovjet-Unie) beschrijft hij het front tijdens de Slag om
Stalingrad, die hij zelf als oorlogscorrespondent heeft meegemaakt. Ook hier
regeren  geweld en wreedheid.

Poetin zou van zo'n roman kunnen leren, juist omdat die gaat over gewone mensen,
hun dwalingen, dood en verdriet. En eigenlijk geldt dat ook voor de gewone
krantenlezer, die vaak niet goed beseft dat er in de onderstroom van het nieuws
in Oekraïne dagelijks gewone burgers omkomen en duizenden anderen wanhopig het
vege lijf proberen te redden. Dat het in het leven gaat om overleven en om
mens-zijn, is bij uitstek iets wat goede literatuur je kan aantonen.

LOAD-DATE: 20 February 2015

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2015 NRC Media B.V.
                              All Rights Reserved

                              113 of 127 DOCUMENTS



                                NRC Handelsblad

                            20 februari 2015 vrijdag

[Lezing Staatsliedenbuurt Dinsdagavond organiseert ...]*

SECTION: Amsterdam

LENGTH: 2364 woorden


Lezing

Staatsliedenbuurt

Dinsdagavond organiseert Ons Amsterdam de lezing Staatsliedenbuurt, Meander,
Marcanti-eiland en GWL-terrein. Nadat de Staatsliedenbuurt in 1877 bij Amsterdam
was ingelijfd, werden hier vooral  arbeiderswoningen gebouwd. Veel bewoners
vertrokken in de jaren '60 en '70 naar steden als Purmerend en Almere. Daarna
raakte de buurt in verval. In de jaren '80 stond de wijk vooral bekend vanwege
het kraken.  Tegenwoordig is de buurt opgeknapt en zijn er mooie pleintjes en
bijzondere gebouwen te vinden, zoals  de Meander aan de Kostverlorenvaart en De
Piramides op het Marcanti-eiland.

Dinsdag 24 februari,  20.00 uur, Bibliotheek De Hallen (bovenzaal, Hannie
Dankbaarpassage 10, ingang Tollensstraat. www.onsamsterdam.info

William Morris en Arts & Crafts

Donderdagmiddag  de lezing William Morris en de Arts & Crafts beweging, door
Peet Hiddink. Aan William Morris (1834-1896) hebben we te danken dat een huis
voor de gewone man en vrouw een waardig onderwerp geworden is voor de architect,
net als alledaagse (gebruiks)voorwerpen  dat zijn voor de ontwerper c.q.
kunstenaar. In de tweede helft van de 19de eeuw (neostijl en een vaak  slechte
vormgeving van  industriële producten) riep Morris met zijn Arts &
Crafts-beweging op tot een terugkeer naar het handwerk.

Donderdag 26 februari,  14.00 uur, Kerkelijk Centrum De Bron, Hugo de Vrieslaan
2. www.onsamsterdam.info

Muziek

Oude muziek in nieuw jasje

Zaterdag in de Noorderkerk een concert  door Camerata Delft. Nieuw geluid in
oude muziek:  twee ,,highlights uit de barok" worden gecombineerd met  werk van
de Nederlandse 20ste-eeuwse componist Rudolf Escher. Bach en Vivaldi - maar dan
anders.

Zaterdag 21 februari, 14.00 uur,  Noorderkerk. www.noorderkerkconcerten.nl

Jazz  bij NRC

Zaterdagmiddag jazz  bij NRC.   Op informele wijze presenteren studenten van het
conservatorium  zich aan het publiek.  Deze week jazz, met het Jenya Bondarev
Trio:   Jenya Bondarev op  trompet en  bugel,  Gediminas Stepanavicius op
contrabas en  Robin van Rhijn op drums.  Het trio speelt populaire 'jazz
standards' uit de jaren '30 tot '60, zoals   Cole Porter, George Gershwin en
Duke Ellington.   Gratis entree.

Zaterdag 21 februari, 16.00 - 17.00  uur,  NRC Café, Rokin 65.
www.nrcrestaurantcafe.nl

Kamermuziek in de Hoop

Zondagmiddag organiseren  Stadsherstel en 'Vrienden van de Hoop' in Diemen een
klassiek concert in de serie Kamermuziek in De Hoop,  met Stephan Heber op cello
en Cecilia Bernadini op viool. Zij spelen stukken van Johann Sebastian Bach,
Maurice Ravel, Nicollo Paganini, Alessandro Rolla e.a. De kerk staat bekend om
haar mooie akoestiek.

Zondag 22 februari, 15.00 uur, Schuilkerk De Hoop, Hartveldseweg 23,  Diemen.
www.stadsherstel.nl

Jazz jamsessie

Zondagmiddag jazz met een Open Podium onder leiding van slagwerker Truus Engels.
Elke laatste zondag van de maand zijn er jamsessies   in Huis van de Wijk Lydia
(Oud-Zuid): een  combinatie van bekende jazzmusici en liefhebbers die spontaan
komen zingen of meespelen. Deze zondag speelt o.a. ook het Koor Namens De Dames
mee, onder leiding van Conny Meester.

Zondag 22 feb., 16.00 uur, Roelof Hartplein 2a. www.huisvandewijklydia.nl

Expositie

Buitenexpositie voormalig weeshuis

Sinds gisteren is op de vrij toegankelijke binnenplaats van het Amsterdam Museum
een nieuwe tentoonstelling te zien: Waar wezen vroeger speelden - Van
Burgerweeshuis tot Amsterdam Museum. Hierin wordt de eeuwenoude geschiedenis van
de museumlocatie belicht. Sinds  1975 is dit een museum, maar daarvoor was het
pand   400 jaar lang  onderkomen van het Burgerweeshuis; de museumzalen van nu
zijn de slaap- en eetzalen van vroeger. Het was  een van de oudste en beroemdste
weeshuizen van Amsterdam; van 1580 tot 1960 zijn op deze plek tienduizenden
kinderen opgegroeid. Op allerlei plekken in het museum zijn nog sporen van de
vroegere functie te vinden, zoals de gevelsteen bij de ingang aan de
Kalverstraat. Er is nu ook een website met verhalen van de laatste generatie
bewoners en leidsters (zie onder).

Permanente expo, binnenplaats Amsterdam Museum, Kalverstraat 92.
http://hart.amsterdammuseum.nl/burgerweeshuis

Naar buiten

Seizoenswandeling Zuidoost (50+)

Morgen een seizoenswandeling  rond de Gaasperplas of de Riethoek in Zuidoost,
speciaal voor vijftigplussers. Zijn er al tekenen van de lente? Tijdens deze
wandeling onder begeleiding van een natuurgids van IVN Amsterdam gaat de groep
gezamenlijk  op zoek naar aanwijzingen van het seizoen.

Zaterdag 21 februari, 13.00 - 14.30 uur, start Senioren Woongroep Anand Joti,
Mijehof 4, Amsterdam Zuidoost. www.ivn.nl

Divers

Cultureel theaterprogramma

Zondagmiddag weer een editie van     Zondag van het Goede leven in het Torpedo
Theater.  Te gast o.a. ,,audiotovenaar",  regisseur en hoorspelmaker Peter te
Nuyl, die met een ,,voor de oren aangekleed verhaal" komt.  Radioman Jan Emous,
,,popprofessor van alles wat tussen 1960 en 1980 verscheen" vertelt welke drie
nummers hij op zijn uitvaart gedraaid wil hebben. Met muziek  van Tromp &
McLaghlan, 'nonnenscheten' (het schijnt iets lekkers te zijn) van Cees Holtkamp,
iets opmerkelijks uit het archief van radiomaker Adeline van Lier en een mystery
guest.

Zondag 22 februari, 15.00 - 17.00 uur, Torpedo Theater, Sint Pieterspoortsteeg
33 (zijstraatje Nes). www.torpedotheater.nl (zie ook de pagina Zondag van het
Goede Leven op Facebook).

Stadsleven over StadsTaal

Maandagavond is er weer een editie van Stadsleven, de live talkshow van Tracy
Metz. De stad heeft altijd een bijzondere plek gehad in de literatuur. Hoe ziet
de stad eruit door de pen van een schrijver? Metz gaat  hierover in gesprek  met
haar gasten. Remco Campert - recent winnaar van  de Prijs der Nederlandse
Letteren - en Jeroen Henneman komen voordragen uit hun  boek De Stad. Verder
o.a. een  column van Ineke Brunt over taalkunst,  Sjoerd ter Borg over  het
Marineterrein,  Niña Weijers en Carolina Trujillo, citybooks van deBuren,
Gustaaf Peek,  Laser 3.14 over zijn poëtische  grafittiboodschappen,  Rommy
Albers (EYE) over  de Amsterdamse tongval in de Nederlandse film en
taalonderzoeker (UvA) Margreet Dorleijn  over  straattaal.

Maandag 23 februari, 20.00 uur, De Balie, Kleine Gartmanplantsoen 10.
www.stadslevenamsterdam.nl

Literair Café met Katja Petrowskaja

Maandagavond een Literair Café in het Goethe-Institut Amsterdam. Literair
recensent Jerker Spits interviewt Katja Petrowskaja, die onlangs debuteerde met
Misschien Esther, door de Frankfurter Allgemeine Zeitung beoordeeld als,,een
geschenk voor de literatuur". De voertaal is Duits.

Maandag 23 februari, 20.00 uur, Goethe-Institut, Herengracht 470.
www.goethe.de/niederlande

De Taalshow

Maandagavond draait het om de vraag:  waar komt onze taal vandaan? In de
allereerste Taalshow, vanaf nu een maandelijks programma, praten drie
gepassioneerde taalwetenschappers, onder leiding van vaste presentator Gaston
Dorren, over de oorsprong van onze taal. Peter-Alexander Kerkhof over de
oorsprong van het Nederlands in de vroege Middeleeuwen en hoe de Friezen
Oegstgeest hebben gesticht; Alwin Kloekhorst onderzoekt hoe alle talen van
Europa tot India afstammen van één moedertaal; Peter Schrijver heeft het over
het Baskisch. Ook te gast zijn  Sterre Leufkens ('Taal in het nieuws'),
schrijver A.L. Snijders en de Friese zanger Piter Wilkens. Met  de Talenquiz.

Maandag 23 februari, 20.30 uur, Torpedo Theater, Sint Pieterspoortsteeg 33.
www.torpedotheater.nl

Wraak en alles wat daarbij hoort

Dinsdagavond gaat het in het Torpedo Theater over wraak, een thema dat in de
beste families voorkomt.    Ras-Jordanese Trudy, gepokt en gemazeld, weet er wel
raad mee. Waar komen onze wraakgevoelens vandaan? Psycholoog Elise Seip,
gespecialiseerd in wraak, vertelt over onmacht en leedvermaak. De Amsterdamse
onderwereld drijft op groepswraak; misdaadverslaggever Paul Vugts (Het Parool)
legt uit hoe het zit met de Mocro-oorlog. Sieradenontwerper Jori Spaa werkt ter
plekke aan een wraaksieraad.  Bij de koffie: molotov-pudding  met zure bommen.

Dinsdag 24 februari, 20.30 uur, Torpedo Theater, Sint-Pieterspoortsteeg 33
(zijstraatje Nes). www.torpedotheater.nl

Kinderen

Een bijzondere  vuilniswagen (4+)

Zondagochtend in Noord de theatervoorstelling Kees, Koos & de
Kraakpersvuilniswagen, voor kinderen vanaf 4 jaar. Een ,,zeer vrolijke"
voorstelling over een vuilniswagen die je niet kan zien, wel kunt horen, die
rijdt op - eh -  'menselijk biogas' en die heel hard kan.

Zondag 22 februari, 11.30 uur, de Rietwijker, Parlevinker 9. www.keesenkoos.nl

Foutje: theater en dans (4+)

Vanaf maandag vier middagen op rij de theater- en dansvoorstelling Foutje, voor
kinderen vanaf 4 jaar. Ken je dat? Je staat op en alles gaat mis. Je struikelt
over je eigen speelgoed. Je valt van de trap en scheurt je broek. Dan kom je te
laat. Dit is zo'n dag. Alles valt tegen en niks is goed. Foutje is een reis door
een dag ,,vol virtuoze mislukkingen en vrolijke misverstanden". Drie zwervende
artiesten buitelen, vallen, rollen en struikelen hun weg door de wereld in een
,,speelse mix van dans, muziek, rap, circus en vooral veel slapstick".

Maandag 23 t/m donderdag 26 februari, 14.30 uur, de Krakeling, Nieuwe
Passeerdersstraat 1.  www.krakeling.nl

Peuterfestival (2+)

Dinsdagochtend een voorstelling vol ,,verwondering, vertedering en vermaak" voor
de allerkleinsten. Met  een  spannende openingsact in de foyer en diverse
theatrale verrassingen  die het peuterpubliek uitdagen tot spelen. In de
kunstspeeltuin 'Knopjes & hendels & zwengels enzo' worden jonge kinderen speels
vertrouwd gemaakt met technische oplossingen voor eenvoudige problemen. Er komt
geen muis of touch screen aan te pas, maar er is wel een digitale hinkelbaan,
een bewegend klimrek en een mini-filmstudio. Door eigen initiatief, gedrag en
goed letten op de anderen beïnvloeden de kinderen de gebeurtenissen.  In de
zalen zijn er intieme voorstellingen te zien, zoals van  Ageeth de Haan met haar
muziekvoorstelling Daar komen de dieren, over   wilde dieren. Giraffen,
olifanten, leeuwen en zelfs dolfijnen: allemaal komen ze langs. Hun belevenissen
spelen zich af  in een decor van levensgrote natuurbeelden, zodat de peuters
zich echt in de wildernis wanen.

Dinsdag 24 feb., 9.30 uur, de Meervaart, Meer en Vaart 300. www.meervaart.nl

Timmer een nestkast (10+)

Woensdagmiddag kunnen kinderen vanaf 10 jaar onder begeleiding hun eigen
nestkastje timmeren, georganiseerd door IVN Waterland. Voorafgaand aan het echte
timmerwerk wordt nog van alles verteld over vogels die om het huis te vinden
zijn. Neem je eigen hamer mee en maak wat moois!

Woensdag 25 februari, 13.00 uur, kantine atletiekvereniging, Cornelis Dirkszlaan
352, Monnickendam. www.ivn.nl

Maak je eigen boekomslag (5+)

Woensdagmiddag kunnen kinderen die van boeken houden hun eigen boekomslag maken.
Kinderen vanaf 5 jaar kunnen (met of zonder (groot)ouders) meedoen aan een
workshop in Museum Het Schip, waar je je eigen omslag kunt ontwerpen en leert
met naald en draad je eigen boekje te binden. Na afloop neem je je eerste
zelfgemaakte boekje mee naar huis. Voorafgaand aan de workshop ga je kijken bij
een tentoonstelling in het museum, met honderd verschillende boekomslagen.

Woensdag 25 februari, 14.00 - 15.30 uur, Museum Het Schip, Spaarndammerplantsoen
140. www.hetschip.nl

Zoek mee naar boomknoppen

Woensdagmiddag op drie verschillende tijdstippen een lekkere buitenactiviteit in
het Amsterdamse Bos voor kinderen van 6 tot 12 jaar. In de winter zijn bomen
lastig te herkennen, want de blaadjes zitten nog in de knop. Ga op zoek naar
knoppen en maak er een gipsafdruk van!  Maximaal 15 kinderen per groep, graag
van tevoren opgeven.

Woensdag 25 februari, 12.00, 13.30 en 15.00 uur, De Boswinkel, Bosbaanweg 5,
Amstelveen. www.amsterdamsebos.nl

Literaire middag, ook voor kids

Woensdagmiddag komt dichter en schrijver Ingmar Heytze in Noord voorlezen uit
zijn nieuwste bundel De man die ophield te bestaan. Hij wordt geïnterviewd door
Marjolijn van Heemstra, dichter en kersverse moeder. Ook Heytze werd  onlangs
vader, waarop hij ging schrijven over zijn liefde, vertwijfeling en frustraties.
Bij hem geen zoetsappige gedichten over enkel de geneugten van het vaderschap:
ze gaan over de weerstand om vader te worden, de angsten, slapeloze nachten.
Maar ook over zijn verwondering over zijn kind. Een middag voor ouders én
kinderen: er zijn soepstengels, kleurplaten, kannen limonade en knuffels om mee
te spelen. Toegang gratis.

Woensdag 25 februari, 15.30 uur, Boekhandel Over het water, Van der Pekstraat
59. www.boekhandeloverhetwater.nl

Hans en Grietje (3+)

Vrijdagochtend en -middag op drie verschillende tijdstippen de
theatervoorstelling Hans en Grietje, voor peuters vanaf 3 jaar. Hans en Grietje
zijn verdwaald in het bos, achtergelaten door hun ouders. Hans heeft een boek
bij zich: Hans en Grietje. Grietje wil er graag in lezen maar dat mag niet van
Hans. Als hij slaapt leest ze het stiekem toch. Tot haar schrik leest ze dat ze
op weg zijn naar de Heks. Grietje heeft een hekel aan heksen, met zo'n domme
puntmuts. Ze besluit het boek te veranderen, ze gaat niet mee naar de heks. Met
alle gevolgen van dien.

Vrijdag 27 februari, 11.00, 13.00 en 15.00 uur, de Krakeling, Nieuwe
Passeerdersstraat 1. www.krakeling.nl

Expo MixMax Brasil: nog 2 weken

Tweeënhalf jaar te zien geweest maar nu gaat het echt eindigen: de
tentoonstelling MixMax Brasil in het Tropenmuseum Junior. Nog twee weken kunnen
kinderen zich samen met hun ouders onderdompelen in de Braziliaanse sferen van
deze doe-tentoonstelling, waarin Braziliaanse museummedewerkers jong een oud
meenemen op een ,,feestelijke ontdekkingstocht door een kleurrijke
kunstenaarswijk". Langs een spannend mangrovebos met wiebelende loopplanken kom
je terecht in een vrolijke wereld met een flessengrot, zeeterras en een
'remixlounge' waar je een eigen muziekclip kunt maken.

De tentoonstelling MixMax Brasil is de best bezochte van Tropenmuseum Junior
ooit: het totaal aantal bezoekers wordt geschat op 95.000.

T/m zondag 8 maart, Tropenmuseum Junior, Linnaeusstraat 2.
www.tropenmuseumjunior.nl

* Vervangende titel / Replacement title

LOAD-DATE: 20 February 2015

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2015 NRC Media B.V.
                              All Rights Reserved

                              114 of 127 DOCUMENTS



                                NRC Handelsblad

                            13 februari 2015 vrijdag

Zuivering, moord:  welkom bij de bolsjewieken

BYLINE: Door Michel Krielaars

SECTION: Boeken

LENGTH: 960 woorden


Alexander SolzjenitsynIn negen verhalen, die voor het eerst zijn vertaald,
levert de Nobelprijswinnaar scherpe kritiek op het communistische systeem. Zijn
beschrijvingen van die kille wereld dwingen bewondering af.

Weinig Russische schrijvers zijn genadelozer voor het communistische systeem
geweest dan Alexander Solzjenitsyn (1918-2008). In 1974 werd hij, na publicatie
van de eerste delen van De Goelag Archipel, zijn epos over de stalinistische
werkkampen, de Sovjet-Unie uitgewezen, waarna een lange ballingschap begon. Pas
in 1994, drie jaar na de val van het communisme, keerde hij terug naar Rusland,
waar hij als een profeet werd onthaald en zich ook  als zodanig begon te
gedragen. Nationalistische en antisemitische uitspraken waren hem daarbij niet
vreemd. Toen hij zich tijdens het presidentschap van Poetin steeds meer als
diens ideologische goeroe manifesteerde, die de sluimerende anti-westerse
sentimenten voedde en riep dat het nieuwe Rusland ook Oekraïne en Kazachstan zou
moeten omvatten, keek niemand verbaasd op.

Helaas staat hierover niets in het voorwoord van Madeleine Mes in Abrikozen op
sap, een door haar samengestelde bundel knap vertaalde verhalen van Solzjenitsyn
uit de tweede helft van de jaren negentig. Wel beschrijft ze hoe in het huidige
Rusland, waarin een meerderheid van de bevolking Stalin bewondert, steeds meer
stemmen opgaan om Solzjenitsyns boeken op grond van zijn kritiek op het
Sovjetverleden te verbannen. Hoe tweeslachtig en grillig kan het lot van een
schrijver zijn.

De verhalen uit Abrikozen op sap  vallen op door hun eigenzinnige taalgebruik,
dat, zoals Mes uitlegt, door de schrijver gezuiverd is van vreemde, lees
buitenlandse, smetten, en daardoor voor haar hels moeilijk was om te vertalen.
Bijna alle bestaan ze uit twee delen, waarbij het tweede deel zich later in de
tijd afspeelt of vanuit een ander perspectief wordt verteld. Dat leidt meestal
tot een mooie en intrigerende plot. Zo schrijft in het titelverhaal een
doodzieke dwangarbeider een brief aan een bewonderde schrijver, waarin hij zijn
treurige geschiedenis vertelt en om een voedselpakket vraagt. Zijn ouders waren
boeren die tijdens de collectivisatie van de landbouw, eind jaren twintig, als
koelakken zijn onteigend en gedeporteerd. Zijn leven is een aaneenschakeling van
ontberingen, arrestaties en armoede. Hij is 'door dusdanig voortleven geplaagd
tot aan de laatste kwetsuur'.

In het tweede deel van het verhaal zet Solzjenitsyn de beroemde schrijver
genadeloos neer. Hij is een zelfgenoegzame apparatsjik, die zich voor het
propagandakarretje van de communistische partij laat spannen en de gewone man
als een primitief curiosum ziet. Zo is de simpele taal van de arbeider voor hem
een voorbeeld van 'overweldigende woordcombinaties', die hij zelf niet had
kunnen verzinnen en die in de nieuwe proletarische literatuur de norm zouden
moeten zijn. Het verbaast je dan ook niet, dat de schrijver nooit op die brief
zal antwoorden.

Enkele andere verhalen gaan over de boerenopstanden in de jaren dertig tegen de
nieuwe communistische heersers, waarin Solzjenitsyn de wreedheid van de
bolsjewieken uitvergroot. Dat gebeurt heel sterk in 'Jong spul', waarin een vrij
domme student aan een ingenieursopleiding voor arbeiders zakt voor zijn tentamen
mechanica. Door zijn docent om genade te smeken, zet die alsnog 'geslaagd' in
het tentamenboekje. Als enkele jaren later het eerste showproces begint en de
nietsvermoedende docent wordt gearresteerd op verdenking van sabotage, duikt
zijn voormalige student weer op, die inmiddels ondervrager is van de geheime
politie. Dit keer matst de student de docent, door hem met de woorden 'niemand
komt hier vrijgesproken uit' een getuigenis af te dwingen tegen een collega,
waardoor hij vrij wordt gelaten. En dan lees je twee veelzeggende zinnen waarmee
in feite alles over het nieuwe systeem wordt gezegd: 'Vóór de revolutie bleef
iemand die was gearresteerd doorleven achter tralies of in ballingschap, hij had
contact met zijn gezin, zijn vrienden - maar nu? Ze gingen ten onder in het
niets ' Solzjenytsin beschrijft daarna op meesterlijke wijze de angst van de
gevangen docent die niet weet wat hem te wachten staat. Een pasage, die  als een
verstikkende nachtmerrie leest.

In 'Nastjenka' wordt de ondergang van de bourgeoisie geschetst aan de hand van
het leven van onschuldige meisjes. Hier laat Solzjenitsyn zien hoe mensen steeds
meer ingekapseld raken door het communistische systeem en geleidelijk aan hun
afkomst vergeten of uitwissen.

Het langste verhaal is 'Op het scherp van de snede', waarin Solzjenitsyn in het
leven van maarschalk Zjoekov duikt. Boerenjongen gaat in de Eerste Wereldoorlog
in het leger en klimt geleidelijk op. Zjoekovs leerschool is die van het
onafgebroken moorden tijdens de Burgeroorlog, van het neerslaan van
boerenopstanden in de provincie daarna. In het tweede deel van het verhaal is
Zjoekov oud en schrijft hij zijn memoires. Hij dwingt zichzelf nu om de waarheid
onder ogen te zien. Desondanks blijft hij het communisme en Stalin vergoelijken,
ook al lees je tussen de regels door steeds meer dat hij de Sovjetleider een
waardeloze strateeg vond die miljoenen Russische soldaten onnodig heeft
geofferd. Pas aan het eind, als Zjoekov een beroerte heeft gehad, beseft hij
voor welke oplichters hij gevochten heeft en denkt hij  'was hij nu echt zo stom
geweest?'

In alle verhalen in deze bundel wordt een kille, wrede wereld beschreven. Het is
een wezenlijke trek van Solzjenitsyns schrijverschap, dat niet altijd je hart
weet te veroveren, maar wel je bewondering afdwingt.

4

Alexander Solzjenitsyn werd beroemd met zijn romans over Stalins strafkampen.
Ook in deze  verhalen  uit de jaren negentig komt  de wreedheid van de
bolsjewieken aan bod.

LOAD-DATE: 13 February 2015

LANGUAGE: DUTCH; NEDERLANDS

GRAPHIC: Maarschalk Georgi Zjoekov (1896-1974), portret uit 1946 door  Boris
Jakovlev

PUBLICATION-TYPE: Krant

JOURNAL-CODE: NRC Handelsblad


                         Copyright 2015 NRC Media B.V.
                              All Rights Reserved

                              115 of 127 DOCUMENTS



                                NRC Handelsblad

                           5 februari 2015 donderdag

Een kalasjnikov in de woonwijk, dat is steeds minder vreemd

BYLINE: Door onze redacteuren Romy van der Poel en Enzo van Steenbergen

SECTION: Binnenland

LENGTH: 1434 woorden


Criminaliteit Een wisseling van de macht in de onderwereld gaat gepaard met
excessief geweld.

Amsterdam. Pikdonker. 02.20 uur, vorige week dinsdagnacht. Bewoners van een
dichtbebouwde wijk met torenflats in Amsterdam Osdorp schrikken wakker. Harde
knallen. Een donkere auto schiet weg over straat. Dan stilte. Een 37-jarige
Ghanees ligt bloedend op de stoep. Hulpverleners snellen toe en reanimeren.
Tevergeefs. In de intercom van een flat zitten kogelgaten. Terwijl de politie
forensisch onderzoek begint, twittert een buurtbewoner: ,,Was het dus toch een
automatisch geweer net dat we hoorden. F*ck, gewoon op 20 meter van mijn
slaapkamerraam."

Moorden als deze lijken de afgelopen maanden, vooral in Amsterdam, niet meer
uitzonderlijk. Afgelopen weekend: drie schietpartijen binnen 12 uur. En gisteren
weer een 'bekende van de politie' die overleed door kogels in Amsterdam
Nieuw-West.

Overeenkomsten: extreem vuurgeweld, zware wapens, onder het oog van gewone
burgers, soms amateuristisch. Zeker in het geval van de Ghanees: de politie
vermoedt een ,,vergissing", de kogels zouden voor iemand anders zijn bedoeld. De
man stond niet bekend als zware crimineel.

Zo komt de teller van het aantal moorden in de hoofdstad sinds begin dit jaar op
zeven, waarvan drie als liquidatie beschouwd kunnen worden. Vorig jaar waren er
23 moorden in de hoofdstad. Burgemeester Van der Laan schreef eind vorig jaar al
in een brief aan zijn gemeenteraad over ,,een liquidatiegolf" waarbij sprake is
van ,,excessief en onvoorspelbaar geweld, met groot gevaar voor omstanders".

Schietpartijen die in de kranten vaak een kort berichtje verdienen. Daarin staan
de woorden 'opnieuw' en 'weer'. Maar in welk perspectief is dit geweld te
plaatsen?

Het is niet zo dat er meer wordt gemoord in Nederland. Het aantal moorden lag
vorig jaar op het laagste niveau in twintig jaar. Dat blijkt uit de meest
recente Moordmeter van Elsevier. Het tijdschrift houdt sinds 1992 structureel
gevallen van moord en doodslag bij. In 2014 werden 137 moorden gepleegd. Ook uit
cijfers van het CBS blijkt dat tien jaar geleden, in 2004, bijna honderd moorden
meer werden gepleegd.

Maar een moord is iets anders dan een liquidatie. Een liquidatie is een geplande
afrekening met een criminele tegenstander. 'Gewone moord', voor zover dat als
gewoon te beschrijven is, kent vele motieven. Ruzies in de relationele sfeer
zijn het vaakst de oorzaak, in ongeveer 30 procent van de gevallen. Ruim 15
procent van de Nederlandse moorden vorig jaar werd door de politie bestempeld
als 'liquidatie', schrijft Elsevier. Dat is ongebruikelijk veel: in voorgaande
jaren lag dit percentage rond de 5 procent. Burgemeester van der Laan maakt zich
zorgen over het geweld - ook al waren er vorig jaar niet meer moorden in zijn
stad dan twee jaar terug. Aan de gemeenteraad schreef hij dat het vertrouwen van
burgers in het gezag van politie en rechtsstaat ,,onder druk komt te staan". Dat
komt volgens hem door ,,het aanhoudende zichtbare excessieve geweldsgebruik".

Zichtbaarheid. Liquidaties in woonwijken, soms op klaarlichte dag. Dat is wat de
burgemeester bezorgd maakt. Na de liquidaties van twee Marokkaans-Nederlandse
mannen eind 2012 in de Staatsliedenbuurt in Amsterdam werden niet alleen kogels
in bomen en auto's teruggevonden, maar ook in een kinderkamer. Na een moord
vorig jaar mei, zaten er kogelgaten in de muren van een kinderdagverblijf.

Een paar jaar geleden werden liquidaties juist voornamelijk uitgevoerd op
afgelegen plekken. De aanslagen waren gerichter. Je zou haast denken, zegt de
woordvoerder van de burgemeester, dat criminelen toen ,,professioneler" te werk
gingen.

Dat het moorden nu zichtbaarder is, heeft alles te maken met een wisseling van
de wacht in de onderwereld. Zichtbaarheid is het grote verschil tussen de twee
meest prominente onderwereldvetes in Nederland: de oorlog met hoofdrolspelers
uit de 'liquidatiezaak' aan de ene kant en de 'mocro war' aan de andere kant -
een vete tussen veelal jonge Marokkaans-Amsterdamse criminelen.

De 'mocro war' begon drie jaar geleden. Modus operandi van de hoofdrolspelers:
grof geweld, onvoorzichtigheid, zware wapens, gevaar voor omstanders. Het
conflict zou begonnen zijn met een 'ripdeal' in een Belgische haven; het stelen
van een partij drugs van de ene criminele groep door de andere. Grof gezegd
staan sindsdien twee groepen met Marokkaans-Amsterdamse roots tegenover elkaar.
Sinds 2012 zijn meer dan tien liquidaties te linken aan dit conflict, vermoedt
de politie.

De liquidaties van de twee Marokkaans-Nederlandse mannen in de Staatsliedenbuurt
is het symbolische startschot. Kalasjnikovs, een achtervolging in een woonbuurt,
schoten op de politie, eindigend in een koelbloedige executie.

De moord op Gwenette Martha, die werd gezien als hoofdrolspeler in de
'mocro-oorlog', vorig jaar mei, is ook tekenend. Hij werd doorzeefd met kogels
toen hij een shoarmazaak in Amstelveen uitliep. De lijkschouwer vond meer dan
tachtig kogelgaten in zijn lichaam. Een brandende vluchtauto werd al snel
gevonden.

Bovendien werd zeker één onschuldige man gedood. Een vergissing, denkt de
politie. Net als, vermoedelijk, de moord op de Ghanese man.

Hoe anders ging dat bij die andere prominente, Hollandse, onderwereldvete. Die
ruzie gaat minimaal terug tot begin jaren negentig. Het gaat om geld, en om de
toppositie in de Amsterdamse onderwereld. De Amsterdamse crimineel Willem
Holleeder is in die ruzie volgens justitie een van de hoofdrolspelers.

Twee verschillende groepen dus, maar helemaal zwart-wit is het niet. Er zijn ook
moorden onder Turkse criminelen die een conflict met elkaar hebben, naast de
Marokkaanse onderwereldvete, zegt Sander Janssen. Hij is advocaat van zowel een
hoofdverdachte in het liquidatieproces (huurmoordenaar Jesse R.) als van een
hoofdverdachte in de 'mocro war' (Benaouf A.). ,,Het lijkt op een club die
elkaar in het openbaar aan het uitmoorden is, maar zo simpel ligt het niet. Het
is makkelijk te denken dat in die sfeer alles met elkaar te maken heeft, maar
criminelen kijken niet naar etniciteit. Die willen gewoon geld verdienen."

En er is nog meer aan de hand. De vete in de Hollandse onderwereld was de
laatste jaren uit de straten van Amsterdam verdwenen. Opgedroogd. Er loopt een
groot onderwereldproces, bekend als de 'liquidatiezaak'. Justitie probeert
huurmoordenaars en hun opdrachtgevers achter de tralies te krijgen. Holleeder
wordt door justitie gezien als opdrachtgever van diverse huurmoorden. Vrijwel
alle hoofdrolspelers in dit proces verschijnen elke week in de rechtbank, of
zijn dood.

Maar ook deze onderwereldruzie lijkt op straat weer op te laaien. Vorig jaar
werd vechtsporter Hans Nijman (55) geliquideerd. Doodgeschoten op een afgelegen
plek, koelbloedig en zonder 'overbodige' kogelregen. Zoals dat meestal gebeurt
in de Hollandse onderwereldvete.

Dit jaar nog werden twee verdachten in het liquidatieproces, die de uitspraak in
vrijheid afwachtten, beschoten. Vermeend wapenhandelaar Sjaak B. werd in Panama
beschoten. Hij ligt in coma. Vermeend opdrachtgever Ali A. is doodgeschoten in
Istanbul. Opvallend: twee verdachten in hetzelfde proces, die vlak na elkaar
worden vermoord. Ook de man die gisteren overleed in Amsterdam had banden met
criminelen gelieerd aan dit proces.

,,Een paar jaar geleden riepen we allemaal: wow, kalasjnikovs in een woonwijk",
zegt Janssen. ,,Nu lijkt dat bijna normaal."

Een liquidatie is een geplande afrekening met een criminele tegenstander

Het lijkt op een club die elkaar in het openbaar aan het uitmoorden is, maar zo
simpel ligt het niet

Sander Janssen, advocaat

Er is sprake van excessief en onvoorspelbaar geweld, met groot gevaar voor
omstanders

Eberhard van der Laan, burgemeester

De Amsterdamse politie heeft het afgelopen half jaar meer dan driehonderd wapens
in beslag genomen.

Daaronder waren 33 kalasjnikovs, laat korpschef Pieter-Jaap Aalbersberg weten:
,,Dat is aanzienlijk meer dan de jaren daarvoor."

Het aantal zware wapens in de stad neemt toe, zegt Aalbersberg. ,,We hebben de
afgelopen jaren landelijk de prioriteit op wapenhandel niet hoog gehad. Die
prioriteit moet terug."

Door het wegvallen van de grenscontroles binnen de Europese Unie en ,,de
structuren van de voormalige Sovjet-Unie, Oost-Europa en de Balkan", is het
makkelijker om aan automatische wapens te komen, antwoordde burgemeester
Eberhard van der Laan vorige maand op vragen van gemeenteraadslid Marijke
Shahsavari (CDA) over de liquidaties in de stad.

Er lopen op dit moment twintig onderzoeken van de politie naar schietincidenten
in de regio Amsterdam. Dat meldt de politie in de hoofdstad.

LOAD-DATE: 5 February 2015

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2015 NRC Media B.V.
                              All Rights Reserved

                              116 of 127 DOCUMENTS



                                NRC Handelsblad

                            4 februari 2015 woensdag

Een jacht of toch een Rr?

BYLINE: Door onze correspondent Titia Ketelaar

SECTION: Economie

LENGTH: 1310 woorden


Reportage Rolls-Royce De fabrikant van superluxe auto's koestert de
exclusiviteit. ,,Onze klanten willen hun auto niet bij elk stoplicht zien
staan."

'Niemand heeft een Rolls-Royce nodig." Het is een opmerkelijke uitspraak voor de
directeur van het automerk. Maar Torsten Müller-Ötvös meent het. Een Rolls-Royce
is ,,puur voor het plezier", zegt hij. Nodig, nee. Leuk om te hebben, zeker.

Rolls-Royce meet zich dan ook liever niet met concurrenten in de autobranche.
Zeker niet met diegenen die voor volume gaan. Voor het eerst in de 111-jarige
geschiedenis werden er vorig jaar weliswaar meer dan vierduizend auto's
verkocht, en hoewel daarmee de productiegrens niet is bereikt, zullen het er
nooit meer dan tienduizend worden.

Want Rolls-Royce is gebaat bij exclusiviteit, en ,,in de eerste plaats een
luxeartikel, pas in de tweede plaats een auto", zegt woordvoerder Andrew Ball.
,,Onze klanten kiezen tussen een jacht, een schilderij, een helikopter of een
Rolls-Royce."

Het is het superluxueuze segment in de autobranche. De goedkoopste Roll-Royce
kost 260.000 euro.

Wat de klanten gemeen hebben, is dat ze zeer welvarend zijn, high net worth
individuals. En daar zijn er veel van: 20 procent van de klanten van Rolls-Royce
bestaat uit beroemdheden en leden van koninklijke families, de rest is
ondernemer.

In de jaren negentig leek het er nog op dat Rolls-Royce een zachte dood zou
sterven. Er werden slechts enkele honderden auto's verkocht, het merk leed onder
een stoffig imago. Defensieconcern Vickers, dat zowel Bentley als Rolls-Royce
bouwde, wilde van het merk af. De Duitse autofabrikanten Volkswagen en BMW
hadden beide belangstelling en deden een bod.

Wat volgde was een juridische nachtmerrie voor Volkswagen. Dat concern bleek
voor 430 miljoen pond (550 miljoen euro) de fabriek in Crewe, het
radiatorrooster en de Spirit of Ecstasy (het beeldje op de motorkap) te hebben
gekocht, maar niet het merk. Dat was in handen van de aandeelhouders van
Rolls-Royce Plc, de bouwer van vliegtuigmotoren en kan alleen gehuurd worden.
Wat BMW voor 40 miljoen pond deed. De motor werd al door BMW gemaakt. Het
uiteindelijke compromis was dat Volkswagen tot 1 januari 2003 in licentie
Rolls-Royces zou bouwen, daarna was het aan BMW.

James Donnelly vertelt het verhaal bijna glunderend als hij rondleidt door de
fabriek in Goodwood, iets ten noordoosten van Portsmouth. Daar, op het terrein
van de hertog van Richmond en Gordon, waar ook het jaarlijkse Festival of Speed
voor oude auto's wordt gehouden, zetelt Rolls-Royce in een ecologisch
verantwoord, hypermodern gebouw.

Het eerste dat opvalt, is de afwezigheid van lawaai - net als de auto's
geruisloos over de weg gaan, heerst er in de fabriek grote rust. Met de hand
worden de Rolls-Royces van werkstation naar werkstation geduwd. Het chassis en
de motor worden bij BMW in het Zuid-Duitse Beieren gemaakt naar Brits ontwerp,
verder gebeurt alles in Goodwood: van het lakwerk tot het houtwerk en de
leerbewerking. ,,Stierenleer", laat Donnelly zien. Van stieren die op grote
hoogte - en dus muggenvrij - worden gefokt voor het vlees. Het zachte, soepele
leer is een bijproduct, dat vervolgens naar de Italiaanse looier gaat die ook
het leer voor de handtassen van het Italiaanse modehuis Fendi bewerkt.

Twintig Rolls-Royces rollen er per dag van de band. Niet veel, maar wel
begrijpelijk als je bijvoorbeeld ziet hoe nauwgezet twee werknemers met de hand
honderden kleine glasvezellampjes door het leer van het dak prikken, precies in
de vorm van de sterrenhemel boven West Sussex in de nacht dat de fabriek in
Goodwood opende. Of die boven de VS, Azië of het Midden-Oosten. Of - als de
klant dat wil - de nacht waarin hij werd geboren.

Niets is te gek. Directeur Müller-Ötvös vertelt over een Rolls-Royce Phantom die
in plaats van glasvezellampjes diamanten in het dak kreeg, over een safe, een
humidor. ,,De fantasie van de klant is onze grens", zegt hij. ,,Dat is geen
marketingkreet. Een van de redenen voor de fascinatie voor een luxeartikel als
dit is dat de klant zich vanaf het eerste moment met de creatie ervan kan
bezighouden."

,,We zijn ook geen smaakpolitie. Als we met een Europees smaakidee dat van
klanten zouden verwerpen, zouden we falen. Misschien dat flamboyante
kleurcombinaties in Londen niet werken, maar in de zon en woestijn van Abu Dhabi
zijn ze uitermate geschikt. Hetzelfde geldt voor China."

Want Rolls-Royce is niet louter een Britse auto, de modellen worden wereldwijd
verkocht. De grootste markt is de VS (30 procent), met daarna Europa, het
Midden-Oosten en China. Moederconcern BMW splitst de resultaten van zijn
automerken voor de buitenwereld niet uit. De groepscijfers over 2014 komen
volgende maand. De autodivisie haalde in 2013 een omzet van 70,6 miljard euro en
een brutowinst van 6,6 miljard.

Het enige dat Müller-Ötvös de resultaten van Rolls-Royce kwijt wil is dat er
binnen Europa vorig jaar ,,een goede verkoop" in het Verenigd Koninkrijk en in
Rusland was. In Duitsland werden er voor het eerst meer dan honderd wagens
verkocht. Hij wil niet zeggen hoeveel Rolls-Royces er in Nederland rijden, maar
dankzij de nieuwe dealer in Eindhoven zou het gaan om ,,een goed tweecijferig
getal".

,,De verkoop van Rolls-Royce duidt op een gezonde economie", meent hij. ,,Er is
altijd genoeg geld. Maar klanten kopen alleen als de stemming ook goed is." Als
voorbeeld noemt hij Frankrijk: ,,Nadat president Hollande met zijn belasting
voor rijken kwam, stierf onze markt." Hij voegt toe: ,,Behalve natuurlijk in
Monaco."

Andersom zag Rolls-Royce aan de verkoop in de VS dat het consumentenvertrouwen
groeit. ,,In moeilijke tijden is men misschien minder geneigd zich in een nieuwe
Rolls-Royce te laten zien. Wat zouden je collega's zeggen, de gewone man?" Maar
zegt Müller-Ötvös ook: ,,Tachtig procent van onze klanten zijn ondernemers en
grootindustriëlen, diegenen die rijkdom creëren. Waarom zouden zij zichzelf niet
belonen met een Rolls-Royce?"

Het is echter niet louter een kwestie van een gezonde economie die het succes
van Rolls-Royce verklaart. Het soort klanten is veranderd sinds de fabrikant in
2009 begon met de verkoop van de Ghost-serie, en in 2013 met de Wraith-versie.
Waar Phantom echt een auto met chauffeur is, de Ghost al iets minder, is de
Wraith wat ze bij Rolls-Royce een self driver noemen. Müller-Ötvös: ,,Niemand
wil in een snelle coupé worden gereden."

Dat trok jongeren - de jongste klant is een 28-jarige ondernemer - en
autoliefhebbers die naast hun Lamborghini en Ferrari nu ook een Wraith in de
garage hebben staan. (Rolls-Royce-eigenaren bezitten gemiddeld zes auto's.)

En de nieuwe typen trokken vrouwen. Vijftien procent van de klanten zijn
inmiddels vrouw, voor de introductie van de Ghost was dat ,,misschien 1 procent,
als het zelfs dat was". Het heeft te maken met de opkomst van vrouwelijke
ondernemers, met name in Azië en in het Midden-Oosten. Al kiezen ze bijvoorbeeld
in Saoedi-Arabië, waar vrouwen ,,helaas" niet mogen rijden, voor de Phantom met
chauffeur, vertelt Müller-Ötvös.

De toekomst is wellicht een sports utility vehicle, een SUV. Dergelijke auto's
nemen de markt van limousines over, concurrent Bentley zal dit jaar zijn model
presenteren. Müller-Ötvös begrijpt het: ,,Een SUV is flexibel: je brengt je
kinderen erin naar school, gaat er mee naar de jachthaven, de opera, je chalet
in de Zwitserse Alpen. Zo'n auto is geschikt voor alle gelegenheden."

,,We moeten nog wat huiswerk doen, maar binnenkort nemen we een beslissing. Ik
verzeker u: als we een SUV gaan maken, dan doen het op een echte
Rolls-Royce-manier."

Niet dat Rolls-Royce per se modellen wil blijven toevoegen. Het merk is gebaat
bij authenticiteit en zeldzaamheid, zegt Müller-Ötvös. ,,Onze klanten willen hun
auto niet bij ieder stoplicht zien staan. Als je het met hen over
productievolume hebt, zie je de afschuw op de gezichten staan."

LOAD-DATE: 4 February 2015

LANGUAGE: DUTCH; NEDERLANDS

GRAPHIC: Verkoop in vijf jaar verviervoudigd / Fabricage van Rolls-Royce Wraith
in het Engelse Goodwood. / Rolls Royce Ghost II. /

PUBLICATION-TYPE: Krant

JOURNAL-CODE: NRC Handelsblad


                         Copyright 2015 NRC Media B.V.
                              All Rights Reserved

                              117 of 127 DOCUMENTS



                                NRC Handelsblad

                            31 januari 2015 zaterdag

Media zijn een magneet voor verwarde geesten - en het ik

BYLINE: Sjoerd de Jong

SECTION: Opinie & Debat; Blz. 25

LENGTH: 997 woorden


Media die over media berichten - en hoe. Deze week kreeg u er drie voorbeelden
van. Er was de actie van de 19-jarige student Tarik Z. in het Mediapark, die
leidde tot een verbijsterend, uurlang 'Even geduld a.u.b'. Op de woensdag ervoor
belichtte mediaredacteur Peter Zantingh in NRC Handelsblad de ,,trend" naar
'ik-journalistiek' die hij waarnam. En de week begon met een opiniestuk (Wilders
heeft gelijk, maar krijgt het niet, 26 januari), dat zelf nieuws werd en waar
honderden lezers op reageerden. In de 'mediasamenleving' spelen media over media
steeds vaker een rol, of zelfs de hoofdrol.

Eerst het incident op het Mediapark.

Was dit nationaal nieuws? Daar was volop discussie over op de redactie. Hoeveel
aandacht moeten we geven aan een verwarde jongen die korte tijd met een
neppistool zwaaide in een tv-studio? Aan de andere kant, het gaat om de
nationale omroep, kort na de aanslag op Charlie Hebdo, en vooral: het voorval
roept dringende vragen op over de kwetsbaarheid van de NOS, die altijd moet
kunnen dienen als landelijke rampenzender.

Dat laatste is het echte punt. Al heeft het incident ook andere, tragikomische
aspecten. Het deed denken aan de gijzelingsactie in de Rembrandttoren in 2002
door de 59-jarige buschauffeur John R., uit protest tegen breedbeeld-tv (die
,,geheimzinnige boodschappen" uitzond). Maar hij had echte wapens en schoot
zichzelf door het hoofd. NRC Handelsblad bracht op de voorpagina toen een stevig
bericht en een dag later vier stukken, waaronder een reportage (Hij zag er niet
gestoord uit) en een medisch bulletin (Benadelingswaan met medicijnen te
onderdrukken, 12 maart 2002)

Dit keer pakte de krant meer uit, maar de maatvoering bleef beheerst: twee
pagina's met de feiten binnenin en een nuchtere analyse van mediarecensent Hans
Beerekamp voorop. Hij stipte ook de hamvraag aan, over de backup van de NOS. En
dáár zou je nog wel meer feiten en uitleg over willen lezen: hoe is het nu
geregeld en hoe kan het beter?

Er is ook een sociale context. Media zijn in onzekere tijden een magneet voor
ontremde geesten. Toen John R. uitrukte tegen de breedbeeld-tv, verkeerde
Nederland in grote opwinding over de opmars van Pim Fortuyn; nu is er angst voor
terreur. En wat wilde deze student? De natie toespreken. Hij is niet de enige;
een ultieme vorm van ik-journalistiek.

Over echte 'ik-journalistiek' schreef Peter Zantingh een stuk dat ook in het
teken stond van mediamieke zelfexpressie. Het stuk was deels een gimmick, een
reportage over ik-journalistiek, in de vorm van een ik-verhaal. Mét twee
paginagrote foto's van de auteur.

Die gooide alleen wel veel ikken op één hoop, van columns tot reportages in de
'ik'-vorm. De laatste zijn allesbehalve nieuw, en al een stuk ouder dan de New
Journalism van de jaren zeventig. Ook Henry Morton Stanley ('Hoe ik Livingstone
vond', 1872) was een journalist. Zo bezien is de door internet aangejaagde
'ik-journalistiek' eerder een reprise van het reportagewerk en pamflettisme van
de achttiende en negentiende eeuw.

Voor de lezer: het Stijlboek van de krant heeft een lemma over
'ik-journalistiek', waar het stuk niet naar verwees. Onder 'ik-journalistiek'
vallen volgens dat lemma ,,artikelen in de eerste persoon enkelvoud waarin de
journalist zichzelf in de handeling betrekt". Dat laatste is cruciaal, want
columnisten kunnen prima in de ik-vorm schrijven zonder zichzelf ook op te
voeren in de handeling. Zoals journalistiek in het algemeen ook heel goed
persoonlijk of geëngageerd kan zijn zonder gebruik van het woordje 'ík'.

Wie zichzelf wél opvoert in een stuk, kan dat op twee manieren doen. Als gids om
de lezer beter te laten zien hoe iets werkt en zo te informeren (zie de
politieke rubriek van Tom-Jan Meeus op zaterdag) . Of als hoofdpersoon in een
eigen avontuur. Dat laatste kan ook nuttig zijn - om bijzondere ervaringen voor
de lezer te illustreren - maar bij die aanpak is ook de narcismevalkuil dieper;
journalisten zijn er tenslotte primair om andermans ervaringen te onderzoeken.

Nog iets: het viel Zantingh op dat anno 2015 op zaterdag vijftien medewerkers
met foto in de krant staan (schuldig, zie boven), tegen ,,precies nul" in 2000.

Pardon? Al diep in de jaren zeventig drukte NRC Handelsblad foto's af bij
columns. Vincent Mentzel herinnert zich dat het bekendste portret van J.L.
Heldring - met de geamuseerde blik, vinger tegen de wang - was gemaakt door
diens echtgenote, een feit waar de columnist de fotograaf graag aan herinnerde.

Zantingh heeft wel een punt, maar dan moeten we veel verder terug, naar de
cultuurstrijd tussen de fusiekranten Nieuwe Rotterdamse Courant (waar de column
van Heldring ongesigneerd verscheen) en het Algemeen Handelsblad, dat ook in
beeld moderner was. Zie het voortreffelijke Het succes van een kwaliteitskrant
van Pien van der Hoeven.

De cultuur van de Amsterdamse krant won het pleit, maar niet zonder slag of
stoot. Zo kreeg politiek columnist J.J. Vis in 1969, toen de Haagse redacties al
waren gefuseerd, wel een foto bij zijn column in het Handelsblad, maar niet in
de NRC. Het moest niet te gek worden.

Tot slot. Zijn opiniestukken ik-stukken?

In de regel wel, ze vertolken een particulier standpunt. Nee, niet als de
afzender Mark Rutte heet of een vergelijkbare publieke functionaris is. Maar
voor 'gewone' burgers geldt: voor eigen rekening.

Ook het opzienbarende stuk dat dr. Peter van Ham van Clingendael schreef over
het ,,gelijk" van Wilders. Hij is ,,verbonden" aan het instituut, stond eronder,
maar dat distantieerde zich ervan en liet weten de interne regels voor
medewerkers te hebben aangescherpt.

Dat moet het instituut natuurlijk zelf weten. Maar de vermelding van de
werkkring van een auteur is zakelijke informatie voor de lezer, geen teken dat
hij of zij spreekt 'namens' die werkkring.

Nu was er nogal wat aan te merken op dat stuk: er werd meer in beweerd dan
onderbouwd en je zou willen weten of de auteur ook de remedies van Wilders
onderschrijft. Maar met de ondertekening was niks mis. Vind ik.

LOAD-DATE: 30 January 2015

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2015 NRC Media B.V.
                              All Rights Reserved

                              118 of 127 DOCUMENTS



                                NRC Handelsblad

                            28 januari 2015 woensdag

Cartoonist die India iedere ochtend liet glimlachen

BYLINE: Door onze correspondent Joeri Boom

SECTION: Media; Blz. 25

LENGTH: 503 woorden


Necrologie

R.K. Laxman (1921-2015)

Tekenaar

In zijn dagelijkse cartoon voor The Times of India zette de populaire tekenaar
R.K. Laxman de gewone man centraal.

NEW DELHI. Ruim een halve eeuw lang kende India een door miljoenen bedreven
ochtendritueel. Het bestond uit het opslaan van 's lands grootste Engelstalige
krant, The Times of India (momenteel met een oplage van ruim 7 miljoen) en het
bekijken van de politieke cartoon van R.K. Laxman op de voorpagina.

Tussen 1951 tot aan 2003 - in dat jaar werd hij getroffen door zijn eerste
beroerte die hem gedeeltelijk verlamde - nam Laxman in die krant onder de titel
'You said it best' in één tekening dagelijks politici op de hak, en toonde hij
de rauwe werkelijkheid van de gewone man. Naakt, ontdaan van de lyrische
vergezichten die Indiase politici zo mooi weten te schetsen.

Maandag overleed Laxman op 94-jarige leeftijd, na een lange periode van
aftakeling. India reageerde getroffen, alsof hij nog elke dag zijn tekening
publiceerde. Een collega tekende Laxman die vertrekt naar de hemel. Hij schudt
een huilend kalend mannetje de hand. ,,Hou je haaks, ik ga nu", zegt Laxman. Het
kalende mannetje heeft omhoogstaand wit haar op de slapen. Hij draagt een te
krap geblokt jasje met daaronder een kurta en een pofbroek. Op zijn neus klemt
een simpel brilletje. Hij is 'Common Man', Laxmans verpersoonlijking van de
Indiase burgerman.

De Gewone Man, een toeschouwer die in permanente staat van verwarring lijkt te
verkeren en nooit iets zegt, kwam ,,op een dag zomaar mijn tekening binnen
gelopen" schreef Laxman in zijn memoires. In één tekening kijkt hij zwijgend toe
hoe een politicus triomfantelijk een tableau onthult waarop de gratis opgaande
zon is afgebeeld met daarop in grote letters ,,Begroting".

In een andere knielt hij in een dor woestijnlandschap en verbergt hij zijn hoofd
onder een opengeslagen krant vol juichende koppen. Soms wist Laxman het echt
niet meer - bijvoorbeeld naar aanleiding van de wijd verbreide corruptie die hij
,,een karikatuur in zichzelf" noemde.

Als iederéén corrupt was, wie moest hij dan op de hak nemen? Dus tekende hij
Mohandas Gandhi, de mahatma, India's vader des vaderlands. Gezeten op een wolk,
krant in de hand, hoofdschuddend lezend over de teloorgang van zijn land.

In 2010 ontstond een rel toen Bollywood-acteur Akshay Kumar zich door een krant
liet fotograferen bij Laxmans ziekbed. Grijnzend houdt hij de verzwakte
tekenaar, slangetje in de neus, een schetsboek voor. Kumar vertolkte Laxmans
Gewone Man in de destijds op uitkomen staande film Khatta Mheeta. Een grove
publiciteitsstunt, oordeelden velen.

De gewone man, waarom spreekt hij niet?, werd Laxman vaak gevraagd. ,,Omdat dat
niets zou helpen", was steevast zijn antwoord. R.K. Laxman krijgt een
staatsuitvaart. Hij is deel geworden van India's moderne geschiedenis, waarvan
hij ook een chroniqueur was. Een geschiedenis van een kolossaal land dat
struikelend de weg naar modernisering aflegt, en daarbij wel een dagelijkse
ochtendglimlach kan gebruiken.

LOAD-DATE: 28 January 2015

LANGUAGE: DUTCH; NEDERLANDS

GRAPHIC: Ongedateerde foto van R.K. Laxman. Vanochtend werd aangekondigd dat de
tekenaar een monument krijgt.

PUBLICATION-TYPE: Krant

JOURNAL-CODE: NRC Handelsblad


                         Copyright 2015 NRC Media B.V.
                              All Rights Reserved

                              119 of 127 DOCUMENTS



                                NRC Handelsblad

                            24 januari 2015 zaterdag

Bas Heijne - Het komt goed!

BYLINE: Bas Heijne

SECTION: In het nieuws; Blz. 2

LENGTH: 728 woorden


Een beetje komisch was het wel, die hoorbare zucht van verlichting die aan het
einde van de live-uitzending 'Jouw vrijheid, mijn vrijheid' vanuit het publiek
klonk, toen het EenVandaag-opiniepanel op de valreep verlossing kwam brengen:
een ruime meerderheid, zo bleek, zag de toekomst van Nederland helemaal niet zo
somber in. Meer dan zestig procent is ervan overtuigd dat het goed komt!

Er klonk zelfs spontaan applaus. Begrijpelijk, want anderhalf uur lang was
geprobeerd ons een nationale crisis aan te praten. Met het soort gasten waarop
de Nederlandse televisie het patent heeft: geen experts, want dan haakt het volk
af; niet te veel gewone burgers, want dan kijkt er geen hond - jongens, goed
nieuws, Peter R. de Vries heeft toegezegd! En dus kwamen alle hete hangijzers
waar het nu al weken over gaat gewoon weer voorbij. Hou je vast: staat vrijheid
van meningsuiting gelijk aan het recht op kwetsen, waarom moeten moslims afstand
nemen van iets dat ze niet gedaan hebben, waarom mensen vernederen die al op de
grond liggen, waarom brengt de islam zo weinig zelfkritiek en zoveel geweld
voort, waarom mag je wel iets over de Profeet zeggen, maar niet over Anne Frank?

Voeg er een van Twitter bekende Mocro-rapper aan toe die klaagt over
maatschappelijke achterstelling en een van de opiniepagina's bekende Joodse
Amsterdammer die zegt misschien uit Nederland te willen vertrekken (maar het
niet doen zal) en het is net alsof je tot de kern bent gekomen.

Op een gegeven moment zag je bij presentator Art Rooijakkers de twijfel toeslaan
- tien jaar geleden, na de moord op Theo van Gogh, was er precies zo'n
uitzending geweest, waarin over precies dezelfde onderwerpen precies dezelfde
argumenten waren uitgewisseld. Wat was dit: democratie op het scherp van de
snede of toch gewoon weer de nationale gebedsmolen? Had zo'n lange
televisieavond eigenlijk wel zin?

Nou nee, behalve dat het je deed verlangen naar voor één keer een ander
televisiedebat - waarin eens niet iedereen alles op zichzelf betrekt, waarin een
Joodse Amsterdammer verklaart géén koffer onder zijn bed te hebben, een moslim
de hypocriete kramp van de orthodoxe islam fileert, een islamcriticus zijn eigen
oorlogsretoriek afzweert en de zoveelste BN'er met een mening bekent er gewoon
niet zoveel verstand van te hebben.

Blijf dromen, Bas.

Hoeveel debat kan een land verdragen? Niemand wil de schok van de aanslagen in
Parijs bagatelliseren, maar de aanhoudende gretigheid waarmee er hier een
nationaal trauma van gemaakt wordt, geeft te denken. Zeker zijn er groeiende
spanningen tussen groepen, zeker is het diep tragisch dat inmiddels zo'n 24
Nederlandse moslimjongens zichzelf in Syrië aan flarden hebben laten schieten,
opgehitst door handelaren in valse heroïek. Het is een maatschappelijk probleem,
een groot probleem wellicht - maar een nationale crisis? Alleen als we het zelf
willen.

Zeker kunnen aanslagen hier niet worden uitgesloten. Maar daar wordt nu al vanaf
september vorig jaar op vooruitgelopen en op een gegeven moment wordt zoiets een
lege bezwering. Bovendien: hebben de aanslagen op Koninginnedag 2009 en in
Alphen aan den Rijn in 2011 diepe kraters in onze nationale psyche geslagen?

En de vrijheid van meningsuiting? Wat is er de afgelopen weken niet gezegd wat
gezegd had moeten worden? Wat is er niet getekend dat absoluut getekend had
moeten worden?

Tijdens de uitzending van 'Jouw vrijheid, mijn vrijheid' liep het debat dan ook
vanzelf leeg. Zelfs Andries Knevel, die best van spannende televisie houdt,
moest toegeven dat het eigenlijk allemaal wel meeviel.

Misschien is het een nationaal ritueel - eerst doen alsof alle hoop vervlogen
is, alsof Armageddon nakende is, de doodseskaders morgen door onze straten
zullen trekken, en dan opgelucht vaststellen dat er hoop is - zolang we elkaar
maar blijven vasthouden, natuurlijk. Zo houden hysterie en sentiment elkaar mooi
in evenwicht.

Maar terwijl onze ogen gericht zijn op een nieuwe Mohammed B., een 27-jarige
sukkel die droomde van een gewelddadige jihad tegen de ,,afvallige" politie,
klotst de grote geschiedenis ons tegen de schenen. Dat de oorlog in Oekraïne
weer opspeelt, het Midden-Oosten implodeert, dat Europa uiteen dreigt te vallen,
dat de veiligheidsdiensten de terreurdreiging gebruiken om hun bevoegdheden nog
verder te kunnen uitbreiden - daar hoeven we het dan tenminste niet over te
hebben.

LOAD-DATE: 23 January 2015

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2015 NRC Media B.V.
                              All Rights Reserved

                              120 of 127 DOCUMENTS



                                NRC Handelsblad

                            24 januari 2015 zaterdag

Haagse invloeden - Als werkgevers zich met Pechtold tegenover Wilders
positioneren

BYLINE: Tekst Tom-Jan Meeus Illustratie Ruben L. Oppenheimer

SECTION: Weekend; Blz. 8

LENGTH: 1379 woorden


Op wie moet je letten om Den Haag te begrijpen? Deze week: Pechtold, Wilders en
vervagende scheidslijnen tussen links en rechts. Ofwel: klein overzicht van
nieuwe Haagse feitjes en onderliggende politieke trends.

Deze week hoorde ik iemand zeggen dat de hele overheid in feite een uit de hand
gelopen burgerinitiatief is. Democratie blijft nu eenmaal een goed idee. Ook
partijdemocratie.

Maar wacht even: waar zijn de interne verkiezingen in al die partijen eigenlijk
gebleven?

Vorig najaar, toen de VVD een nieuwe voorzitter zocht, was het partijbestuur
beducht voor een ledenreferendum. Dus moest het VVD-congres dit maar even afdoen
- zodat de kandidaat van de partijtop, Henry Keizer, in een zucht en een steun
werd benoemd.

Vorig weekeinde wees de PvdA haar lijsttrekker voor de Eerste Kamerverkiezingen,
Marleen Barth, zonder stemming aan: niemand wilde tegenkandidaat zijn. Bij CDA,
VVD en D66 gebeurde eerder hetzelfde met de senaatslijsttrekker.

En deze week was er weer zoiets, nu rond het CDA-voorzitterschap: Ruth Peetoom
werd voorgedragen voor een tweede termijn nadat een zoektocht, aldus een
CDA-persbericht, geen tegenkandidaten opleverde ,,die voldeden aan de
profielschets".

Daar zat, liet ik me vertellen, een verhaal achter: in die zoektocht had
oud-staatssecretaris Yvonne van Rooy wel degelijk twee CDA'ers gevonden die het
volgens haar uitstekend tegen Peetoom konden opnemen.

Vreemd was dit niet. Peetoom had in 2011 een vliegende start. Maar Buma is nu
het onbetwiste gezicht van de partij, terwijl de rol van Peetoom als politieke
verandermanager lijkt uitgespeeld. Zo hoor je Buma nooit meer over 'het radicale
midden' dat zij in 2012 omarmde.

De twee tegenkandidaten die Van Rooy aanbeval waren Karel Noordzij, oud-topman
van onder meer PGGM en NS, en Lucille Barbosa, een onderwijslobbyist die eerder
voor het CDA werkte.

En vorig weekeinde zagen zij beiden van een kandidatuur af. De partij vroeg de
toezegging dat ze tot de provinciale verkiezingen, 18 maart, geen campagne voor
zichzelf voerden. In die afmattende periode kon je van afdelingen, zei het
bestuur, niet verwachten dat ze óók avondjes voor voorzitterverkiezingen
belegden.

Maar omdat die voorzittersverkiezing 11 april al is, en Peetoom als voorzitter
in de provinciale campagne het land wél afreist, rees de vraag of kandidaten
gelijke kansen kregen. De twee bedankten dus voor de eer.

Hiermee is ook het CDA terug bij de oude praktijk van bescheiden ledeninspraak.
Mooi hoor, democratie - maar het moet niet te gek worden allemaal.

In partijbesturen hoorde ik hoe ze deze kleine trend uitleggen. Verlies van een
interne verkiezing schaadt nog altijd je politieke CV in Nederland. Zie het lot
van mensen als Verdonk (verloor in 2006 van Rutte), Dibi (Sap, 2012), en Bleker
(Buma, ook 2012). Dus veel belangstellenden hebben geen zin meer in een gok. Zo
verdwijnt, ondanks aanhoudend ledenverlies, het avontuur weer uit partijen.

In een kalme week als deze vallen meer kleine veranderingen op. De tijd is
voorbij dat fracties in het bestuur van de Tweede Kamer, het presidium,
wellevend zaken met elkaar deden.

Woensdag brak binnenskamers de zoveelste ordinaire ruzie uit. Veel onmin gaat
over vertrouwelijke financiële gegevens van fracties die de laatste jaren lekken
(ikzelf was soms ook ontvanger).

Woensdag was een betwist bericht van de Volkskrant over de PVV reden voor ruzie;
bedremmelde uitlatingen van aanwezigen na afloop illustreerden hoe venijnig het
eraan toe was gegaan. Het komt, vermoed ik, nooit meer goed in dat presidium.

Met wie het ook amper nog goed kan komen: VVD-Kamerlid René Leegte. Ze zeggen
wel dat public relations de showbusiness van de gewone man is, welnu, dat
kunstje moet Leegte nog leren. Hij voerde in de trein een telefoongesprek over
de VVD-mediastrategie rond het Groninger gas (ontlopen die lui). Het gesprek
werd afgeluisterd en lekte uit - een kleine ramp voor zijn partij. Het eigen
cynisme zelf geopenbaard. Dat Leegte zijn woordvoerderschap verloor vertelde
niet alleen iets over zijn bescheiden politieke toekomst. Het betekende ook dat
de VVD-positie in het gasdebat aan geloofwaardigheid inboette.

In een dossier met nog meer ongemak, MH17, hoor je coalitiepolitici nu
verzuchten dat het kabinet vorig jaar zomer, meteen na de ramp, minder eager de
leiding over internationaal onderzoek naar de ramp had moeten nemen.

Feitenonderzoek komt in deze context neer op diplomatiek zwijgen en deals
sluiten met dubieuze regeringen. Gevolg: steeds nieuwe wonden in de nationale
traumaverwerking, steeds gedoe over informatie-uitwisseling met de Kamer.
,,Soort Srebrenica, maar dan met slachtoffers uit eigen land", zoals een
betrokkene me donderdag vertelde.

Intussen, zo grillig is politiek, staat lang niet alles in de coalitie er nog
zwak en somber voor. Zo leerde ik deze week ook dat optimisten op Financiën er
zelfs rekening mee houden dat we over ruim een maand ineens leven in een wereld
van miljardenmeevallers en een tekort dat veel sneller daalt dan voorzien. Het
resultaat van accelererende groei, lage olieprijs en (licht) dalende
werkloosheid.

Het interessante was dat je deze week al kon zien hoe de invloedrijkste lobby
van Den Haag, VNO-NCW, hierop anticipeert: voorzitter Hans de Boer, opvolger van
Wientjes, formuleerde publiekelijk ideeën voor een nieuw belastingstelsel. Een
vlak tarief van 35 procent inkomstenbelasting tot de ton, 45 procent voor alle
inkomens daarboven; gelijktijdig een lastenverschuiving van 18 miljard van
publieke naar private sector.

Het lijkt me onwaarschijnlijk dat een belastinghervorming hierop uitkomt, maar
VNO-NCW doet zo'n openingsbod nooit zomaar: ze voelen daar blijkbaar ook dat die
mogelijke meevallers nieuwe dynamiek aan het debat geven. Waar vorig jaar de
verwachting was dat elke belastinghervorming onder dit kabinet onmogelijk was,
gloort nu hoop dat er alsnog een begin mee gemaakt wordt.

Zeker zo prikkelend was dat De Boer in dezelfde toespraak een ander verschijnsel
aanraakte. Want nu politiek steeds meer gaat over identiteit - niet wat je hebt,
maar wie je bent - verdampt de traditionele scheidslijn tussen klassiek links en
rechts, en ontstaat er een nieuwe tweedeling: tussen cultureel progressieven en
cultureel conservatieven.

En zonder omwegen plaatste De Boer zich in het kamp van de cultureel
progressieven: hij pleitte voor internationalisme en duurzaamheid; voor een
'inclusieve samenleving' in reactie op de recente aanslagen opdat er banen komen
voor ,,zowel Peter als Achmed". Boeiend: van alle Haagse spelers positioneert
uitgerekend de werkgeverslobby zich, naast D66-leider Pechtold, het duidelijkst
tegenover het cultureel conservatisme van de PVV.

De positiewisselingen houden hier niet op. Inzake uitkeringen en zorg is
diezelfde PVV amper nog van de SP te onderscheiden. Niet alleen maakt dit het
permanente afgeven van mensen als Bosma op 'de linksen' nogal bijzonder. Het
versterkt ook dat de VVD zich (inzake veiligheid, EU, immigratie) al langer in
de richting van Wilders' culturele conservatisme beweegt.

En op 'links', in PvdA en SP, rijzen vragen over de eigen immigratie- en
integratiestandpunten. Vooral sinds opiniepeilers signaleren dat de PvdA kiezers
aan de SP verliest, waarna diezelfde kiezers tenslotte overlopen naar de PVV:
het zet mensen in beide partijen aan het denken.

Vooral de positionering van Lodewijk Asscher is tekenend. In een fraaie speech
op het PvdA-congres trok hij het hele repertoire open. Hij is in staat
traditioneel links te zijn (tegen flexwerk, tegen schijnconstructies) maar durft
ook Wilders' moed te prijzen. Evengoed sluit hij zich aan bij cultureel
progressieven die ,,verbinding" met gematigde moslims zoeken en daarin, zei hij
op het PvdA-congres, kans op een nieuwe ,,doorbraak" zien. Geen positie die op
een verkiezingsposter past.

Zo komen contouren van een nieuwe politieke kaart voorzichtig in beeld. D66,
vaak aangevuld met GroenLinks, dat zich met de werkgeverslobby in het cultureel
progressieve kamp schaart. VVD, PvdA, CDA, SP en de bonden die schipperen tussen
progressieven en conservatieven. En de PVV die als enige de
cultureel-conservatieve flank afdekt.

Nieuwe partijpolitieke identiteiten, nieuwe mengvormen: als het zo doorgaat
bestaan links en rechts over een tijdje niet eens meer.

LOAD-DATE: 23 January 2015

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2015 NRC Media B.V.
                              All Rights Reserved

                              121 of 127 DOCUMENTS



                                NRC Handelsblad

                            21 januari 2015 woensdag

'Idioot dat individuen soms net zoveel verdienen als hele landen'

BYLINE: Door onze redacteur Maartje Somers

SECTION: Economie; Blz. 15

LENGTH: 772 woorden


Interview

Deborah Hardoon

Oxfam-econoom

,,We leven met een absurde welvaartsverdeling", zegt de auteur van het
Oxfam-rapport over de kloof tussen arm en rijk.

Amsterdam. Het lijkt een vreemd huwelijk. De ene partner is
ontwikkelingsorganisatie Oxfam, die opkomt voor de armsten in
ontwikkelingslanden. De andere is het World Economic Forum in Davos, het
jaarlijks onderonsje voor de mondiale politieke en economische elite. Sinds een
jaar of vijf wordt Oxfam jaarlijks uitgenodigd voor die vergadering en dit jaar
is directeur Winnie Byanyima zelfs gevraagd co-voorzitter te zijn.

Het huwelijk weerhield Oxfam er niet van pal voor aanvang van de vergadering
stemming te maken met Wealth: Having it all and Wanting More. Dit rapport zet
rijkdom stevig te kijk. Het staat vol met twitter-klare statistieken die het
publiek wakker moeten schudden. Zoals: in 2016 zal de één procent rijken precies
de helft van 's werelds rijkdom bezitten. De overige 99 procent moet het met de
andere helft doen.

,,Dat soort statistieken laat goed zien hoe absurd de welvaartsverdeling is
waarmee we leven", zegt econome Deborah Hardoon, de auteur van het rapport, aan
de telefoon vanuit Londen. ,,Die statistieken maken mensen boos en dragen
daarmee bij aan het op de internationale agenda houden van ongelijkheid."

Vorig jaar kwam u met een soortgelijk rapport pal voor Davos. Waarom richt een
organisatie die aan armoedebestrijding doet zich zo op de elite?

,,Oxfam houdt zich al decennia bezig met het bestrijden van ongelijkheid tussen
man en vrouw en het verbeteren van de toegang tot de gezondheidszorg. Maar de
kloof tussen arm en rijk is inmiddels dusdanig groot geworden dat die de
bestrijding van armoede hindert. De buitenproportionele invloed van rijke
bedrijven en individuen op regeringen holt democratieën uit. Grootschalige
belastingontwijking leidt tot een tekort aan publieke middelen om
gezondheidszorg en onderwijs mee te betalen. Tenslotte is er nog een correlatie
tussen een grote ongelijkheid en veel geweld, zoals in Latijns-Amerika. "

Waarmee wilt u naar huis komen uit het World Economic Forum?

,,Vorig jaar lieten we in ons rapport zien hoe groot de kloof tussen arm en rijk
is. Dit jaar laten we zien hoe snel die kloof groeit. In 2010 waren het nog 388
miljardairs die net zoveel bezaten als de onderste helft van de wereldbevolking.
Nu nog maar 80. We willen Davos en de wereld ervan doordringen dat er nu iets
moet gebeuren."

Bestrijding van belastingontwijking is daarbij een middel. Wat stelt u voor?

,,Het dichten van belastinggaten kunnen landen niet alleen. Bedrijven en rijke
individuen besteden veel tijd en moeite aan het uitbuiten van verschillen in
belastingstelsels, ten koste van gewone burgers. Regeringen van
ontwikkelingslanden kiezen, aangemoedigd door IMF en Wereldbank, vaak de
makkelijke weg en geven bedrijven belastingvrijstelling of -korting in ruil voor
investeringen. De OESO maakt nu werk van belastingontwijking, maar daarbij gaat
het om een klein aantal landen. Wij willen dit voorjaar een mondiale
belastingconferentie organiseren. Er moeten wereldwijde maatregelen mogelijk
zijn, want regeringen van rijke en arme landen hebben hier dezelfde belangen."

Het rapport laakt het vele geld dat vooral de financiële en de farmaceutische
industrie aan lobbyen besteden...

,,We willen laten zien hoezeer politieke elites het publieke belang soms laten
samenvallen met het belang van grote bedrijven. De bedragen die aan lobbyen
worden besteed zijn in elk geval een goede indicatie voor de druk die wordt
uitgeoefend. Farmaceutische bedrijven besteden meer geld aan lobbyen dan aan
onderzoek naar de bestrijding, van zeg, Ebola. Drie grote farmacieconcerns
doneerden vorig jaar drie miljoen aan ebolabestrijding. Maar ze gaven 18 miljoen
uit aan lobby-activiteiten in de Verenigde Staten."

Haar opmerking doet denken aan een redenering uit het rapport: één topman,
Stefano Pessina, van farmaciefabrikant Walgreen, vergrootte zijn vermogen vorig
jaar van 4 miljard naar 10,4 miljard. Dat zou, schrijft Oxfam, genoeg zijn om
alle economische schade door de ebolacrisis in Guinea, Liberia en Sierra Leone
drie keer te compenseren.

Zijn dit niet heel populistische manieren van redeneren? U vergelijkt appels met
peren.

,,De cijfers doen niets anders dan tonen hoe idioot het is dat individuen net
zoveel kunnen verdienen als de begrotingen van complete landen. Wij willen
werken via gewone mensen in arme en rijke landen. Die hebben hetzelfde belang:
het terugdringen van de invloed van rijken. Dit soort cijfers vertellen het
verhaal dat daarbij hoort, en dat verdwijnt voorlopig niet."

Voorstellen Oxfam

LOAD-DATE: 21 January 2015

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2015 NRC Media B.V.
                              All Rights Reserved

                              122 of 127 DOCUMENTS



                                NRC Handelsblad

                            17 januari 2015 zaterdag

'Goh, dat je er nog steeds zit, Ronald';
Onderbroek rechthangen

BYLINE: Door onze redacteuren Teri van der Heijden en Barbara Rijlaarsdam

SECTION: Economie; Blz. 28

LENGTH: 1704 woorden


Profiel Ronald van Zetten

Hij begon als vakkenvuller, maar geeft nu al twaalf jaar leiding aan Hema. Is
hij de juiste man om de winkelketen erbovenop te helpen?

De setting: een zaaltje vol internationale bankiers en andere financiers op het
hoofdkantoor van Hema in Amsterdam-Noord. Ze zijn gekomen om te horen hoe Hema
er financieel voorstaat. De meeste topmannen houden het in zo'n presentatie
zakelijk. Hebben het over groeistrategieën, marktpenetratie. Ondersteund door
een slideshow vol cijfers. Maar niet topman Ronald van Zetten van Hema.

Natuurlijk zijn er óók cijfers, vertelt een bankier die bij verschillende van
zulke bijeenkomsten aanwezig was. Maar Van Zetten stopt ook rustig een plaatje
van een rookworst in zijn presentatie. Hij vertelt dan hoe populair dat product
is in Nederland. Of hij toont een plaatje van de nieuwe inrichting van het
cosmeticaschap en vertelt erbij wat het plan daarachter is. Hij is ,,mister
Hema", zegt de bankier.

De 52-jarige Ronald van Zetten is een topman die tijdens zulke zakelijke
bijeenkomsten ook gewoon Hema-overhemden draagt. Die tijdens een perspresentatie
enthousiast demonstreert hoe je een tompouce het best kunt eten (de roze
bovenkant eraf halen, die omgekeerd aan de onderkant vastplakken en dan naar
binnen schuiven). Die zich in betere tijden anderhalf jaar liet filmen voor een
documentaire over de expansie van Hema in het buitenland.

Maar 'mister Hema' zijn is niet meer zo leuk. Want het gaat niet goed met Hema,
eigendom van de Britse investeringsmaatschappij Lion Capital. De omzet (ruim 1
miljard euro per jaar) loopt terug, terwijl het aantal winkel toeneemt (laatste
stand: 679). Afgelopen twee maanden is de omzet weer met 4 procent gedaald, zo
werd deze week bekend. Hema lijdt verlies: 45 miljoen euro de laatste drie
kwartalen.

Afgelopen zomer was zelfs een herfinanciering nodig, mede als gevolg van de hoge
schulden. Hema dreigde de afspraken met zijn financiers niet meer te kunnen
nakomen en haalde 715 miljoen euro op met de uitgifte van obligaties. Met dat
geld zijn leningen terugbetaald. Zo heeft Hema wat ademruimte gekregen.

Maar schade is er wel: verschillende directeuren en hoge managers verlieten het
bedrijf uit onvrede of met ruzie. Hema had conflicten met zijn leveranciers en
franchisenemers over geld. En tot slot gingen vorig jaar vier
Hema-franchisewinkels failliet.

Nu moet Van Zetten het zien op te lossen. Hij is de man die al sinds 2003
leiding geeft aan Hema - uitzonderlijk lang. Wat is hij voor leider? Beschikt
hij door zijn jarenlange ervaring over het vermogen om het bedrijf te redden? Of
is hij juist over zijn houdbaarheidsdatum heen en zou een frisse opvolger dat
beter kunnen?

Ronald is de juiste man, zeggen de mensen die ontzag voor hem hebben. De
bewonderaars die aan dit profiel meewerkten, zijn veelal nog in dienst bij Hema.
Zij loven zijn energie en continue stroom nieuwe ideeën. Ze roemen zijn
betrokkenheid bij de kleinste details. Dat hij tijdens een werkbezoek aan een
van de winkels even een onderbroek recht hangt.

Ronald moet wegwezen, zeggen critici. Dat zijn veelal mensen die uit onvrede bij
Hema vertrokken. Zij willen alleen praten op voorwaarde van anonimiteit. Zij
beschrijven hun oude baas als een leider met overdadige bemoeizucht die te veel
in zijn eigen kunnen is gaan geloven. Iemand die het altijd beter weet.

Van Zetten heeft gesprekspartners gesuggereerd, maar wilde verder niet meewerken
aan dit artikel. Ook na inzage wilde hij niet reageren.

Ronald Adriaan van Zetten (Baarn, 1962) heeft een eenvoudige achtergrond. Direct
na de mavo ging hij aan het werk, in een supermarkt. Hij begon er als
vakkenvuller, werkte zich op tot afdelingschef en eindigde als filiaalmanager.
Op zijn 23ste ging hij als bedrijfsadviseur aan de slag. Zijn taak:
supermarktondernemers vertellen hoe ze hun winkel beter konden runnen. Hoewel
hij jaren jonger was dan zij, luisterden ze nog ook.

In 1995 kwam Van Zetten als dertiger bij Hema terecht. Hij werd 'manager kleine
vestigingen'. Emile Ruempol, directeur internationale expansie bij Hema, werkte
twintig jaar geleden ook al met Van Zetten, en herinnert zich diens fanatisme.
In die tijd ging Hema in Castricum, waar het bedrijf net een kleine winkel had
geopend, voor het eerst voedingsmiddelen verkopen. Ook drop. Goed idee, dacht
een bakker in het dorp, en hij ging ook drop verkopen. Dat zinde Van Zetten
niks. Hij liet de dropprijzen net zo lang dalen tot de bakker het voor gezien
hield. Ruempol: ,,Blíj dat Ronald toen was."

Nadat hij Hema had geïntroduceerd in België, verliet Van Zetten het bedrijf in
1998 voor banen als inkoopdirecteur bij klusketen Praxis en verkoopdirecteur bij
Albert Heijn. In die periode rondde hij zijn studie bedrijfskunde af. In 2003
kwam hij terug bij Hema, toen hij werd gevraagd voor de hoogste functie:
directievoorzitter.

Ronald van Zetten, gescheiden vader van twee kinderen, wil altijd winnen. Of hij
nu een potje golf speelt met collega en goede kennis Emile Ruempol, met
Hema-collega's meeloopt in de Dam tot Damloop (beste tijd over 10 Engelse mijl:
1:19:13 uur, in 2011) of opschept over zijn culinaire kunsten tegen
mededirectielid en kookfanaat Rob Heesen.

Die competitiedrang voelt hij ook professioneel. Als hij collega-retailers
ontmoet, schept Van Zetten er zichtbaar genoegen in als Hema het beter doet dan
de rest, weet voorzitter Jan Meerman van branchevereniging INretail. ,,Als de
markt 3 procent heeft geplust, zegt hij vrolijk: nou, wij 4."

Tot twee jaar geleden won Hema vaak. Hema was het winkelwonder dat nauwelijks
werd geraakt door de crisis. Die tijd is voorbij, mede veroorzaakt door het
succes van nieuwe goedkope winkelketens als Action en Flying Tiger. ,,Hema's
succes straalde af op Van Zetten", zegt Meerman. Dat geldt eveneens als het
slecht gaat met de keten: Van Zetten kwam afgelopen jaar vaak negatief in het
nieuws. Een manager van Hema, die alleen anoniem over zijn baas wil praten,
maakt een voetbalvergelijking. ,,Ronald is de Louis van Gaal van de
detailhandel. Gaat het goed, dan is hij de Messias. Gaat het slecht, dan is hij
een eikel die bovendien raar praat."

Als winnen niet lukt, raakt Van Zetten geïrriteerd, zeggen mensen in zijn
omgeving. Als de omzet tegenvalt bijvoorbeeld, vertelt manager Saskia Touw, die
de formule van de Hema internationaal bewaakt, dan ,,is-ie even wat minder goed
aanspreekbaar".

Toegeven dat hij níét wint, daar doet Van Zetten niet aan. Kwartaal na kwartaal
blijft hij volhouden dat het ondanks de slechte resultaten wél goed gaat. Dat
het niet om de nettowinst gaat. Of dat deze cijfers verwacht werden, maar dat
het heus beter wordt. Niet handig, vindt Iman Eddini, voormalig
personeelsmanager van Hema. ,,Ronald is altijd positief. Maar als je zo reageert
terwijl het bedrijf onder druk staat, komt het over alsof je de boel
bagatelliseert. Ik kan me voorstellen dat een buitenstaander denkt: Ronald, zie
jij het allemaal nog wel?"

Ook intern werden slechte resultaten weggewuifd, zegt een voormalige collega.
Nee, echt goed kun je het niet noemen, zei hij dan bijvoorbeeld over nieuwe
dramatische kwartaalcijfers. Om vervolgens over allerlei geweldige nieuwe
plannen te beginnen. ,,Ronald is heel slecht in slecht nieuws brengen."

De baas van Hema bemoeit zich werkelijk overal mee. Tot in de kleinste details.
Toen Hema in 2012 een winkel opende op Gare du Nord in Parijs, wilde Van Zetten
per se dat daar ook beha's verkocht zouden worden, vertelt Saskia Touw. ,,Ik
zei: er rent echt geen vrouw over het station die ineens bedenkt: ik ben mijn
beha vergeten." Behalve beha's moest het nieuwe Parijse filiaal van Van Zetten
ook absoluut knutseldingen gaan verkopen, zegt Touw. Het werd een compromis:
,,Geen beha's, wel knutselspullen."

In het hoofd van Van Zetten borrelen continu nieuwe ideeën op.
Hema-verzekeringen? Zijn idee. De Hema-smartphone? Ook. Zijn eigen ideeën,
zeggen oud-werknemers, vindt Van Zetten vaak de beste. De vraag die collega's
onderling het meest stellen is volgens hen niet: wat zou de klant ervan vinden?
Maar: wat zou Ronald ervan vinden? Soms gekscherend, maar wel degelijk met een
serieuze ondertoon.

Ook wordt er intern geroddeld over het feit dat de vriendin van Van Zetten in
2013 bij Hema kwam werken. Op een precaire positie: ze werkt op de afdeling
'corporate communicatie', die rechtstreeks aan Van Zetten rapporteert. De
afdeling is de interne en externe spreekbuis van het management. Haar benoeming
wekte verbazing, zeggen mensen die haar zagen binnenkomen. Ziet de baas dan niet
dat het onhandig is?

Mensen in zijn omgeving geloven niet dat Van Zetten uit zichzelf opstapt. Ronald
houdt zó veel van Hema, zegt een oud-collega - hij wil wel eeuwig blijven.
Volgens deze voormalig werknemer durft niemand tegen Van Zetten te zeggen dat
het, ondanks zijn goede bedoelingen, misschien beter is als hij een keer
vertrekt. Zelf zou hij dat ook niet zien.

Maar uiteindelijk is de beslissing om al dan niet te blijven natuurlijk niet
alleen aan Van Zetten. Zijn toekomst ligt in handen van de Britse eigenaar Lion
Capital, die medewerking aan dit profiel weigerde. Private-equitybedrijven als
Lion, zegt de bankier die bij de financiële Hema-presentaties aanwezig was,
vervangen mensen wel als ze dat vertrouwen verliezen.

Ook binnen Hema maken ze wel eens grappen over houdbaarheid van hun topman.
Tijdens het afgelopen kerstdiner nog, vertelt directielid Rob Heesen. Dat is een
jaarlijks ,,laagdrempelig" en ,,budgetvriendelijk" etentje voor het management.
Samen hebben ze gelachen om de retailgoeroes die het altijd oneens zijn met hun
topman. ,,Goh, dat je er nog steeds zit, Ronald", merkte een van de managers op.

Van Zetten zelf kon er ook wel om lachen.

OVername Mislukt

Eigenaar Lion Capital heeft Hema in 2010 geprobeerd te verkopen.
Supermarktconcern Ahold was naar verluidt één van de gegadigden, maar Lion vond
het bod van Ahold te laag.

Hema kwam in 2007 in handen van de Britse investeringsmaatschappij, naar
verluidt voor 1,1 miljard euro. Daarvoor was Hema van Maxeda, waar  V&D  en
Bijenkorf toen ook onder vielen.

De Hollandse Eenheidsprijzen Maatschappij (HEMA) werd in 1926 opgericht als
goedkope winkel voor de gewone man, gefinancierd door de chiquere Bijenkorf.

LOAD-DATE: 16 January 2015

LANGUAGE: DUTCH; NEDERLANDS

GRAPHIC: Ronald van Zetten is 'mister Hema'. Dat is niet meer zo leuk als
vroeger, want het gaat niet goed met het bedrijf. De omzet loopt terug en het
verlies bedraagt tientallen miljoenen.

PUBLICATION-TYPE: Krant

JOURNAL-CODE: NRC Handelsblad


                         Copyright 2015 NRC Media B.V.
                              All Rights Reserved

                              123 of 127 DOCUMENTS



                                NRC Handelsblad

                            17 januari 2015 zaterdag

autotest - Een Xbox met 230 pk;
Koopjesproletariaat

SECTION: Lux; Blz. 63

LENGTH: 819 woorden


De eerste Audi TT was wreed en onbehouwen. De nieuwste is een digitale
flipperkast, constateert Bas van Putten.

Ik neem mijn zoon mee in de nieuwe Audi TT Quattro, zo'n stampcoupeetje voor de
kapsters en de zonnebankgebruinde sportschooljeugd, helemaal bij de tijd met
ledlichten en pornografisch groot geschapen lichtmetalen velgen. Je wilt toch
ook eens rolmodel zijn voor zo'n jongen.

Het wordt niks. Voor hem lijkt het heel wat hoe ik die laaghangende Audi-muil
het natte asfalt laat verslinden, maar hij ziet me geen druppel zweet vergieten.
De TT is speelgoed voor pantoffelhelden, een game met kentekenbewijs.
Vierwielaandrijving is je levensverzekering in een gevaarloze virtuele realiteit
waarin de amateur met 230 pk als een professional kan ravotten.

Om opvoedkundige redenen - lawaai sprak jongens van mijn generatie aan - schakel
ik de automaat via de flippers aan het stuur bij inhaalsprints drie trappen
terug. Zo kronkelen we brullend door het land met snelheden die ik in een
ouderwetse machosportwagen waarschijnlijk niet had overleefd. Ik begrijp nu
waarom deze auto onlangs een vergelijkende test tegen een Porsche Cayman won. De
echte mannenbroeders leggen het steeds vaker af tegen de digitale
turboflipperautomaten.

Wow, mompelt mijn zoon, zijn desinteresse camouflerend met zachtmoedige
loyaliteit. Maar het waarlijk eigentijdse aan de auto, de Audi Virtual Cockpit,
heeft zijn volle aandacht. Ik zie zijn gamerblik afdwalen naar het display waar
hij virtuele wijzerschalen ziet bewegen op de navigatiekaart die als een
screensaver het hele scherm vult. Hij ziet de digitale temperatuuraanduiding in
de naven van de ventilatieroosters en de multimediacontroller met geïntegreerde
touchpad, waarmee het deksels scrollen en swipen is. De menuvoering kan ik hem
als een leraar uitleggen; ik heb in Ingolstadt een oefenmiddag doorgebracht met
landgenoot Mattijs van Tuijl, ontwerpchef van dit hightechfeestje. Onthoud: Mijn
kind vindt leuk wat op zijn telefoon lijkt. Het klinkt raar voor een sportwagen
die volgens de stopwatch wel iets meer kan dan voor Xbox spelen, maar hij zag
het levenslicht als kinky hebbeding waarvoor presteren nooit de hoofdzaak was.

De eerste TT was uniek. Toen ik in 1995 het prototype zag, dacht ik: Duitsland
durft weer wreed te zijn. Onbehouwen brak hij met de aangeharkte
schoonheidsidealen van zijn tijd. De TT bestond uit brute velgen met een jasje.
De carrosserie lag strak als een biljartlaken over de wielen, tussen de assen
opbollend voor de cabine die, laag en krap, als een geschutskoepel boven de
onderbouw uitstak.

Voor de opvolgers, tot aan de vorig jaar gepresenteerde vierde generatie, liep
ik nooit helemaal warm. Ze werden me te conventioneel. Er kwamen sculpturale
lijnen en hoeken in die de embryonale rondingen verbauhausden. Maar je moet wat.
Na zo'n geweldige first strike loopt een merk tegen het 911-dilemma aan. Er moet
een nieuw model komen dat als karakter niet voor het eerste onderdoet, maar niet
zodanig dat slechts kenners het verschil zien. Geen Audi-rijder zal zijn
portefeuille legen voor een TT die als twee druppels water lijkt op het vorige
model dat jan modaal door de enorme afschrijving op dit soort auto's voor een
fooi bij de occasionhandel koopt. Porsche kan dat spel met de 911 al meer dan
vijftig jaar succesvol spelen dankzij de unieke kwaliteiten van de auto, die
altijd duur en exclusief genoeg bleef om gebruikt uit handen van het
koopjesproletariaat te blijven.

De TT die net zijn eerste Porsche vernederde, zit met zijn veel lagere
basisprijs van 46.000 euro gevaarlijk dicht op de verloederingsdrempel. Op de
prestigeladder staat hij boven de recreatiecabrio's en de modale GTI's, maar
onder de echte mannendingen van BMW en Porsche, en hij is geketend aan zijn
plaats in de markt: te duur voor de onderkant, te gewoontjes voor het grote
geld. Zijn publiek is net zo in between, met Gooise vrouwen en gespierde yuppen
die hun Audi's inzetten als lokmiddel voor een bepaald soort vrouwen.

Dat krijg je met vervoer dat niet van bloed en tranen maar uit bits en bytes
gemaakt is. En eenmaal op de rit moet je die aanhang binnenboord houden met een
zo laag mogelijke drempel. Hij zal dus ongevaarlijk moeten blijven. Nu, dat is
de Cayman-slachter, en het is zeer de vraag of een nog sterkere TT het speeltje
van dat stigma zou verlossen. Niettemin: kappersvrouwen kunnen voortaan
professioneel de beest uithangen en hun versierders mogen blij zijn dat er geen
kunst aan is. Briljante show.

Audi TT Coupé 2.0 TFSI Quattro S-Tronic

Motor: viercilinder benzinemotor turbo, 1.984 cc

Vermogen 230 pk bij 4.500-6.200 toeren

Koppel 370 Nm bij 1.600-4.300 toeren

Aandrijving voor en achter

Transmissie S-Tronic, zes versnellingen

Topsnelheid 250 km/u

Acceleratie 0 - 100 5,3 seconden

Verbruik gemiddeld 6,4 l / 100 km (fabrieksopgave).

CO2-uitstoot 149 g/km.

Energielabel D

Vanafprijs TT 45.800 euro

Prijs testauto 69.924 euro

LOAD-DATE: 16 January 2015

LANGUAGE: DUTCH; NEDERLANDS

GRAPHIC: Foto Peter de Krom

PUBLICATION-TYPE: Krant

JOURNAL-CODE: NRC Handelsblad


                         Copyright 2015 NRC Media B.V.
                              All Rights Reserved

                              124 of 127 DOCUMENTS



                                NRC Handelsblad

                            13 januari 2015 dinsdag

[Best bekeken tv-programma Best verkochte tv-series...]*

SECTION: Media; Blz. 21

LENGTH: 191 woorden


Best bekeken tv-programma

Best verkochte tv-series op dvd

1

Boer zoekt vrouw

Koppelen

Zondag, NPO1

4.260.000 kijkers

Downton Abbey 4-5

Britse adel belandt in het tijdperk van de gewone man

2

Achtuurjournaal

Nieuws

Zondag, NPO 1

3.070.000

Divorce 1-2

Gescheiden mannen wonen samen.

3

Wie is de Mol?

Avonturenspel

Donderdag, NPO 1

2.609.000

Game Of Thrones 3-4

Fantasy. Bloedige strijd tussen clans.

4

De reünie

Klassenhereniging

Zondag, NPO 1

2.430.000

Grey's Anatomy 9-10

Heeft dokter Ellis Grey een onbekende dochter?

5

Spoorloos

Familiehereniging

Maandag, NPO 1

2.395.000

Vikings 2

Historisch drama over Noorse rovers

6

Zesuurjournaal

Nieuws

Vrijdag, NPO 1

2.361.000

Flikken Maastricht 9

Policier

7

Eénvandaag

Actualiteiten

Vrijdag, NPO 1

2.117.000

True Detective

Rechercheurs verbonden door oude moord.

8

GTST

Soap

Maandag, RTL 4

2.099.000

The Vampire Diaries 5

Bloeddorst en kalverliefde.

9

Floortje naar het einde der wereld

Reizen

Donderdag, NPO 1

2.067.000

Penoza

Weduwe met pubers handhaaft zich in Mokumse maffia.

10

Radar

Consumenten

Maandag, NPO 1

2.011.000

The Blacklist

Krimi. Ex-boef vangt boeven.

* Vervangende titel / Replacement title

LOAD-DATE: 13 January 2015

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2015 NRC Media B.V.
                              All Rights Reserved

                              125 of 127 DOCUMENTS



                                NRC Handelsblad

                            3 januari 2015 zaterdag

Wetenschapsbeleid Nederlandse onderzoeker luistert naar Henk en Ingrid

BYLINE: Berend Smit , Chancellor's Professor of Chemical Engineering (University
of California)

SECTION: Opinie & Debat; Blz. 23

LENGTH: 287 woorden


In zijn column Een huis in verval  (NRC, 27 december) waarschuwt Piet Borst voor
de gevolgen van het huidige hoger onderwijsbeleid. Natuurlijk is er altijd te
weinig geld en we moeten ons pas echte zorgen gaan maken wanneer we meer geld
hebben dan ideeën.

Borst signaleert wel terecht dat Nederland niet meer aantrekkelijk is voor
aanstormend wetenschappelijk talent. Door stom toeval was ik betrokken bij een
academische stoelendans die dit punt haarscherp illus- treert: de aanstelling
van een assistant professor aan de University of California, Berkeley (VS) en
EPFL (Lausanne, Zwitserland) en een universitair docent in Delft.

Drie onderzoeksposities van vergelijkbaar niveau. Het verschil? De twee
assistant professors in Berkeley en Lausanne krijgen bij hun aanstelling een
bruidsschat om hun eigen groep te starten; om te kunnen concurreren met de
wereldtop moet deze bruidsschat minstens voldoende zijn om een volkomen nieuw
laboratorium in te richten. Dat komt neer op meer dan een miljoen dollar vrij te
besteden voor een spiksplinternieuw lab en je eigen groep! Leve de academische
vrijheid, maar dan moeten ze wel in vijf jaar laten zien dat ze tot de wereldtop
behoren in het onderzoek van hun keuze.

En de universitair docent in Delft? In Nederland heeft een universitair docent
geen promotierecht, dus hij krijgt geen eigen groep maar wordt letterlijk de
assistent van de hoogleraar. En zijn bruidsschat? Dat is een jachtvergunning:
permissie om bij NWO op geld te jagen. Vroeger deed hij dit om mee te kunnen
doen met de wereldtop, maar nu doet hij dat om onderzoek te doen dat Henk en
Ingrid voor hem hebben uitgekozen.

Berend Smit, Chancellor's Professor of Chemical Engineering (University of
California)

LOAD-DATE: 2 January 2015

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2015 NRC Media B.V.
                              All Rights Reserved

                              126 of 127 DOCUMENTS



                                NRC Handelsblad

                            3 januari 2015 zaterdag

Nooit president, maar een baken voor de Democraten

BYLINE: Door onze correspondent Guus Valk

SECTION: In het nieuws; Blz. 6

LENGTH: 571 woorden


Necrologie

Mario Cuomo (1932-2015)

Gouverneur van New York

Mario Cuomo vormde lang het ideologische kompas voor de Amerikaanse Democraten.

Washington. Zes uur voordat de Democratische gigant Mario Cuomo (82)
donderdagavond stierf, werd zijn zoon Andrew Cuomo voor de tweede keer
geïnstalleerd als gouverneur van de staat New York. Met de dood van Mario Cuomo
komt er een einde aan de sterkste politieke dynastie na die van de familie Bush,
de Clintons en de Kennedy's.

Mario Cuomo was tussen 1983 en 1995 gouverneur van New York. Hij genoot vooral
faam in zijn eigen partij als het progressieve geweten. In tijden dat de
Democraten het niet meer wisten, hield hij de partij bij de les. In die zin
lijkt hij op de huidige senator Elizabeth Warren, die haar eigen partij nu
verwijt linkse idealen te hebben verwaterd. De Democratische partij, die er
altijd mee worstelt om macht en ideeën te verbinden, heeft een zwak voor mensen
als Cuomo en Warren. Cuomo's overlijden komt daarom als een dreun aan.

Mario Cuomo was de zoon van Italiaanse immigranten, en groeide tijdens de
economische crisisjaren van de jaren dertig op in het armoedige Queens. Zijn
vader had daar een winkeltje, en Mario Cuomo droomde van een carrière als
honkballer. Toen hij een bal tegen zijn hoofd kreeg en gewond raakte, moest hij
die wens opgeven. Hij studeerde rechten, en werd buurtactivist.

In 1977 deed Cuomo een vergeefse poging om burgemeester van New York te worden.
Hij verloor van Ed Koch, maar werd landelijk bekend om zijn vooruitstrevende
ideeën. Zo wilde hij de doodstraf afschaffen, en kwam hij op voor de onderklasse
in de stad. Vijf jaar later lukte het hem gouverneur te worden.

Tijdens de Democratische Conventie van 1984, in San Francisco, mocht Cuomo de
keynote address uitspreken, de speech waarmee de presidentskandidaat wordt
aangekondigd. Vaak zijn dit de sprekers die een partij ideologisch kleur
proberen te geven, denk aan Barack Obama in 2004.

In 1984 was dat hard nodig. De Democraten stonden er hopeloos voor, en hadden
met Walter Mondale een grijze muis als presidentskandidaat gekozen.

Cuomo stelde niet teleur. Hij weerlegde de visie van president Ronald Reagan,
die Amerika als ,,een stralende stad op een heuvel" afschilderde. Cuomo vertelde
het verhaal van een stad met twee kanten: een blinkend deel, en een vergeten
deel. ,,Daar zijn meer armen dan ooit, ouderen rillen in kelders, mensen slapen
er op straat, in de goot, waar je geen glitter ziet."

De speech beïnvloedde de verkiezingen niet: Mondale verloor in 49 van de 50
staten. Maar voor decennia hielp Cuomo de koers van zijn partij bepalen. Bill
Clinton en Barack Obama (in 2012) legden de nadruk op de economische nood van de
gewone man. Het motief van 'twee Amerika's' komt in talloze Democratische
speeches terug.

Ondanks zijn torenhoge ambities heeft Mario Cuomo nooit het hoogste politieke
ambt gezocht. Hij was niet alleen ambitieus, maar ook een aartstwijfelaar. Cuomo
was de topfavoriet voor deelname in 1992, maar hij miste het vliegtuig om zich
op tijd in te schrijven voor de voorverkiezingen.

Cuomo's zoon Andrew wordt vaak genoemd als presidentskandidaat in 2016. Hij
speculeert er veel over. Anders dan zijn vader is hij pragmatisch. Hij neemt
vaak afstand van de progressieve partijvleugel. Mario Cuomo was een onhandige
politicus die alom geliefd werd. Andrew Cuomo is geslepener en minder populair,
maar wellicht effectiever dan zijn vader.

LOAD-DATE: 2 January 2015

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2015 NRC Media B.V.
                              All Rights Reserved

                              127 of 127 DOCUMENTS



                                NRC Handelsblad

                             2 januari 2015 vrijdag

Het lukt keizer Nys niet meer, zelfs niet op zijn eigen berg;
Bier en frieten

BYLINE: Door onze redacteur Steven Verseput

SECTION: Sport; Blz. 17

LENGTH: 1045 woorden


Veldrijden

De Belgische veldrijder Sven Nys (38) is een grootheid in eigen land. Voor het
eerst in zijn loopbaan zit hij in een vormcrisis. De oorzaak? Hij lijdt onder de
scheiding van zijn vrouw.

Baal. Ferre Salien (8) trappelt ongeduldig heen en weer op zijn blauwe laarzen.
Met zijn groene brilletje staat het ventje tegen het dranghek gedrukt, wachtend
op het moment dat zijn held voorbij komt gefietst. Een petje van Sven Nys op
zijn hoofd en een iets te wijde jas om zijn lichaam waar 'Supportersclub Sven
Nys' op staat. Is hij een grote fan? Domme vraag, natuurlijk is hij dat. Ferre
draait zich even om. ,,Ik ben zijn buurman", zegt hij licht geprikkeld.

Zijn vader knikt. Ze zijn de trotse buren van Sven Nys, veldrijder van beroep en
volksheld in Vlaanderen. ,,We zien hem niet vaak. Hij is altijd op reis, als hij
thuiskomt vertrekt hij weer."

Hij kan nog net zijn zin afmaken, want dan komt de hoofdpersoon langs geracet.
De wereld lijkt even stil te staan. Er wordt gegild, geschreeuwd, gejuicht.
Aanbidding van de keizer op zijn eigen berg. ,,Hola hola, hij ligt op kop",
jubelt een oude man emotioneel als Nys aanvalt.

De Balenberg in het dorpje Baal, 45 kilometer ten zuidoosten van Antwerpen. Dit
is Sven Nys-land. De Sven Nys-gekte slaat hier op Nieuwjaarsdag traditioneel
toe. Dan wordt de Grote Prijs Sven Nys gereden, een veldrit in een reeks van
acht wedstrijden die uit eerbetoon is vernoemd naar de levende legende. Het
spektakel wordt live uitgezonden op de Belgische televisie. Veldrijden is in
België qua populariteit vergelijkbaar met schaatsen in Nederland.

De coureurs ploegen zich door de gladde blubber op de bospaadjes. Ruim 11.000
toeschouwers langs het parcours, bier en frieten in de hand, kaplaarzen om de
voeten. Van de gewone man tot de elite, iedereen komt hier, de kou en modder
trotserend. Vaders met zonen, moeders die hun baby bij zich dragen, mannen op
leeftijd die intens genieten.

Oudejaarsavond wordt mondjesmaat gevierd in Baal en omgeving - fans en
vrijwilligers sparen zich voor de dag erop, voor 'hun' koers van het jaar.

Ze komen hoofdzakelijk voor Sven Nys. De Kannibaal van Baal domineerde het
veldrijden de afgelopen tien jaar en won alles wat er te winnen viel. Maar zijn
gezag is in verval. De 38-jarige kampioen ploetert zich door het seizoen. Het
Belgische veldrijden is in rep en roer, ze herkennen hun held niet meer terug.

Het lukt Nys zelfs niet meer te triomferen in zijn eigen wedstrijd, die hij
sinds de eerste editie in 2000 twaalf keer won. Vijfde wordt hij in zijn
achtertuin. Nieuwe, jonge sterren als de 20-jarige Belgische winnaar Belg Wout
Van Aert en de 23-jarige Nederlander Lars van der Haar (tweede) rijden hem
eruit.

Modderspetters bedekken zijn imposante benen als Nys na de finish van zijn fiets
stapt. Bijna verontschuldigend voor zijn vijfde plaats staat hij de pers te
woord. ,,Uiteraard wil je in je eigen dorp meer. Ik heb het geprobeerd", zegt
hij kalmpjes. ,,Er ontbreekt momenteel iets om het verschil te kunnen maken. Ik
kan geen wonderen verrichten." Wat mist er dan precies? ,,Een stukje kracht, een
stukje conditie."

In het verleden crosste hij met overmacht de heuvel op, spelend met zijn
concurrenten. ,,Nu begin ik onderaan de klim en denk ik: oeh, dit is nog ver
naar boven. Dat is het verschil."

Het is voor het eerst in zijn loopbaan dat hij zo'n moeilijke periode doormaakt,
zegt Paul Van Den Bosch, die Nys sinds 2003 traint. ,,Elke sportman overkomt
zoiets. Het is uitzonderlijk dat het bij Sven pas zo laat in zijn loopbaan
gebeurt."

Oorzaken genoeg voor de vormcrisis: zijn veelgeprezen motor mist momenteel
power, zijn leeftijd begint een rol te spelen en er zijn veel nieuwe talenten
die opstaan. Maar er is meer aan de hand. Nys heeft privéproblemen: in augustus
kwam na twaalf jaar een einde aan zijn huwelijk met Isabelle - met wie hij een
zoontje heeft, Thibau.

De Belgische media doken erop. Dat kost kracht, zegt Van Den Bosch. ,,Dat zijn
allemaal energielekken. Op den duur kan dat iets te veel worden." Naar de
buitenwereld houdt Nys verborgen dat hij een mentale tik heeft gekregen van de
scheiding. Maar zijn prestaties lijden onder het verdriet, zegt Rudy De Bie,
bondscoach van de Belgische veldrijders

Isabelle, dochter van de groenteboer uit de buurt, was belangrijk voor zijn
carrière. ,,Zij maakte dat zijn leven makkelijker was", zegt Van Den Bosch. Zij
zorgde ervoor dat hij zich volledig op zijn loopbaan kon richten.

,,Samen met Thibau vormt zij de rots is mijn branding. Zonder hen zou het me
niet lukken", schrijft Nys in zijn autobiografie Ik, Sven Nys (2006). ,,De rust
en het geluk dat ik thuis vind, vormen de basis van mijn succes als renner."

Nys moet nu organisatorische zaken regelen die vroeger voor hem gedaan werden,
zegt Michel Wuyts, wielercommentator voor de Belgische omroep VRT. ,,Financiën,
tickets boeken voor vluchten, koken. Dat deed zijn vrouw allemaal voor hem."

Maar schrijf Sven Nys niet af, zegt zijn trainer. Hij heeft nog veel honger naar
resultaten. Volgend seizoen wordt zijn laatste jaar, heeft Nys aangegeven. Een
afscheidstournee wacht. Wuyts: ,,Hij gaat niet als verliezer uit deze sport
stappen. Hij komt niet tot rust voor hij nog een grote overwinning binnenhaalt."

Dat bezetene zit in hem, zegt Wuyts. ,,Als Nys op het podium staat zie je hem
denken: was ik hier al maar weg, zat ik maar op mijn trainingsfiets." In zijn
boek beschrijft Nys hoe hij in 2005 een dag na zijn eerste wereldtitel het
liefst gewoon weer gaat trainen - terwijl hij in die dagen bij de koning, de
premier en de minister van Sport wordt verwacht.

Wuyts: ,,Ik heb heel veel sporters gekend die er veel voor deden, maar weinigen
gekend die er zoveel voor lieten. Nys heeft er alles voor gelaten. Hij moet nog
altijd aan zijn eerste glas alcohol nippen."

Nog één seizoen. Dan is het over. Tot die tijd rijdt Nys rond als een halve
heilige.

Supertalent Wout Van Aert

Het Belgische supertalent Wout Van Aert (20) heeft gisteren met overmacht de
Bpost Bank Trofee gewonnen - een reeks van acht veldriten. In de voorlaatste
wedstrijden, de Grote Prijs Sven Nys, was hij de sterkste. Hij is niet meer in
te halen in het klassement.

De Nederlander Lars van der Haar eindigde als tweede in de race, op een grote
achterstand van 45 seconden.

LOAD-DATE: 2 January 2015

LANGUAGE: DUTCH; NEDERLANDS

GRAPHIC: Sven Nys werd gisteren vijfde in zijn eigen veldrit op de Balenberg in
zijn woonplaats Baal, ten zuidoosten van Antwerpen. De wedstrijd wordt sinds
2000 georganiseerd, Nys won twaalf keer.

PUBLICATION-TYPE: Krant

JOURNAL-CODE: NRC Handelsblad


                         Copyright 2015 NRC Media B.V.
                              All Rights Reserved
