
                               1 of 66 DOCUMENTS



                              AD/Algemeen Dagblad

           30 December 2006 Saturday 5:00 AM (Central European Time)

Uw mening

SECTION: Pg. 27

LENGTH: 308 words


Op de website van deze krant,www.AD.nl, vroegen wij aan de bezoekers wat zij
vonden van de stelling: 2006 was voor Nederland een goed economisch jaar.
Er reageerden bijna 4000 bezoekers op de stelling. De meningen waren sterk
verdeeld: 43% was het er mee eens, iets minder (39%) was tegen de stelling en
vrij veel mensen (18%) twijfelden.



VOORSTEMMERS
Geld zat
Jan Peter, bedankt voor de afgeopen jaren. Nederland staat er beter voor, de
economie draait goed en de burgers besteden hun centen. Het ene betaalrecord na
het andere werd verbroken. Autoverkoop flink gestegen, pinrecords, omzet
detailhandel enorm gegroeid, door topdrukte winter-Efteling uitverkocht. Ik
begrijp niet waarom mensen klagen, er is geld zat.
A.J., Rotterdam
Macrocijfers
De macrocijfers van de Nederlandse economie zijn prima vergeleken met de meeste
EU-landen. De groei valt echter in het niet vergeleken met de snelle groeiers in
het Verre Oosten. Het grootste deel van de bevolking merkt er in de portemonnee
weinig of niets van dat het beter gaat. JP geeft er 1% bij, maar pakt 2000 euro
van alle eenverdieners terug (overhevelingstoeslag).
Ton, Spijkenisse
TEGENSTEMMERS
Gewone man
Voor grote bedrijven en 'grote heren' is het beter geworden, voor de gewone man
niet. De vele duizenden die tijdens de malaise in de schulden kwamen, zitten ook
nu nog in de puree. De hoge inkomens hebben het steeds beter, de gewone man
steeds slechter. Het is maar aan welke kan je van de lijn staat..
Marija Lazarevic, Rotterdam
Verslechtering
Krant opgezegd. Tijdschrift opgezegd. Zorgverzekering overgestapt en dekking
fors verminderd, toch flink duurder uit in vergelijking met oude systeem.
Autoverzekering geen all risk meer. Wel hogere gemeentelijke lasten. Geen
salarisverhoging (al vier jaar nullijn!) Geen vakanties de afgelopen drie jaar.
Ik zie alleen verslechtering.
J. van Loon, Arnhem

LOAD-DATE: December 29, 2006

LANGUAGE: DUTCH; NEDERLANDS

PUBLICATION-TYPE: Krant


                        Copyright 2006 AD NieuwsMedia BV
                              All Rights Reserved

                               2 of 66 DOCUMENTS



                              AD/Algemeen Dagblad

           20 December 2006 Wednesday 5:00 AM (Central European Time)

'Ik voelde me echt zó stom en dom'

BYLINE: MARK VAN DER WERF

SECTION: Pg. 9

LENGTH: 605 words


Eén blunder en heel Nederland kent Gonny

MARK VAN DER WERF
DEN HAAG
Haar partner had haar nog zo gewaarschuwd. ,,Leer de namen en gezichten van die
ministers toch uit je hoofd!'' En heus, Gonny van Oudenallen (49) deed haar
stinkende best. De flamboyante Amsterdamse, die in juli als eenvrouwsfractie de
plek van een opgestapt LPF-Kamerlid innam, printte stapels zwartwitfoto's van
bewindslieden uit. In een lange rij lagen ze op haar bureau.


,,Ik heb me suf geoefend,'' zegt ze. Toch ging het mis. En hoe! Op 24 oktober,
tijdens het wekelijkse vragenuurtje, wilde Van Oudenallen maar niet geloven dat
ze oog in oog stond met de minister van Volksgezondheid. ,,Ik wist zeker: dat is
niet Hoogervorst, maar minister Wijn,'' verklaarde ze haar blunder. ,,Geef toe,
die twee lijken op elkaar.'' Zo'n beetje alle media vielen over haar heen. En
fabrikant Pearle bood haar een nieuwe bril aan. Voor het oog van de camera's
hield Van Oudenallen zich groot. Maar achteraf durft ze best toe geven: ,,Ik
voelde me zó stom en dom. Aan het eind van de dag heb ik een paar traantjes
weggepinkt.''
Aan de andere kant: ,,Zonder diepe dalen bereik je ook geen hoge toppen.'' De
keerzijde is dat negentig procent van de Nederlanders nu weet wie Gonny van
Oudenallen is, stelt de oud-stewardess niet zonder tevredenheid vast. ,,En 'de
gewone man op straat' reageert vaak hartverwarmend. 'Joh, wij kennen al die
politici ook niet,' hoor ik dan.''
Tijdens het interview zwaaien sommige voorbijgangers spontaan. Van Oudenallen
wuift net zo enthousiast terug. ,,Tja, dat overkomt me nu. Opeens ben ik een
bekende Nederlander.'' Niet alleen omdat ze met haar rode coupe en mantelpakjes
een opvallende verschijning is, verzekert ze. ,,Mijn fans waarderen dat ik de
dingen duidelijk vertelde. 'Jou begrepen we tenminste,' zeggen ze.'' Van
Oudenallen kan zich er iets bij voorstellen. ,,Debatterende Kamerleden zijn net
ICT'ers die over een computerprogramma discussiëren. Zelf vinden ze het boeiend,
maar de buitenwereld snapt er niks van.''
Het kersverse Kamerlid kwam - in gewone mensentaal - met moties, amendementen en
liefst vijftig schriftelijke vragen. Het bleef niet allemaal onopgemerkt. Zo
wordt dankzij Van Oudenallen bekeken of IJmuiden versneld een tweede zeesluis
kan krijgen. En krijgt de website van Financiën een 'virtuele ideeënbus'.
,,Werkelijk uniek,'' noemt ze het resultaat van haar minifractie.
Na haar 'tropenmaanden' in de Kamer, noemt zij zich trots 'oud-parlementariër'.
,,Een titel die je rest van je leven mag dragen.'' Haar voormalige collega's op
het Binnenhof volgt ze nog steeds. Minister Verdonk bijvoorbeeld 'is toe aan
vakantie'. ,,Wat ze zegt klopt vaak, alleen komt het zo rottig uit haar strot.
Maar die Kamerleden zaten deze maand dan ook als een stel bloedhonden achter
haar aan.''
Gonny zelf is weer met haar reclamestudio Dreams Come True bezig. Als
ex-Kamerlid heeft ze recht op wachtgeld, en misschien dat ze er gebruik van
maakt tot haar bedrijfje goed draait. ,,Wees gerust, ik ga er integer mee om.
Geld is het laatste waarom ik de politiek in ben gegaan.''
Maakt Van Oudenallen ooit een politieke comeback? ,,Zeg nooit nooit. Ik hoor van
kenners dat ik een zetel zou kunnen halen.'' Maar eerst komt er een boek over
haar Haagse belevenissen. ,,Ik heb een dagboek bijgehouden en allerlei leuke
briefjes uitgewisseld met ministers en Kamerleden. Daar valt zeker iets leuks
van te maken.''
De titel is er al: De vrouw die een minister niet herkende.

Hoe is het nu met: Gonny van Oudenallen. De Amsterdamse zette de Tweede Kamer op
stelten, toen ze minister Hoogervorst niet herkende. 'Ik heb een paar traantjes
weggepinkt.'

LOAD-DATE: December 19, 2006

LANGUAGE: DUTCH; NEDERLANDS

PUBLICATION-TYPE: Krant


                        Copyright 2006 AD NieuwsMedia BV
                              All Rights Reserved

                               3 of 66 DOCUMENTS



                              AD/Algemeen Dagblad

            19 December 2006 Tuesday 5:00 AM (Central European Time)

Tot nu toe

SECTION: Pg. 12

LENGTH: 99 words


Met ruim 20.000 concubines waren de Chinese keizers kampioen veelwijverij, maar
ook voor de gewone man in het feodale China gold: hoe meer vrouwen en zonen, hoe
meer status.
Na de communistische revolutie van 1949 werd een 'moderne' huwelijksvorm de
enige toegestane relatie. Met de economische hervormingen sinds de jaren '80
kunnen steeds meer mannen zich een minnares (er-nai) veroorloven.
Sinds 2003 maakt de hervormde Chinese huwelijkswet buitenechtelijke seks
illegaal. Overspel is een wettelijke reden voor echtscheiding en bij een
scheiding gaat het vermogen van een man naar de echtgenote.

LOAD-DATE: December 18, 2006

LANGUAGE: DUTCH; NEDERLANDS

PUBLICATION-TYPE: Krant


                        Copyright 2006 AD NieuwsMedia BV
                              All Rights Reserved

                               4 of 66 DOCUMENTS



                              AD/Algemeen Dagblad

            19 December 2006 Tuesday 5:00 AM (Central European Time)

ALTERNATIEVEN - Geen verzekering? Organisaties bemiddelen bij conflicten

SECTION: Pg. 22

LENGTH: 269 words


Wie geen rechtsbijstandverzekering heeft, staat er zeker niet alleen voor. Tal
van organisaties zetten zich in voor burgers die zich juridisch gezien in het
nauw voelen gedreven:


De Nationale Ombudsman
Voor klachten over overheidsinstanties.
www.nationaleombudsman.nl
tel. 0800 - 33 55555

Stichting De Ombudsman
Adviseert over allerlei juridische kwestie en onderzoekt op grond van klachten
of wet- en regelgeving wel ten goede komt aan burgers. Heeft telefonisch
spreekuur (ma-vrij van 10.00 tot 13.30 uur).
www.deombudsman.nl
tel. 0900 - 6722 722 (€ 0,30 c/m)

Het Juridisch Loket
Gratis informatie en advies over juridische kwesties. Heeft 30 vestigingen in
het land waar spreekuren worden gehouden en is telefonisch bereikbaar (elke
werkdag tot 20.00 uur). Helpt burgers zonodig op weg naar gesubsidieerde
(inkomensafhankelijke) juridische bijstand
www.hetjl.nl
tel. 0900 - 8020

Sociaal raadsliedenwerk
Biedt kosteloos juridische ondersteuning aan 'gewone' burgers op een zeer breed
terrein. Op de website staan de contactgevens per regio.
www.sociaalraadslieden.nl
Geschillencommissies
Zo'n beetje elke bedrijfstak kent wel een geschillencommissie die bemiddelt bij
conflicten tussen bedrijven en consumenten. Op de website informatie over het
werk van de commissies en een lijst van de talrijke geschillencommissies die ons
land rijk is. Het bedrijf moet vaak wel zijn aangesloten bij de betreffende
commissie.
www.geschillencommissie.nl
tel: 070 - 3105310

Klachteninstituut Verzekeringen
De naam zegt het al. Klachten worden voorgelegd aan de Ombudsman Verzekeringen
of aan de Raad van Toezicht Verzekeringen.
www.klachteninstituut.nl

LOAD-DATE: December 18, 2006

LANGUAGE: DUTCH; NEDERLANDS

PUBLICATION-TYPE: Krant


                        Copyright 2006 AD NieuwsMedia BV
                              All Rights Reserved

                               5 of 66 DOCUMENTS



                              AD/Algemeen Dagblad

            7 December 2006 Thursday 5:00 AM (Central European Time)

Beurs Miljonair Fair Deze beurs is zeker niet voor iedereen. Allereerst is het
toegangskaartje duur. Vervolgens....

SECTION: Pg. 22

LENGTH: 945 words


Beurs
Miljonair Fair
Deze beurs is zeker niet voor iedereen. Allereerst is het toegangskaartje duur.
Vervolgens hangt aan alles wat te koop is een stevig prijskaartje. Dit is dan
ook de 'huishoudbeurs voor de rijken'. Van de spullen die daar verkocht worden,
kan de gewone Nederlander alleen maar dromen. Het duurste bed ter wereld van
50.000 euro, de duurste gordijnen van 55.000 euro per strekkende meter en de
snelste motor. De RAI stroomt weer vol met extreem luxe artikelen en heel veel
rijke mensen.


Do 7 t/m ma 11 dec, RAI, Amsterdam. www.miljonair.nl
Kerstcrea Fair
Kijken, kopen, proeven of meedoen. Op de Kerstcrea Fair kan het allemaal. In het
Beursgebouw van Eindhoven is de kerstsfeer al aanwezig en zijn veel
kerstartikelen te koop. Ook kan iedereen meedoen met workshops. Bijvoorbeeld die
van het Kerstkooktheater. Daar zijn de koks van het Nederlands Elftal, Johan
Klein Gebbink en Siepko Luttjeboer, gastheer. Zij leren hoe je binnen zeer korte
tijd de lekkerste gerechten op tafel kunt zetten. Handig met kerst, niet?
Do 7 t/m zo 10 dec, Beursgebouw, Eindhoven. www.hagen.nl
Tentoonstelling
Striptease
Normaal gesproken trekt het Stripmuseum graag jonge bezoekertjes. Bij Striptease
is dat even anders. Erotiek in strips is het onderwerp en de tentoonstelling is
daarom alleen geschikt voor bezoekers boven de 18. Met de onderwerpen Franse
strips voor volwassenen, gay comics en 'parodie en plagiaat' wordt de rol van
erotiek in de stripwereld duidelijk. De tentoonstelling wordt in een afgesloten
ruimte gehouden. Zo kunnen bezoekers zonder interesse voor Striptease er
gemakkelijk aan voorbij lopen.
Vanaf di 12 dec, Stripmuseum, Groningen. www.stripmuseum.nl
Document Nederland
Dit jaar gaat de fototentoonstelling van Document Nederland over armoede in ons
land. Fotograaf Geert van Kesteren zocht de verborgen armoede op in wijken van
grote steden én op het platteland. Hij portretteerde voedselbanken, tiener- en
bijstandsmoeders, kanslozen op de arbeidsmarkt, WAO'ers en mensen met schulden.
Hij stelde zichzelf daarbij de vraag: wie zijn deze mensen en hoe leven zij? De
mensen op zijn beelden leven letterlijk onder het minimum en komen daardoor ook
sociaal buitenspel te staan. Met zijn serie schetst de fotograaf een schrijnend
beeld van armoede in ons rijke land.
Za 9 dec t/m 4 mrt 2007, Huis van Marseille, Amsterdam. www.rijksmuseum.nl
Muziek
Jan Vayne en Louis van
Dijk met Urker mannen
Het Urker Mannen Ensemble geeft samen met sterpianisten Jan Vayne en Louis van
Dijk een optreden. Het ensemble bestaat uit twaalf zangers met grote ervaring
als koorzanger. Hun zang wordt begeleid door de twee pianisten, die allebei op
een vleugel spelen. De combinatie zal zorgen voor een spannend en afwisselend
kerstconcert.
Ma 11 dec, Grote- of St. Jankerk, Gouda. www.ukermannenensemble.nl
Grote Prijs van Nederland
Met Jawat!, Roosbeef en Silence is Sexy als winnaars van de vorige editie, lijkt
de vloek nu eindelijk voorbij. Alle bands hebben een volle agenda en houden
media-aandacht. En dat, terwijl de jaren ervoor winnaars van de Grote Prijs van
Nederland vaak snel in de vergetelheid raakten. Of er deze editie weer van die
talenten boven komen drijven, zal zaterdag moeten blijken. In drie categorieën -
singer-songwriter, pop-rock en hiphop-RnB - strijden bands, zangers en
zangeressen om de grootste popprijs van Nederland. Indrukwekkend zijn bij
voorbaat al de loepzuiver zingende Signe Tollefsen, de ambachtelijke liedjes van
folkmuzikant Lucky Fonz lll én de catchy rock van Believeisadoubt; stuk voor
stuk acts die veel optreden.
Za 9 dec, Melkweg, Amsterdam. www.grolschgroteprijs.nl
Cabaret
Ernst van der Pasch
Het vijfde programma van cabaretier Ernst van der Pasch is een real-life soap
over hoe het leven had kunnen zijn. In het dagelijkse bestaan is het goed dat er
mensen zijn die het overzicht behouden. Besluitelozen een schop onder de kont
geven, troost bieden aan zij die verdriet hebben en relativering aan hen die
zwaarmoedig zijn: Ernst van der Pasch doet dat niet. Hij is net zo stuurloos,
zwaarmoedig en verdrietig als de rest. Hij kan er alleen prachtig over
vertellen.
Za 9 dec (première), Kleine Komedie, Amsterdam. Do 14 dec, Arsenaaltheater,
Vlissingen. Za 16 dec, Ons Gebouw, Bolsward. 6 jan, De Verbeelding, Purmerend.
Meer data op www.ernstvanderpasch.nl
Evenement
IJssculpturen Festival
Op het Stadhuisplein in Eindhoven is binnenkort alleen maar ijs te zien. In een
ijskoude ruimte zijn kolossale blokken ijs bewerkt tot prachtige ijssculpturen.
Dit jaar is de ruimte in vieren gedeeld. In het Barok Paleis komen de figuren
uit sprookjes als Belle en het Beest, De Kikkerkoning, De Kleren van de Keizer
en De Gelaarsde Kat bijna tot leven. In het Romaanse Spookslot zijn de
slechteriken in sprookjes zien. Hier zie je trollen, heksen, spoken, monsters en
draken. In het Rozenkasteel draait het vervolgens om sprookjes waarin kastelen
voorkomen zoals Doornroosje. Tot slot eindigt de tocht in het bos en met de
sprookjes die daarmee verbonden zijn. Met natuurlijk Sneeuwwitje, Hans en
Grietje en Roodkapje.
Za 9 dec t/m zo 4 feb, Stadhuisplein, Eindhoven. www.eindhoven.nl
Ballet
Notenkraker en
Muizenkoning
De balletvoorstelling De Notenkraker en de Muizenkoning begint met een groot
feest, wordt daarna spannend en loopt uiteindelijk goed af. Daarom is dit erg
leuk voor kinderen, al heeft het ook de volwassen balletliefhebber veel te
bieden. De voorstelling is fantasierijk en ontroerend met kleurrijke
volksdansen. De prachtige kostuums en de muziek van meestercomponist Tsjaikovski
maken het feest van dans en muziek compleet.
Za 9 dec t/m 1 jan, Het Muziektheater, Amsterdam. Voor precieze data en tijden
zie www.nationaleballet.nl

LOAD-DATE: December 6, 2006

LANGUAGE: DUTCH; NEDERLANDS

PUBLICATION-TYPE: Krant


                        Copyright 2006 AD NieuwsMedia BV
                              All Rights Reserved

                               6 of 66 DOCUMENTS



                              AD/Algemeen Dagblad

           29 November 2006 Wednesday 5:00 AM (Central European Time)

Smullen met Shane en Freddie Culthelden, seks, drugs en rock 'n roll hebben de
Engelse elitesport cricket een totaal andere uitstraling gegeven. Maar niet
eerder was de sport zo populair.

BYLINE: MARCEL VAN;DER KRAAN

SECTION: Pg. 8

LENGTH: 1050 words


- 'Die meiden konden hun verhaal doen, was m'n eigen schuld.' Cricketheld Shane
Warne - 'Ik kan in elke pub gratis drinken sinds de Ashes-zege.' Freddie
Flintoff -

MARCEL VAN
DER KRAAN
ROTTERDAM/BRISBANE

De touroperators maakten de voorbije maanden overuren. Meer dan 45.000 Engelse
cricketfans boekten vluchten naar Australië en legden hotels voor dertig of
veertig nachten vast. De helft heeft niet eens een kaartje voor hét
cricketevenement The Ashes, maar hoopt daar alsnog aan te komen. Een Arena of
een Kuip vol supporters die zes weken vakantie opnemen om aan de andere kant van
de wereld hun crickethelden te steunen. Het is het levende bewijs dat de sport
op alle fronten scoort.


Vorige week donderdag barstte het cricketgeweld los, op 6 januari eindigt het
pas. Voor de leek zou je kunnen stellen dat The Ashes een WK-finale tussen de
voetballanden Nederland en Brazilië is die in anderhalve maand vijf keer wordt
gespeeld en elke keer dagenlang duurt.
Voor de fanatieke cricketvolgers is de strijd om The Ashes het ultieme
sportevenement, dat qua spanning, techniek en fascinatie het voetbal ver voorbij
streeft.
In Engeland is het totale levensritme verstoord, omdat miljoenen fans nachten
opblijven om elke bal op het wicket (de drie houten paaltjes) te volgen. In
Australië ligt op piekmomenten het openbare leven stil.
Waar het Engelse voetbalelftal met sterren als David Beckham, Frank Lampard en
John Terry al jaren ver boven het Australische team uitstak, is het in het
cricket juist andersom. Daarom werd het veroveren van The Ashes in 2005 als een
van de grootste cricketsensaties beschouwd. Voor eigen publiek stuntte Engeland
en deze winter mogen de 'Aussies' revanche nemen.
Maar wat het cricket, en de strijd tussen Engeland en Australië in het
bijzonder, vooral populair heeft gemaakt is de komst van topspelers met de
uitstraling van popsterren of voetbalhelden. Australië kreeg de voorbije jaren
met Shane Warne, de beste spinbowler ter wereld, een type George Best op het
podium. Goddelijk in de ogen van het vrouwelijk publiek, boeiend en briljant als
cricketer voor de mannen.
Engeland lanceerde op zijn beurt Andrew 'Freddie' Flintoff. Type David Beckham.
Getrouwd met een prachtige vrouw, een icoon voor miljoenen kinderen die in
Groot-Brittannië cricket spelen en multi-miljonair dankzij grote bedrijven die
hem overladen met sponsordeals.

Tot genot van de media en met name de tabloids leveren deze crickethelden, met
in hun spoor nog een aantal smaakmakers, voortdurend showbiz- en
schandaalverhalen op. Australiër Warne houdt er al jaren, net als George Best in
zijn hoogtijdagen als voetballer, een onvoorstelbare hoeveelheid vriendinnen op
na, die hem telkens in problemen brengen.
Als profcricketer speelde hij in de zomer (wanneer het in Australië winter is en
het seizoen stilligt) competitie voor een Engelse ploeg. Ver van huis, waar zijn
echtgenote Simone met de kinderen achterbleef, waren de verleidingen voor de
blonde Warne groot.
Anderhalf jaar geleden was voor zijn vrouw de maat vol, toen de Daily Mirror
voor de zoveelste keer foto's publiceerde van haar man, die naakt in bed lag met
twee fotomodellen. Daarnaast stond het 'exclusieve' verhaal afgedrukt van beide
dames, die vertelden dat Shane Warne tussen de lakens zo mogelijk nog beter was
dan op de cricketmat.
Het grote publiek smult en het doet nauwelijks afbreuk aan zijn populariteit. In
de jaren daarvoor was Warne ook al betrapt op het gebruik van drugs en doping.
Hij werd een jaar geschorst, zag op de avond voor de start van de vorige Ashes
zijn huwelijk definitief stranden, maar telkens keert hij ijzersterk terug.
Daarbij oogst hij bewondering door zijn formidabele prestaties. In zijn carrière
heeft hij al meer dan 650 wickets op zijn naam staan. Vergelijk de 37-jarige
Warne met Romario die op weg is naar de 1000 doelpunten in zijn carrière.

Warne weet dat hij de gemoederen bezig houdt. ,,Seks, drugs en rock 'n roll. Ik
heb het allemaal gezien en meegemaakt. Het hoort bij mijn leven. Ik heb de prijs
ervoor betaald. Ik heb staan janken als een kleine jongen toen mijn vrouw met de
kinderen op het vliegtuig stapte en me achterliet in Londen. Mijn grootste bezit
in de wereld ben ik kwijtgeraakt. Ik zou veel jonge cricketers willen
waarschuwen voor de gevaren van de sport als je succesvol bent. Maar ik klaag
niet. Ik heb het allemaal zelf veroorzaakt. Al die meiden konden hun verhaal
doen in de pers omdat ik ze heb toegelaten in mijn leven.''
Voor het grote publiek werd duidelijk dat het elitaire cricket ook zijn
menselijke trekjes heeft. De sport kwam de afgelopen jaren steeds dichter bij
het gewone volk te staan. Freddie Flintoff, de Engelse cricketheld, veroverde de
harten van de natie door na het winnen van de laatste Ashes bij de ontvangst op
Buckingham Palace 's morgens dronken op het bordes van koninging Elisabeth te
verschijnen.
Na het slaan van de laatste bal had hij besloten de hele nacht feest te vieren.
Met een sigaar in de mond en een halve liter bier in de hand zat hij 's morgens
om acht uur in het zonnetje op de stoep van het hotel. ,,Het prettige van The
Ashes winnen is dat ik in elke pub nu gratis kan drinken.'' Gevolgd door
BBC-camera's vertrok hij met de rest van de ploeg in een open bus door de
volgepakte straten van Londen naar de koningin.

De 29-jarige Flintoff is nu captain van het Engelse team in Australië en heeft
de sport meer uitstraling bezorgd dan al zijn voorgangers in de 25 jaar
daarvoor.
Hoewel de voetballers nog altijd meer verdienen, strijken de cricketers van
Australië en Engeland opeens ook miljoenen op. Ze zijn interessant geworden voor
de commercie. Flintoff verdient bij zijn team een half miljoen euro per jaar,
maar met sponsorcontracten stroomt er nog eens twee miljoen per seizoen binnen.
Shane Warne verdient zelfs het dubbele van dat bedrag.
Steve Martin, directeur van marketingbureau M&C Saatchi Sport & Entertainment,
vertelt dat Warne en Flintoff nu al levende legendes zijn. ,,Er zijn zo veel
grote bedrijven die jaren hebben gewacht op grote sporthelden die niet uit het
voetbal komen,'' aldus Martin.
,,David Beckham verdient twintig miljoen per jaar. Zo ver komen de cricketers
nog niet, maar cricket is 'hot'. Deze jongens hebben het cricket bij een veel
groter publiek gebracht.''

Shane Warne, beste bowler ter wereld.

LOAD-DATE: November 28, 2006

LANGUAGE: DUTCH; NEDERLANDS

PUBLICATION-TYPE: Krant


                        Copyright 2006 AD NieuwsMedia BV
                              All Rights Reserved

                               7 of 66 DOCUMENTS



                              AD/Algemeen Dagblad

          22 November 2006 Wednesday 10:23 AM (Central European Time)

Brieven

SECTION: Pg. 2

LENGTH: 442 words


Stabiliteit
Wie wil er terug naar 'af' met een linkse regering? Juist nu het economisch
beter gaat en, minstens even belangrijk, de normen en waarden terugkeren in onze
samenleving. Een terugval kunnen we ons niet veroorloven. Nederland heeft een
voorbeeldfunctie in Europa doordat we geleerd hebben van onze fouten, en het is
onze plicht nu te kiezen voor stabiliteit en zekerheid.


Martijn Suurmond, Monster.
Weet u nog?
Weet u nog aan welke regeringspartijen we het inkomensverschil tussen december
en januari te danken hebben. En dan denk ik speciaal ook aan AOW-ontvangers met
een aanvullend pensioen. Weet u ook nog wie het almaar duurder wordende
ziektekostenstelsel erdoor heeft gedrukt? Iets om over na te denken bij het
stemmen.
W. Godee, Barendrecht.
Sociaal?
De SP heeft een sociale uitstraling en zegt waar het op staat. Dit spreekt
mensen aan. Dit verklaart de enorme groei van de partij. De SP vergeet alleen
dat het geld eerst verdiend moet worden en dan pas kan worden verdeeld. We
kunnen wel iedereen geld geven, maar waar halen we het vandaan? Bezuinigen op
defensie? Laat de rest van de wereld maar stikken als men het daar moeilijk
heeft. Is dat sociaal?
Wouter Struijk, Hekelingen.
Democratisch
Als Jan Marijnissen er in slaagt behoorlijk wat 'democratische arbeiders' op
zich te laten stemmen, krijgen we de oude, vertrouwde S(DA)P van vroeger weer
terug en kan er, met de PvdA, een totaal nieuwe, leuke en linkse meerderheid
ontstaan die gaat regeren. Beide topfuncties, minister-president en vice-premier
zijn dan ook geen probleem meer.
Peter Raadsen, Rilland (Zeeland).
Partij v/d Dieren
Sinds de opmars van de Partij voor de Dieren lopen veel andere politieke
partijen zich opeens warm voor het onderwerp en beloven allerlei moois voor
dieren, maar 'vergeten' na de verkiezingen dat waar te maken. Juist daarom is
het zo belangrijk dat de PvdD in de Tweede Kamer komt: zij kan de kar trekken
voor een beter dierenwelzijn en de andere partijen herinneren aan wat ze hebben
beloofd.
M.L. Swaans, Rotterdam.
Weinig tijd
We hebben nog maar weinig tijd om iets zinvols te doen tegen de oprukkende
milieuproblemen. In de programma's van de politieke partijen is dit
belangrijkste onderwerp nauwelijks terug te vinden. Wat is de zin van beloften
die door het dichterbij komen van ernstige problemen helemaal niet uitgevoerd
kunnen worden.
Ad Koene, Wassenaar.
Armoedebeleid
Jan Modaal en lagere klasse arbeidsbevolking hebben fiscaal flink ingeleverd en
hun sociale voorzieningen zijn stevig afgebroken. Geef uw stem aan Bos of
Marijnissen. Dieper dan onder het kabinet Balkenende kunnen wij - fiscaal en
sociaal gezien - niet zakken.
J. Rommers, Wouw.

LOAD-DATE: November 22, 2006

LANGUAGE: DUTCH; NEDERLANDS

PUBLICATION-TYPE: Krant


                        Copyright 2006 AD NieuwsMedia BV
                              All Rights Reserved

                               8 of 66 DOCUMENTS



                              AD/Algemeen Dagblad

           18 November 2006 Saturday 5:00 AM (Central European Time)

,,Wij als Surinamers met onze inslag, zouden die knieval voor de bondscoach
nooit hebben....

SECTION: Pg. 20

LENGTH: 362 words


,,Wij als Surinamers met onze inslag, zouden die knieval voor de bondscoach
nooit hebben gemaakt.''
Ronald Koorndijk, vice-voorzitter van de Surinaamse Voetbalbond (SVB), in NRC
Next over de terugkeer van Seedorf in Oranje.



,,Hij had hetzelfde moeten doen als Van Nistelrooy: zich niet meer beschikbaar
stellen onder deze bondscoach. Dat is onze mentaliteit. Maar Clarence heeft een
Europese mentaliteit.''
Nogmaals Koorndijk.

,,We zijn niks en dat doet pijn. Verandering is broodnodig, want slechter kan
niet.''
Voormalig topvoetballer Paul van Himst in Het Laatste Nieuws over de malaise van
het Belgisch elftal.

,,Ik weet dat het soms moeilijk is voor een trainer, maar waarom zit Thomas
Buffel niet in de groep?''
Nogmaals Van Himst.

,,Het is een klotesituatie, maar het haalt niet uit om iedereen af te breken,
dan wordt de druk alleen maar groter.''
Voormalig bondscoach van België, Georges Leekens in het Nieuwsblad.
,,Het cultuurtje hier (bij Heerenveen, red.) bevalt me. Ik ken nu al iedereen
bij deze club, bij Feyenoord liep je langs mensen heen omdat je ze nog nooit had
gezien. Daar is het één groot bedrijf, hier één grote familie.''
Heerenveen-speler Gianni Zuiverloon in VI.

,,Die gasten zijn de de dertig dan gepasseerd en moeten spelen met jongens van
twintig. Lijkt me stug. Voor ons team zou het super zijn, maar de kans dat we
met SC Heerenveen vierde worden, acht ik groter dan dat zij meegaan naar
Peking.''
Nogmaals Zuiverloon, over de mogelijkheid dat Van Bommel, Van Nistelrooy en
Seedorf voor het Olympisch elftal zullen uitkomen.

,,Ik ben hard voor mezelf, niet voor anderen. Voor anderen heb ik een
hulpverleners-instinct. Niemand mag van mij over zijn grens gaan, alleen ik.''
Judoka Nynke Klopstra in de Volkskrant. Ze is gestopt na een carrière vol
blessures en ontberingen.

,,Bij sommige wedstrijden wordt 14 euro entree gevraagd. En dat terwijl
veldrijden een sport voor de gewone man is. Die gewone man klaagt bij de
kassa.''
Columnist en voormalig veldrijder Adrie van der Poel in Aktueel.

,,Een Formule 1-wagen? Dat is geen auto.''
Motorcoureur Valentino Rossi na een test met de DTM-Mercedes van Mika Häkkinnen.
Eerder testte hij al in een Formule 1-auto.

LOAD-DATE: November 17, 2006

LANGUAGE: DUTCH; NEDERLANDS

PUBLICATION-TYPE: Krant


                        Copyright 2006 AD NieuwsMedia BV
                              All Rights Reserved

                               9 of 66 DOCUMENTS



                              AD/Algemeen Dagblad

           16 November 2006 Thursday 5:00 AM (Central European Time)

Huisvrouw leest de elite de les

BYLINE: FRANS BOOGAARD

SECTION: Pg. 9

LENGTH: 534 words


'We hebben echt geen tijd te verliezen'

FRANS BOOGAARD
BRUSSEL
Het begon met haar zoon, die haar meenam naar Al Gore's klimaatfilm. Het
apocalyptische toekomstbeeld uit An Inconvenient Truth greep haar zó bij de
keel, dat zij Gore's oproep tot bewustmaking heel letterlijk nam. Ze huurde twee
zalen in het grootste bioscoopcomplex van Brussel af en nodigde de hele
Belgische regering en zakenwereld uit. Meer dan tweehonderd opiniemakers, onder
wie premier Guy Verhofstadt, gingen op haar uitnodiging in en kwamen diep onder
de indruk weer buiten.


Margaretha Guidone was in België op slag een bekende naam, gisteravond breidde
ze haar faam uit tot de hele, steeds warmer wordende aardbol. In Nairobi mocht
ze op de twaalfde wereldklimaatconferentie als enige niet-bewindspersoon een
zaal toespreken met duizenden klimaatspecialisten en leiders uit 189 landen.
,,Recht uit het moederhart,'' laat ze uren vóór haar toespraak weten. ,,Als we
de wereld een beetje behoorlijk aan onze kinderen en kleinkinderen willen
nalaten, hebben we echt geen tijd te verliezen.'' De Belgische milieuminister
Bruno Tobback stond haar zijn spreektijd af en zelfs zijn hotelkamer. Hijzelf
sliep op een veldbed. ,,In plaats van de honderd-en-zoveelste toespraak van een
minister voor te lezen, laat ik liever een 'echt mens' aan het woord,'' vertelde
hij aan Het Laatste Nieuws.
Margaretha Guidone is Nederlandse. ,,Ik kom uit Helmond, heb daar ook op school
gezeten. We hadden er een docent, meneer Moor, die ons mee de natuur in nam. Ik
denk dat zijn lessen aan de basis liggen van mijn liefde voor de natuur,''
vertelt ze vanuit Kenia. Haar ouders woonden in België, zelf trok ze er 22 jaar
geleden naar toe. Ze woont in Kapellen, vlak bij Antwerpen, en is daar heel
tevreden over. ,,België is tenminste écht een democratie. Er wordt naar je
geluisterd. De mensen zijn er niet arrogant.'' Zoals in Nederland? ,,Dat zegt
u!''
De massaliteit van de top in Nairobi verrast, maar intimideert haar niet. ,,Ik
heb altijd geleerd: niemand is minder dan ik, niemand is meer dan ik, en daar
probeer ik me ook hier aan te houden. Weet je dat ik zelfs méér aandacht krijg
dan de meeste politici? Dat komt omdat ík, gewone huisvrouw, de uitzondering
ben!'' In haar speech wil ze de politieke elite aanspreken, maar ook de gewone
burger. ,,Wij zijn allemaal consument, allemaal verantwoordelijk. We kúnnen
minder stroom gebruiken, we kúnnen eisen dat de industrie schonere auto's maakt.
Gewoon bij alles wat je doet twee keer nadenken en vooral niet depressief
worden, want dan komen we er zeker niet uit.'' Ook voor president Bush, die in
2001 brak met het VN- klimaatbeleid, heeft ze een boodschap. ,,Ik roep hem op:
snel uw handtekening zetten! We moeten niet alleen een globale economie krijgen,
maar ook een globale ecologie.'' Haar studie van natuurgeneeswijzen moet haar
helpen haar zenuwen in bedwang te houden, want tot gisteravond telde haar
grootste publiek veertig man. Ferm: ,,Maar het klimaat is het waard!''

INTERVIEW Vorige maand nog was ze een onbekende huisvrouw in Antwerpen,
gisteravond sprak ze op de wereldklimaatconferentie in Kenia presidenten en
ministers uit 189 landen toe. Margaretha Guidone vecht voor Moeder Aarde.

LOAD-DATE: November 15, 2006

LANGUAGE: DUTCH; NEDERLANDS

PUBLICATION-TYPE: Krant


                        Copyright 2006 AD NieuwsMedia BV
                              All Rights Reserved

                               10 of 66 DOCUMENTS



                              AD/Algemeen Dagblad

            10 November 2006 Friday 5:00 AM (Central European Time)

Le Pen: Ik ben als een onzichtbare Zorro

BYLINE: FRANK RENOUT

SECTION: Pg. 13

LENGTH: 177 words


FRANK RENOUT
PARIJS

Met zijn 78 jaar rijdt hij geen paard meer. En hij is gebrild in plaats van
gemaskerd. Maar toch, de Franse extreem-rechtse politicus Jean-Marie Le Pen
noemt zichzelf 'de Zorro van de Franse politiek'.


,,Zorro is de verspreider van rechtvaardigheid die je nooit ziet. Soms hoor je
alleen zijn paard voorbij galopperen of zie je zijn schaduw in de nacht,'' aldus
Le Pen in een interview met de Britse krant Financial Times. En zo ziet de
Franse politicus zichzelf kennelijk ook: vechtend voor de gewone man. En
praktisch onzichtbaar. ,,Ik ben een politiek raadsel,'' zegt hij over de media
in Frankrijk die hem praktisch boycotten. ,,Ik ben nooit op de radio, nooit op
televisie (...) en toch win ik miljoenen stemmen.''
Jean-Marie Le Pen schopte het vijf jaar geleden tot de tweede ronde van de
presidentsverkiezingen. Op dit moment kan hij rekenen op de steun van vijftien
procent van de kiezers. Over vijf maanden worden in Frankrijk
presidentsverkiezingen gehouden. De grootste kanshebber is de rechtse minister
Nicolas Sarkozy (Binnenlandse Zaken).

LOAD-DATE: November 9, 2006

LANGUAGE: DUTCH; NEDERLANDS

PUBLICATION-TYPE: Krant


                        Copyright 2006 AD NieuwsMedia BV
                              All Rights Reserved

                               11 of 66 DOCUMENTS



                              AD/Algemeen Dagblad

            4 November 2006 Saturday 5:00 AM (Central European Time)

Lezerspanel

SECTION: Pg. 3

LENGTH: 183 words


Bos buigt voor Balkenende, Bos toont ontzag voor het gezag van Balkenende. Bos
lijkt zich bewust van zijn tweede plek. Zijn kleding oogt slordig. En dan de
lichaamstaal. Bos oogt wat wanhopig, is snel geïrriteerd en lijkt vooral gelijk
te willen hebben.


Leo Boekesteijn,
Westland

Zo te merken leeft Balkenende in een ander Nederland dan ik. Ontmoet hij wel
eens echte mensen?
Gelukkig is daar Bos. Die wel weet wat er in de samenleving leeft en hoe de
tweedeling op alle fronten oprukt. Bos mag zich waarmaken van mij.
Jan Slagter,
Alphen aan den Rijn

Bos is verbaal sterker dan Balkenende. Het taalgebruik van Bos ligt dichter bij
de gewone man. De gezondheidszorg is ziek, de verschillen tussen arm en rijk
worden groter. Dat zelfgenoegzame toontje van JP vind ik stuitend. Bos is de
winnaar.
Ria Kuipers-Andrea, Moordrecht

Helaas bestond dit debat grotendeels uit een herhaling van zetten. In ontelbare
radio-en tv-programma's worden al wekenlang dezelfde argumenten en standpunten
gewisseld. Tot de verkiezingen weet de burger niet wat hij werkelijk van het CDA
en de PvdA kan verwachten.
J.C. van Herk, Pesse

LOAD-DATE: November 3, 2006

LANGUAGE: DUTCH; NEDERLANDS

PUBLICATION-TYPE: Krant


                        Copyright 2006 AD NieuwsMedia BV
                              All Rights Reserved

                               12 of 66 DOCUMENTS



                              AD/Algemeen Dagblad

            2 November 2006 Thursday 5:00 AM (Central European Time)

Napels in de greep van bendegeweld - Twaalf doden in tien dagen

BYLINE: AART HEERING

SECTION: Pg. 17

LENGTH: 284 words


AART HEERING
ROME
Een oorlog tussen bendes van de camorra, de Napolitaanse maffia, heeft in tien
dagen twaalf doden geëist. De regering spreekt van een noodtoestand en zendt
duizend man politie extra naar Napels. Premier Prodi, die vandaag een bezoek
brengt aan de getroffen stad, overweegt het leger in te zetten.


Het geweld maakt een einde aan een betrekkelijk rustige periode met 'slechts'
twintig moorden in het eerste half jaar van 2006 tegen 38 in dezelfde periode
vorig jaar. In de meeste gevallen gaat het om afrekeningen binnen het
Napolitaanse gangstermilieu. Dat geldt bijvoorbeeld voor de 36-jarige Rodolfo
Pacillo, op wie twee schutters dinsdagmiddag een vol magazijn leegden. En de
twee mannen, die een paar uur later op straat voor een legerkazerne de dood
vonden, behoorden tot een clan die vrijdag in Napels zelf nog een concurrent uit
de weg had geruimd.
,,Het geweld in Napels slaat ook over op anderen die niets met de camorra hebben
te maken,'' waarschuwt burgemeester Rosa Russo Jervolino.
Zij doelt daarbij op de 16-jarige jongen die vorige week een twee jaar oudere
liefdesrivaal doodstak en een ander zwaar verwondde.
Gewone burgers zijn bang om te worden getroffen in vuurgevechten tussen
gangsters, terwijl de golf van geweld ook funest dreigt te worden voor het
toerisme, dat in de afgelopen jaren de weg naar Napels juist had gevonden.
Daarom wil Prodi nu samen met de stedelijke autoriteiten een actieplan tegen de
camorra opstellen. De extra agenten zijn welkom, maar het aanbod van soldaten is
omstreden. Volgens de chef van de Napolitaanse anticamorra brigade, Franco
Roberti, haalt het militariseren van de stad niets uit en heeft hij veel meer
aan een groep kundige speurders.

LOAD-DATE: November 1, 2006

LANGUAGE: DUTCH; NEDERLANDS

PUBLICATION-TYPE: Krant


                        Copyright 2006 AD NieuwsMedia BV
                              All Rights Reserved

                               13 of 66 DOCUMENTS



                              AD/Algemeen Dagblad

            24 October 2006 Tuesday 5:00 AM (Central European Time)

MARIEKE HENSELMAN - Private bangmaker jaagt ons op kosten

SECTION: Pg. 24

LENGTH: 325 words


De hypotheekrenteaftrek is een heikel punt bij de komende verkiezingen. Sommige
partijen (CDA en VVD bijvoorbeeld) werven: stem op ons, wij blijven er van af.
Andere hebben gematigde plannen (PvdA, GroenLinks, ChristenUnie), geen enkele
partij wil de aftrek helemaal afschaffen. PvdA , SP en ChristenUnie willen de nu
geldende maximale 52 procent aftrek verlagen naar 42 procent. De PvdA en de
ChristenUnie willen aan bestaande hypotheken niets veranderen (onthoud dat!) en
de beperking geleidelijk invoeren voor hoge hypotheken. De SP wil alléén aftrek
bij hypotheken tot maximaal 350.000 euro. Wel zo eerlijk. Als je een veel hogere
hypotheek kunt betalen, waarom zou vadertje staat je dan subsidiëren? In elk
geval, voor de gewone man en vrouw geen reden om bang te zijn. Angst is nooit
een goede raadgever. Niet bij verkiezingen en niet bij geldzaken.


Maar Jerry Langelaar, 'private banker', of liever gezegd 'private bangmaker'
doet niet anders. Bij diverse tv-programma's komt hij uitleggen wat wij moeten
vrezen. Tekort aan pensioen, stijgende rente, tegenvallende
beleggingsresultaten, het niet kunnen betalen van een tweede huis. En met de
verkiezingen in zicht voorspelt hij dat door de afschaffing van de
hypotheekrenteaftrek de maandlasten van een hypotheek van drie ton zomaar kunnen
verdubbelen. Volstrekt onwaar, zelfs als we een iets linksere regering krijgen
zou er voor díe hypotheek niets veranderen. Maar Langelaar zegt dat je 'gek kunt
worden van de onzekerheid' en komt met zijn recept. Over álle bovengenoemde
problemen heeft hij een boekje geschreven met steeds de oplossing: die
vermaledijde beleggingshypotheek, af te sluiten bij zijn club. Die
beleggingshypotheek die volgens onderzoek van de AFM peperduur is voor de
klanten de verkopers laat binnenlopen, terwijl ze onvoldoende en soms onjuist
informatie vertrekken over de kosten en risico's. Zullen we hén eens bang maken
en allemaal links stemmen?
Reageren: Marieke@ad.nl

LOAD-DATE: October 23, 2006

LANGUAGE: DUTCH; NEDERLANDS

PUBLICATION-TYPE: Krant


                        Copyright 2006 AD NieuwsMedia BV
                              All Rights Reserved

                               14 of 66 DOCUMENTS



                              AD/Algemeen Dagblad

            24 October 2006 Tuesday 5:00 AM (Central European Time)

Uitvindingen op Hollandse bodem

BYLINE: LEONIE NAAKTGEBOREN

SECTION: Pg. 29

LENGTH: 306 words


LEONIE NAAKTGEBOREN

Een loopkruk met opstamechanisme. Het is ontzettend handig, maar nooit eerder
kwam iemand op het idee om het ook echt te maken. Totdat Het beste idee van
Nederland van start ging.


In dit programma kunnen gewone burgers hun originele, creatieve en praktische
uitvindingen laten zien aan een jury. Degene met de beste ingeving krijgt 10.000
euro en zijn idee wordt in productie genomen. ,,Het is leuk om te zien hoe
creatief mensen zijn,'' vertelt presentatrice Karlein Nolet.
En dat er genoeg creatieve geesten in Nederland zijn, blijkt wel uit het aantal
aanmeldingen: maar liefst 1700.
Het is voor het eerst dat iedereen zich mag inschrijven. En niet alleen
studenten, zoals het geval was bij de vorige edities.
Van alle inzendingen doen er tweehonderd mensen mee aan de show. Vanavond is de
derde voorronde. De Stichting Het beste idee van Nederland werkt mee aan de
uitzendingen. ,,Zij helpen de mensen die niet de knowhow hebben om aan de slag
te kunnen met hun product.''
Het is de derde keer dat het programma op de buis komt. Eerdere winnaars waren
onder meer een bloementasvaas: een tas waar een bloemetje in past en die ook nog
eens handig is om mee te nemen op de fiets.
Voor Nolet is dit programma iets heel anders dan haar vorige presentatieklus:
Veronica's Mission Impossible. Een avontuurlijke zoektocht, samen met twee
vriendinnen, naar acteur Tom Cruise.
,,Dat was te gek om te doen. Het leek een soort achtbaan. Je komt overal en je
loopt tussen de sterren. Het beste idee van Nederland is een serieus programma.
Hier leer ik de kneepjes van het vak. Je moet goed letten op je taalgebruik,''
zegt Nolet. ,,Wat zeg ik, hoe beweeg ik? Het is soms moeilijk om met jezelf
geconfronteerd te worden, maar zo leer je wel hoe je een volwaardige
presentatrice wordt.''

Het beste idee van Nederland, 22.10 uur, Veronica.

LOAD-DATE: October 23, 2006

LANGUAGE: DUTCH; NEDERLANDS

PUBLICATION-TYPE: Krant


                        Copyright 2006 AD NieuwsMedia BV
                              All Rights Reserved

                               15 of 66 DOCUMENTS



                              AD/Algemeen Dagblad

            7 October 2006 Saturday 5:00 AM (Central European Time)

'Ik roep gewoon tien keer iets, dan is het toch één keer raak'

BYLINE: MARK VAN DER WERF

SECTION: Pg. 11

LENGTH: 588 words


Niet lullen maar poetsen in de Kamer

MARK VAN DER WERF
DEN HAAG
Aandacht trekken heeft Gonny van Oudenallen altijd gedaan. Met haar kapsel: een
oogverblindende knalrode coupe. Met haar hoedje: de lavendelblauwe creatie was
volgens een AD-poll het leukste hoofdeksel van Prinsjesdag. Met affaires: als
Amsterdams raadslid huurde ze op kosten van de gemeente haar eigen
reclamebureautje in. En met gedoe over wachtgeld: 170.000 euro zou Van
Oudenallen opstrijken. De kritiek barstte meteen los: da's wel erg snel verdiend
door iemand die maar een handjevol maanden in de Kamer blijft.


Bij de LPF was ze door haar 'besmette verleden' niet welkom. Als de Groep Van
Oudenallen rooit de flamboyante Amsterdamse het in haar eentje in het parlement.

Daar horen we niks meer van, voorspelden veel mensen. Mis! Gonny valt nog steeds
op. En wat lang niet iedereen had verwacht: ook door wat ze zégt. Van Oudenallen
hoort het vaak: ,,Ze noemen me een frisse wind.''
Over de mensenrechten in Congo, of de spanningen tussen Georgië en Rusland wast
ze de regering niet de oren. 'Ergernissen van de gewone burger' stelt Van
Oudenallen aan de kaak. ,,Waarom kan er niet één systeem voor betaald parkeren
in heel Nederland komen? Waarom pakken we fietsendiefstal niet beter aan?''
Succes boekte ze onlangs met haar klacht over UPC, die klanten bestookte met
decoders die ze helemaal niet willen hebben. In een mum van tijd stonden alle
fracties in de rij om ook hun zegje te doen. En staatssecrestaris Van Gennip
beloofde: ,,Ik ga er wat aan doen.''
,,Ik roep gewoon tien keer iets. Dan is het negen keer mis, maar één keer
raak,'' stelt Van Oudenallen. Deze week schoot ze weer in de roos. Minister Zalm
van Financiën zet op haar aandringen een ideeënbus op zijn site. Alle
Nederlanders kunnen daar plannetjes lanceren, waarmee de overheid geld kan
besparen.
Andere politici verzanden nog wel eens in betogen over ingewikkelde procedures,
heeft ze gemerkt. Of ze lanceren het zoveelste onderzoek naar een probleem.
,,Maar burgers willen dat we problemen óplossen. Dat vergeet de Kamer soms.''
Van Oudenallen is 'lekker praktisch ingesteld'. Ze noemt een voorbeeld uit de
tijd dat ze stewardess was bij KLM. ,,Daar was ik vaak met duizenddingendoekjes
in de weer. Vieze dingen hoor, als je ze één keer hebt gebruikt. Dus dacht ik
opeens: Ik knip zo'n ding in stukken! Met drie kleine lapjes doe je immers veel
langer dan met één grote.'' Een eenvoudig, maar lumineus idee, vond haar baas,
die meteen het mes zette in alle duizenddingendoekjes. ,,En zo bespaarden we
50.000 gulden per jaar.''
De Tweede Kamer ligt soms in een deuk als Van Oudenallen het woord neemt. Ze is
een tikkeltje brutaal, en lijkt soms naïef. Maar dat is schijn, zegt ze. ,,Laat
mij maar de lachers op mijn hand krijgen. Dan heb je de aandacht te pakken en
wordt er vanzelf geluisterd naar wat je te melden hebt.''
Smaakt haar debuut in de landelijke politiek naar meer? Van Oudenallen houdt de
kaken daarover op elkaar. ,,Dat hoor je later nog wel.'' Maar waarschijnlijk
verdwijnt ze na verkiezingen van november uit het parlement. Wat Van Oudenallen
wel kwijt wil: over dat wachtgeld hoeft niemand zich druk te maken. ,,Ik ga
straks natuurlijk gewoon werken en alles wat ik verdien, wordt daarvan
afgetrokken. Wat ik overhoud, gaat naar een goed doel. De Poezenboot
bijvoorbeeld.''

INTERVIEW Gonny van Oudenallen valt niet meer alleen op door haar uiterlijk of
affaires. Het flamboyante Kamerlid stelt de ergernissen van de 'gewone man' aan
de kaak. 'Ik ben lekker praktisch ingesteld.'

LOAD-DATE: October 6, 2006

LANGUAGE: DUTCH; NEDERLANDS

PUBLICATION-TYPE: Krant


                        Copyright 2006 AD NieuwsMedia BV
                              All Rights Reserved

                               16 of 66 DOCUMENTS



                              AD/Algemeen Dagblad

           30 September 2006 Saturday 5:00 AM (Central European Time)

Tot nu toe

SECTION: Pg. 11

LENGTH: 157 words


In de negentiende eeuw was het Binnenhof nog taboe voor jan-met-de-pet. Vooral
notarissen, advocaten en andere notabelen namen zitting in de Kamer.


Dat veranderde begin vorige eeuw met de opkomst van de SDAP (de voorloper van de
PvdA) en de katholieke RKSP (later KVP en ten slotte opgegaan in het CDA). Zij
zorgden ervoor dat ook arbeiders, boeren en ambachtslui op verkiesbare plaatsen
kwamen.
Na de Tweede Wereldoorlog kozen partijen onder het motto 'politiek is een vak'
echter vooral voor bestuurders en andere kandidaten die veel met de overheid te
maken hadden, zoals leraren.
Toen eind vorige eeuw de ledenaantallen steeds verder krompen, moesten partijen
gedwongen op zoek naar nieuw bloed. PvdA-voorzitter Felix Rottenberg deed dat in
1994, door onder anderen huisarts Rob Oudkerk te werven.
De LPF van wijlen Pim Fortuyn zorgde in 2002 voor een revolutie: de
kandidatenlijst van de partij telde nauwelijks mensen met politieke ervaring.

LOAD-DATE: September 30, 2006

LANGUAGE: DUTCH; NEDERLANDS

PUBLICATION-TYPE: Krant


                        Copyright 2006 AD NieuwsMedia BV
                              All Rights Reserved

                               17 of 66 DOCUMENTS



                              AD/Algemeen Dagblad

          27 September 2006 Wednesday 5:00 AM (Central European Time)

'Hoge straf belager docent' - VVD: Geweld tegen ambulancepersoneel of leraar
even erg als tegen agent

BYLINE: YVONNE WIGGERS

SECTION: Pg. 1

LENGTH: 262 words


YVONNE WIGGERS
DEN HAAG
Het slaan van een leraar of conducteur moet net zo hard worden bestraft als het
mishandelen van een politieagent. De VVD zal vandaag bij de Algemene Politieke
Beschouwingen voorstellen om geweld tegen gezagsdragers gelijk te straffen. Ook
leraren en conducteurs functioneren immers namens de samenleving, aldus de
liberalen.


VVD-leider Mark Rutte vindt het onaanvaardbaar dat trein- en tramconducteurs,
ambulancepersoneel of leraren met minder grote gevolgen kunnen worden
aangevallen dan een agent.
Volgens Rutte zal het respect voor gezagsdragers tot een dieptepunt zakken als
dat niet snel verandert. Behalve zwaarder straffen moet het Openbaar Ministerie
altijd voorrang geven aan zulke zaken, vindt de VVD. Rutte wil niet meer horen
dat een zaak over afgetuigde leraren of ambulancemedewerkers wordt geseponeerd.
Verder zeggen de liberalen dat bij geweld tegen bijvoorbeeld een conducteur ook
de NS aangifte kan doen. Nu moet het slachtoffer zelf naar de politie stappen.
Volgens de VVD blijven veel incidenten onopgemerkt omdat de in elkaar geslagen
conducteur of leraar afziet van het doen van aangifte uit angst voor
represailles.
In het wetboek van strafrecht geldt voor geweld tegen agenten al een kwart
zwaardere straf dan voor geweld tegen gewone burgers. Als het VVD-plan wordt
uitgevoerd gaat dat ook gelden voor geweld tegen andere gezagsdragers.
Minister Remkes (Binnenlandse Zaken) presenteert over enkele weken een actieplan
om geweld tegen dienstverleners in de openbare ruimte tegen te gaan. Ook Remkes
denkt daarbij aan zwaardere straffen.

LOAD-DATE: September 26, 2006

LANGUAGE: DUTCH; NEDERLANDS

PUBLICATION-TYPE: Krant


                        Copyright 2006 AD NieuwsMedia BV
                              All Rights Reserved

                               18 of 66 DOCUMENTS



                              AD/Algemeen Dagblad

           23 September 2006 Saturday 5:00 AM (Central European Time)

De trekschuit van zes uur 's ochtends

BYLINE: JAN-HENDRIK BAKKER

SECTION: Pg. 21

LENGTH: 648 words


Maarten 't Hart gaat terug in de tijd

JAN-HENDRIK BAKKER
WARMOND

In Domburg werd in 18de eeuw een dominee dodelijk getroffen door kerkgangers die
de voorganger met kerkstoofjes hadden bekogeld. We hebben het over het
Psalmenoproer, waarbij de volkswoede zich ontlaadde toen er in de gereformeerde
staatskerk niet alleen op een nieuwe berijming gezongen moest worden, maar ook
in een stuk pittiger tempo.


,,Bij die dode is het gebleven,'' vertelt schrijver Maarten 't Hart opgewekt.
,,In Vlaardingen en Maassluis was het oproer in feite veel ernstiger, vooral in
Maassluis. In Vlaardingen had je nog twee voorzangers die tegen elkaar ingingen.
In Maassluis ontlaadde het zich in een rechtstreekse confrontatie tussen de
kerkbesturen en het gewone volk.''
Al sinds de jaren '80 liep 't Hart met het plan een roman te wijden aan het
weinig bekende Psalmenoproer. ,,Vanaf 1999 ben ik aan het boek gaan schrijven,
maar telkens kwamen er weer zaken die je wilt uit zoeken.''
Alleen het Rotterdamse Noordereiland staat nu nog abusievelijk in de roman
genoemd (het eiland bestond nog niet), maar voor de rest is 't Hart er vrij
zeker van dat het allemaal zo gegaan moet zijn als hij beschrijft. Hij heeft er
stapels, soms 'dodelijk saaie' geschiedenissen op na moeten lezen.
Maassluis gaf hem een kaart uit 1821, de oudste die er bestond: ,,Maar ook ruim
vóór die tijd moet het er zo hebben uitgezien. In feite is Maassluis nooit veel
veranderd. Er liep nog wel een lange straat parallel aan de Zuidvliet, de
Sandelijnstraat waar de armen woonden, helemaal tot de katholieke kerk bij
Maasland.''
De kleinste details liet hij kloppend zijn. ,,Er ging inderdaad om 6 uur 's
ochtends een trekschuit naar Delft. Als die vier Maassluise notabelen daarmee
aankomen in Delft, om hulp te halen bij de baljuw, zien ze op het Prinsenhof
toevallig de erfprins lopen en kunnen ze hem aanschieten. Zo is het echt gegaan.
En de ontmoeting, aan het eind van het boek, met Napoleon is ook historisch.''
Hoewel volgens 't Hart zijn sympathie 'uiteraard' ligt bij het gewone volk dat
in opstand komt tegen de hoge heren die hun wil opleggen, blijft hij wél een
muziekliefhebber. ,,Die oude kerkzang moet verschrikkelijk zijn geweest. Een
psalm duurde een kwartier! Men zong niet alleen op hele noten die vele malen
langer werden aangehouden dan het Urker Mannenkoor nu doet, maar iedereen mocht
daarbij zijn eigen versieringen maken. Dat moet dus ontzettend vals hebben
geklonken in die kerken. Maar het gaf dat vissersvolk wel de mogelijkheid zich
te uiten. In feite zie je in de jazz nog steeds hetzelfde: iedere muzikant heeft
zijn eigen expressie en variatie. Die vrijheid werd dat calvinistische kerkvolk
plotseling afgepakt. Zo voelde men dat.
,,De langzame zingtrant is trouwens typerend voor de calvinisten met hun
berijmde psalmen. In Duitsland zongen de protestanten koralen. Bach heeft er
veel gebruik van gemaakt in zijn cantates.
,,Bach is overigens door de Hollandse organisten uit die tijd direct als een
muzikaal genie omhelsd. Ik schrijf daarover: zijn orgelwerken werden gekopieerd
en gingen van hand tot hand.
,,Het is niet waar dat Bach pas later, dankzij Mendelsohn in de belangstelling
is gekomen. In Holland is zijn genie van meet af aan erkend. Als prins Bernhard
en Willem van Oranje beroemde Nederlanders worden genoemd, dan is die andere
Duitser, Bach, onze beroemdste componist!''
Na deze historische roman heeft de schrijver de smaak te pakken. In Het
Psalmenoproer wordt de aanhouding door de Patriotten van prinses Wilhelmina bij
Goejanverwellesluis genoemd. 't Hart: ,,Daar wil ik nog wel eens verder mee.
Mijn theorie is namelijk dat het doorgestoken kaart was. Alles is in scène gezet
om een voorwendsel te hebben de Pruisen te hulp te roepen.''

Al ruim een kwart eeuw koesterde Maarten 't Hart het plan een roman te wijden
aan het weinig bekende Psalmenoproer. Anno 2006 is het eindelijk zover.

LOAD-DATE: September 22, 2006

LANGUAGE: DUTCH; NEDERLANDS

PUBLICATION-TYPE: Krant


                        Copyright 2006 AD NieuwsMedia BV
                              All Rights Reserved

                               19 of 66 DOCUMENTS



                              AD/Algemeen Dagblad

           21 September 2006 Thursday 5:00 AM (Central European Time)

Vals bankbiljet pik je er zo uit - Training in opsporen van nepbiljetten loont

BYLINE: ELLEN DEN HOLLANDER

SECTION: Pg. 3

LENGTH: 353 words


ELLEN DEN HOLLANDER
ROTTERDAM

Consumenten zijn heel goed in staat valse eurobiljetten te onderscheiden van
echte. Het lukt 'gewone' Nederlanders om zonder training gemiddeld 88 procent
van de valse briefjes uit een stapel bankbiljetten te pikken. Dat blijkt uit een
test die De Nederlandsche Bank (DNB) samen met TNO heeft gedaan met 204
proefpersonen. De uitkomsten van dat onderzoek zijn gisteren bekendgemaakt.


Kassapersoneel doet het nog veel beter dan de gemiddelde Nederlander, zo blijkt
uit de test. Caissières pikken 98 procent van de neppers eruit. Opvallend is dat
apparaten met uv-licht juist niet goed werkten. In de test scoorden degenen die
met zo'n lamp werkten, slechter dan degenen die alleen hun ogen en handen
gebruikten.
Het loont de moeite om te oefenen in het opsporen van nepbiljetten, volgens de
onderzoekers. Na een training scoren gewone mensen bijna even goed als
caissières bij wie de hele dag geld door de handen gaat. Een beginnende
kassamedewerker kan door oefenen snel even goed worden als ervaren collega's.
Apparaten waar een biljet ingaat en die vervolgens aangeven of het een valse is
of niet, werken wel goed. Bij nieuwe soorten falsificaties moet de software wel
worden aangepast omdat het apparaat die vervalsingen niet herkent.
Trainingen werken, weet Els Prins van ondernemersvereniging MKB Nederland. ,,De
informatie van DNB hebben wij volop onder onze achterban verspreid.''
Ondernemers willen overigens nog steeds graag af van het biljet van 50 euro, dat
is het populairst onder vervalsers. Prins: ,,Het mooist zou zijn als banken
alleen twintigjes in de automaten zouden doen.''
Het aantal valse bankbiljetten neemt af. Eind 2003 werden er nog 18.000 valse
biljetten gevonden. In de eerste zes maanden van dit jaar bedroeg het aantal
volgens DNB iets meer dan 10.000.
Fraude met pinpassen is vorig jaar sterk gedaald. De DNB meldt dat criminelen
met dat soort fraude 3,7 miljoen euro wisten buit te maken. Dit betekende een
daling van 24 procent ten opzichte van 2004, toen de fraude ook al met bijna 12
procent afnam. DNB constateert wel dat pasfraudeurs steeds professioneler
worden.

LOAD-DATE: September 20, 2006

LANGUAGE: DUTCH; NEDERLANDS

PUBLICATION-TYPE: Krant


                        Copyright 2006 AD NieuwsMedia BV
                              All Rights Reserved

                               20 of 66 DOCUMENTS



                              AD/Algemeen Dagblad

           19 September 2006 Tuesday 5:00 AM (Central European Time)

Schakers herenigd - Kramnik en Topalov duelleren om meer dan miljoen dollar

SECTION: Pg. 14

LENGTH: 587 words


ELISTA
Veselin Topalov en Vladimir Kramnik spelen van 21 september tot 13 oktober een
tweekamp om de wereldtitel schaken. Er staat veel meer op het spel dan een
cheque van één miljoen dollar belastingvrij en een titel. Het duo
vertegenwoordigt twee stromingen in de schaakwereld. De hereniging is nabij,
jubelt de wereldschaakbond FIDE.


Twaalf partijen moeten beslissen wie 's werelds beste is, de Bulgaar of de Rus.
Topalov staat nummer één op de wereldranglijst met een elo-rating van 2813.
Kramnik zakte in een jaar tijd van de tweede plaats achter de inmiddels gestopte
Kasparov naar de vierde positie. Hij verloor ruim zestig punten en staat nu op
2743. De match heeft plaats in Elista, de hoofdstad van de Russische
deelrepubliek Kalmukkië.
De scheiding der geesten blijkt uit de titels die beiden voeren. De 31-jarige
Topalov is officieel wereldkampioen van de FIDE. De even oude Kramnik voert de
prachtige kwalificatie 'wereldkampioen klassiek schaak'. De Rus erfde die
aanduiding door in 2000 in Londen Garri Kasparov in een match te verslaan. Vorig
jaar verdedigde hij zijn titel met succes tegen de Hongaar Peter Leko.
De splitsing begon in 1993 bij de grote Kasparov, die tegenwoordig slechts op
het politieke bord actief is. Hij nam destijds de match om het
wereldkampioenschap met Nigel Short in eigen hand, omdat hij er financieel veel
meer wist uit te halen dan de bond. De woedende FIDE deed het opportunistische
tweetal tijdelijk in de ban. Hun terugkeer in de moederschoot van de bond hief
echter de scheuring niet op. Kasparovs belangenclub PCA bleef bestaan, de
WK-titel incluis.
Vertegenwoordigers van de twee stromingen en andere machten in de schaakwereld
ondertekenden pas in 2002 in Praag een convenant dat de hereniging binnen een
jaar moest bewerkstelligen. Er kwam weinig van terecht, het zou ruim vier jaar
duren.
FIDE-voorzitter Kirsan Iljoemzjinov, dit voorjaar herkozen, maakte van de
komende match een pr-show. Hij noemde het 'een historische dag voor onze sport!'
Maar dit kan niet verdoezelen dat de potentiële sponsors, de profschakers, de
toernooi-organisaties en de gewone man achter het bord de hereniging met een
mengeling van welwillendheid en argwaan bekijken. Daar is het bestuur van
Iljoemzjinov, sinds 1995 aan de macht, zelf debet aan.
De FIDE en zijn preses kunnen vooral in het Westen rekenen op een ruime dosis
scepsis. Er hangt een antidemocratische geur rond de bond. Iljoemzjinov zelf is
omstreden wegens vermeende fraudepraktijken. Hij is niet alleen FIDE-president.
De 44-jarige miljardair heeft onder meer belangen in gas en olie, en is tussen
de bedrijven door ook president van de staat Kalmukkië. Hij staat niet bepaald
bekend als een verlicht leider van zijn volk.
De combattanten in de tweekamp kunnen het onderling uitstekend vinden en
presenteren zich als aimabele diplomaten in kostuum. Ze brengen beiden een
uitgebreide staf mee, waarin schaaktechneuten en harde onderhandelaars zitting
hebben.
Topalov won vorig najaar de wereldtitel in Argentinië en speelde sindsdien veel
en sterk. Kramnik sukkelde met de gezondheid en is pas sinds het voorjaar weer
actief en in opmars. Hij won het zware toernooi in Dortmund en schaakte
indrukwekkend op de Olympiade in Turijn.
Natuurlijk is zowel Topalov als Kramnik erop gebrand om de herenigingsmatch te
winnen. De Bulgaar is tactisch ijzersterk, gaat geen gevecht uit de weg, houdt
niet van remises. De Rus is subtieler, een positionele stilist die een stelling
niet zal forceren. De kenners zetten hun geld vooral op hem.
ANP

LOAD-DATE: September 19, 2006

LANGUAGE: DUTCH; NEDERLANDS

PUBLICATION-TYPE: Krant


                        Copyright 2006 AD NieuwsMedia BV
                              All Rights Reserved

                               21 of 66 DOCUMENTS



                              AD/Algemeen Dagblad

           16 September 2006 Saturday 5:00 AM (Central European Time)

SPORT BOEKEN - James Bond op de motor Oud-coureur Barry Sheene, jongen van de
straat thuis bij de jet-set

BYLINE: NATASCHA KAYSER

SECTION: Pg. 16

LENGTH: 721 words


Jaren geleden schreef Michael Scott al eens een biografie over Barry Sheene. Dat
was een aardig boek, maar niets vergeleken bij het gedegen werk dat
motorsportjournalist Scott nu heeft afgeleverd over fenomeen dat in 2003
overleed aan kanker.
'Barry Sheene; Motorcycle racing's jet-set superstar' heeft alles. Geen enkel
aspect van de carrière en het leven van deze motorsport-icoon blijft
onbesproken. Ook de mindere kanten van Sheene niet, want die had hij wel
degelijk. Afgezien van de zeer vele, vaak niet eerder gepubliceerde foto's is
het een uitstekend geschreven levensverhaal van een bijzondere man.


In de basis is het boek uiteraard een portret van de sympathieke Sheene, de
arbeidersjongen die zich opwerkte tot multimiljonair, die de harten van de halve
wereld stal, die nooit een blad voor mond nam, die de een van de grondleggers
was van het moderne commerciële denken in de sport. Sheene verdiende al goed
geld voordat hij een dikbetaald fabriekscontract had. Hij wist precies hoe het
werkte, hoe hij zijn natuurlijke charmes kon gebruiken.
Hij was één van de eerste sporters die begrepen hoe je reclame kon maken en
prees onder meer ondergoed en aftershave aan. Ook die reclame-uitingen staan in
het boek.
Sheene was op een gegeven moment zo populair dat hij niet meer alleen
motorcoureur was, ook een superster van wie iedereen de naam kende. Zijn grote
populariteit maakte Sheene bijzonder, naast zijn uitzonderlijke klasse als
motorcoureur.
Hij wist als jongen van de straat door te dringen tot de jet-set. Beatle George
Harrison was één van zijn beste vrienden, hij reed in een Rolls, kocht zijn
eigen helikopter, had een kast van een huis, maar hij bleef een kwajongen, 'one
of us' voor Jan-met-de-pet.
Sheene was James Bond op de motor. Hij was steevast omgeven door prachtige
vrouwen en kwam met hen ook op de voorpagina's van de grote kranten terecht.
The Sun opende de krant ooit met het verhaal dat Sheene een relatie had met
Stephanie, een getrouwde page three-girl. Met haar trouwde hij en ze bleven
samen tot zijn dood, met een onderbreking door een vermeende aanrandingszaak
waarbij Sheene samen met Formule 1-ster Gerhard Berger betrokken zou zijn.
Een ernstig ongeluk in Daytona maakte in maart 1975 al bijna een einde aan de
carrière en het leven van 'nummer 7'. Door dit incident - en het feit dat hij na
zeven weken alweer op de motor zat - kreeg Sheene zo ongeveer een goddelijke
status.
Het boek blijft gelukkig niet aan de oppervlakte drijven, maar gaat de diepte
in. Zo graaft Scott ook naar de oorzaak van het ongeluk - vermoedelijk een
experimentele achterband die kapot ging. Destijds werd daar geheimzinnig over
gedaan en Sheene kreeg zelfs geldom erover te zwijgen.
De twee jaren na het ongeluk - in 1976 en 1977 - werd Sheene wereldkampioen, met
Suzuki. Uiteraard is ook daarvoor veel aandacht, met verhalen en foto's van
achter de schermen. Maar behalve aan de opkomst en de gloriejaren van Sheene
besteedt Scott aandacht aan zijn mindere jaren, zijn nadagen en zijn dood.
Sheene is meer dan eens gecrasht. De röntgenfoto's van zijn been dat na een
tweede grote crash in 1982 met 27 schroeven aan elkaar was gezet, gingen de
wereld over.
Iemand als Sheene had bij wijze van spreken in het zadel behoren te sterven,
zoals het een held betaamt. Sheene stierf echter een andere dood. Nog maar 52
jaar oud ging hij ten onder aan slokdarmkanker.
Ook daarover is het boek open. Scott beschrijft op een intieme, emotionele
manier de laatste maanden van Sheene, die de reguliere behandeling weigerde,
voor een groot deel uit ijdelheid. Zijn uiterlijk was belangrijk voor Sheene;
hij verdiende er zijn geld mee.
,,Ik ken mensen die chemotherapie hebben ondergaan. Het zijn levende doden,''
zei hij. ,,Ik wil niet dat mensen - of nog erger: mijn kinderen - me zo zien.''
In plaats daarvan gaf hij zich over aan alternatieve behandelingen zoals
sapkuren.
Het hielp niet. Op 10 maart 2003 overleed Sheene in een ziekenhuis in Australië,
waar hij begin jaren 90 was neergestreken omdat het Engelse klimaat een plaag
was voor de vele metalen platen en schroeven in zijn hele lijf.
Barry Sheene leeft in het boek voort zoals hij was: een icoon, een superster,
maar eentje met menselijke kanten.
Door de foto's en verhalen in het prachtige boek over Barry Sheene blijft hij
voor altijd de kwajongen.
NATASCHA KAYSER

LOAD-DATE: September 15, 2006

LANGUAGE: DUTCH; NEDERLANDS

PUBLICATION-TYPE: Krant


                        Copyright 2006 AD NieuwsMedia BV
                              All Rights Reserved

                               22 of 66 DOCUMENTS



                              AD/Algemeen Dagblad

          13 September 2006 Wednesday 5:00 AM (Central European Time)

Echte rechters straffen milder - 'Gewone' Nederlanders veel strenger voor
verdachten

BYLINE: AXEL VELDHUIJZEN

SECTION: Pg. 11

LENGTH: 289 words


AXEL VELDHUIJZEN
LEIDEN

Als Nederlanders op de stoel van de rechter gaan zitten, leggen ze altijd
zwaardere straffen op dan professionele rechters. Dat doen ze ook als ze net zo
veel informatie over de zaak, dader en slachtoffer hebben als de rechters. Wel
is het zo dat leken milder straffen naarmate ze meer over een zaak weten. Dat
blijkt uit onderzoek van het Nederlands Studiecentrum voor Criminaliteit en
Rechtshandhaving (NSCR) in Leiden.


Uit de studie 'Op de stoel van de rechter' blijkt dat bijna alle Nederlanders
vinden dat rechters te mild straffen.
Voor het onderzoek kregen ruim tweeduizend personen drie misdrijven (twee
mishandelingen en een inbraak) voorgelegd. Een deel van de mensen kreeg alleen
krantenberichten te lezen, terwijl de anderen het hele dossier mochten inzien.
De laatste groep gaf aanzienlijk lagere straffen.
Volgens onderzoeker Peter van Koppen toont zijn studie aan dat het bepalen van
de strafmaat een zaak van professionals is. ,,Echte rechters komen niet meteen
met de maximumstraf, omdat ze weten dat er altijd nog ernstiger vergrijpen zijn
waarvoor je die moet reserveren. Dat is een kwestie van ervaring."
Volgens de onderzoeker bewijst zijn onderzoek dat lekenrechtspraak niet werkt.
,,De verschillen zijn echt enorm,'' is zijn ervaring.
Van Koppen zag tot zijn verbazing bovendien dat leken zwaardere straffen gingen
opleggen zodra ze wisten wat de maximumstraf voor een bepaald vergrijp was.
,,Alsof ze dan wisten hoe ver ze konden gaan. Heel vreemd, want wij dachten
juist dat mensen milder zouden straffen als ze de maximumstraf kenden."
Het onderzoek is een indirect pleidooi voor het openbaar maken van
strafdossiers, want hoe meer over een zaak bekend is, hoe genuanceerder het
publiek oordeelt.

LOAD-DATE: September 12, 2006

LANGUAGE: DUTCH; NEDERLANDS

PUBLICATION-TYPE: Krant


                        Copyright 2006 AD NieuwsMedia BV
                              All Rights Reserved

                               23 of 66 DOCUMENTS



                              AD/Algemeen Dagblad

           7 September 2006 Thursday 5:00 AM (Central European Time)

ALLES OVER... - Open Monumentendag

SECTION: Pg. 29

LENGTH: 536 words


Landelijke opening
Pieter van Vollenhoven, voorzitter van het Nationaal Restauratiefonds en
voorzitter van het Comité van Aanbeveling van de Stichting Open Monumentendag,
opent vandaag - 7 september - de Open Monumentendag. Schouwburg Kunstmin in
Dordrecht, één van de vele 'feestelijke' monumenten, is hiervoor uitverkoren. De
opening is alleen voor genodigden. Op 9 en 10 september is de schouwburg (St.
Jorisweg 76) open voor alle overige belangstellenden.


350 gemeenten
In 1987 werd de Open Monumentendag voor het eerst georganiseerd, een initiatief
dat overgenomen is uit Frankrijk. Deze dag is uitgegroeid tot één van de
grootste culturele evenementen van ons land. Dubbel feest dus en daarom hebben
350 gemeenten feestelijke programma's rond de openingen samengesteld. Alle open
monumenten en de activiteiten staan op: www.openmonumentendag.nl
Feest en vermaak
Door de eeuwen heen zijn speciale panden neergezet voor feest, ontspanning en
vermaak. De oudste, nog bestaande uitgaansgebouwen zijn luxueus ingerichte
concertzalen en theaters. De 'gewone man' kwam hier niet. Die moest zijn vermaak
zoeken in kroegen en eenvoudige zaaltjes. Op 9 en/of 10 september zijn veel
monumenten die een raakvlak hebben met feest geopend voor publiek zoals
schouwburgen, bioscopen, sociëteiten, hotels en herbergen, cafés en
muziektenten. Kijk voor openingstijden op: www.openmonumentendag.nl
Schouwburgen
Komedianten trokken al in de vroege middeleeuwen door Nederland om de mensen te
vermaken. Het marktplein was meestal hun podium. Aan het eind van de veertiende
eeuw hielden ook rederijkers voorstellingen in de openlucht. Ze verenigden zich
in genootschappen voor de gegoede burgerij, de rederijkerskamers. Brederode en
Hooft behoorden tot de groep die zich in 1632 in Amsterdam afsplitste van de
rederijkerskamers. Deze groep wilde meer aandacht besteden aan toneel in de
eigen taal en niet meer in het Latijn. Hun houten gebouw aan de Keizersgracht,
de Nederduytsche Academie, was de voorloper van de schouwburg zoals we die nu
kennen.
De grote bloei van het theater begon in de negentiende eeuw. Maar niet elke stad
kreeg een eigen schouwburg omdat kerkraden deze door de duivel bezochte
'vreugtkasteelen' eeuwenlang hebben tegengehouden. De Leidse magistraat trok
zich in 1704 weinig aan van de kerkelijke tegenwerking en gaf toestemming - en
subsidie - om een publieke schouwburg te bouwen. De huidige Leidse Schouwburg is
in 1865 gebouwd. Andere bijzondere schouwburgen: Odeon in Zwolle,
Stadsschouwburg Haarlem en Kunstmin Dordrecht.
Bioscoop
Vergeet 'misschien wel' want het ís de mooiste bioscoop van ons land: Tuschinski
in Amsterdam. De Pool Abraham Tuschinski introduceerde in Nederland de
geluidsfilm en zorgde er met zijn filmpaleizen voor dat de gewone man een nieuwe
droomwereld kon binnentreden. De Amsterdamse bioscoop is gebouwd in een
combinatie van stijlen (veel art deco met jugendstil- en Amsterdamse
Schoolelementen) en werd in 1921 geopend. De kosten bedroegen vier miljoen
gulden. Dat was héél veel voor die tijd. Na Tuschinski heeft bioscoop Royal in
Heerlen - in functionalistische stijl gebouwd in 1938 - de grootste bioscoopzaal
van Nederland. Royal is ook één van de oudste nog bestaande bioscopen.

LOAD-DATE: September 7, 2006

LANGUAGE: DUTCH; NEDERLANDS

PUBLICATION-TYPE: Krant


                        Copyright 2006 AD NieuwsMedia BV
                              All Rights Reserved

                               24 of 66 DOCUMENTS



                              AD/Algemeen Dagblad

            10 August 2006 Thursday 5:00 AM (Central European Time)

Jean-Marie Le Pen telt weer mee

BYLINE: FRANK RENOUT

SECTION: Pg. 11

LENGTH: 374 words


FRANK RENOUT
PARIJS

De extreem rechtse politicus Jean-Marie le Pen (78) heeft de wind flink in de
zeilen. Hij is een 'niet te negeren factor' bij de verkiezingen volgend jaar in
Frankrijk, zeggen deskundigen. Volgens opiniepeilingen staat hij er beter voor
dan ooit, mede door politieke schandalen en door de rellen in Parijs en de
banlieues.


,,Er is een grote kans dat Le Pen een flinke opmars maakt,'' zegt Jérôme
Fourquet, adjunct-directeur bij onderzoeksinstituut Ifop. ,,Hij lijkt alle goede
kaarten in handen te hebben.''
Bij de presidentsverkiezingen in 2002 versloeg Le Pen in de eerste ronde de
linkse kandidaat Lionel Jospin. In de tweede ronde verloor hij van Jacques
Chirac. Nooit eerder was extreem rechts in Frankrijk zó ver gekomen bij
verkiezingen.
Het tij is niet gekeerd. Fourquet: ,,Nu, tien maanden voor de verkiezingen, zou
twaalf tot vijftien procent van de kiezers op Le Pen stemmen. Een jaar voor de
verkiezingen van 2002 kreeg hij steun van maar negen procent.''
Uit een enquête die onderzoeksbureau Ipsos vorige maand hield, blijkt dat 24
procent van de Fransen 'een positief beeld' heeft van Le Pen. Dat is volgens
Ipsos een van zijn beste scores van de afgelopen tien jaar.
Volgens deskundigen profiteert extreem rechts van recente ontwikkelingen. ,,Eind
vorig jaar was er de opstand in de banlieues, met veel jongeren met een
buitenlandse achtergrond. Begin dit jaar waren er demonstraties tegen het
ontslagrecht die uitliepen op geweld,'' zegt politicologe Nonna Mayer. ,,Die
twee ontwikkelingen gingen over immigratie en veiligheid: de twee thema's waar
Le Pen garen bij spint.''
De Fransen vinden bovendien dat het economisch steeds slechter gaat en zijn
uitermate wantrouwend tegenover de politiek. Zeven op de tien Fransen zeggen
geen vertrouwen meer te hebben in linkse én rechtse partijen. Dat sentiment
leeft héél breed. Het gevoel dat de Franse samenleving in verval is, bestaat in
rijke en arme regio's, in alle sociale milieus en binnen alle politieke
stromingen. Als het pessimisme groeit, groeit ook de aanhang van Le Pen.
Onderzoeker Fourquet: ,,Een groot deel van zijn electoraat bestaat traditioneel
uit kiezers die kritiek hebben op gevestigde partijen, omdat die er niet voor '
de gewone man' zouden zijn.''

LOAD-DATE: August 9, 2006

LANGUAGE: DUTCH; NEDERLANDS

PUBLICATION-TYPE: Krant


                        Copyright 2006 AD NieuwsMedia BV
                              All Rights Reserved

                               25 of 66 DOCUMENTS



                              AD/Algemeen Dagblad

            10 August 2006 Thursday 5:00 AM (Central European Time)

Koelkasten in ruil voor Cubaans nikkel

BYLINE: MIRANDA MEGENS

SECTION: Pg. 14

LENGTH: 581 words


'China is Cuba's nieuwe bondgenoot'

MIRANDA MEGENS
ROTTERDAM

Eigenlijk had Willem van 't Wout vandaag in Cuba moeten beginnen met feesten.
Maar Fidel Castro, die maandag 80 jaar wordt, is ziek en daarom is het
vierdaagse feest van de Cubaanse staatsman verplaatst naar 2 december. En dus
zit zakenman Van 't Wout nog gewoon op zijn kantoor in het regenachtige
Nederland in plaats van op het tropische Cuba.


Zijn vijf Cubaanse medewerkers in Rotterdam houden hem dagelijks op de hoogte
van de gezondheid van Castro. ,,Het gaat nu goed met hem, ik verwacht dat hij
over een paar weken weer in het openbaar optreedt,'' zegt Van 't Wout (74).
De familie Van 't Wout doet zaken in politiek gevoelige landen, waaronder Cuba.
Vader Willem - een persoonlijke bekende van 'el jefe Castro' - mag met recht een
Cuba-expert worden genoemd. Al veertig jaar importeert hij nikkel uit het
Caribische eiland. Deze grondstof voor roestvrij staal wordt vanuit Nederland
wereldwijd doorverkocht. Verder handelt de familie - zes kantoren in Cuba, ter
plekke 150 werknemers - onder meer in oude stadsbussen en boter en kaas. Dochter
Merel werd jaren geleden wereldnieuws toen ze voor Fidel - eeuwig gekleed in
zijn legeruniform- een burgerpak ontwierp. Willem Van 't Wout, die de zaken nu
aan het afbouwen is en vanaf de zijlijn toekijkt, staat in de miljonairs-top 500
van zakenblad Quote.
Nikkel is het belangrijkste exportproduct van Cuba. Dat de zieke Castro het
leiderschap tijdelijk aan zijn broer Raúl heeft overgedragen, betekent niet dat
de zaken met Cuba stilliggen. ,,De meeste onderhandelingen doe je toch met
ministers,'' zegt Van 't Wout. ,,Los daarvan: we sluiten telkens jaarcontracten
af.''
Cuba heeft al 45 jaar te maken met een Amerikaanse boycot dus zijn er alleen
bedrijven uit Europa, Zuid-Amerika en sinds kort ook China te vinden. Jaarlijks
exporteert Cuba voor 1,5 miljard dollar. Nederland is de grootste
handelspartner: de helft van de export gaat naar ons land (lees: de familie Van
't Wout). De andere helft wordt geëxporteerd naar ontwikkelingslanden, waaronder
China. ,,China is een grote afnemer geworden en wij krijgen duidelijk minder
geleverd.'' China levert op zijn beurt consumptiegoederen aan Cuba, aldus Van 't
Wout. ,,Het is vervelend voor ons, maar we staan er wel achter, want het is een
enorme hulp voor Cuba. China levert onder andere moderne ijskasten,
kooktoestellen, dat soort dingen. Die verkoopt de staat met zware subsidie aan
de gewone burger. Die oude koelkasten vreten elektriciteit en met de nieuwe
apparaten kan Cuba meteen iets aan zijn elektriciteitsprobleem doen (in Cuba
valt de stroom regelmatig uit, red.).''
Van 't Wout denkt dat er in Cuba niet veel gebeurt als Castro zou overlijden.
,,Waarschijnlijk verandert er iets aan de regeringsvorm, komt er wat meer
invloed van ministers. Ik denk dat het leger en de politie loyaal blijven aan
het systeem. Bij een machtswisseling moet je zelf rustig blijven. Je moet eerst
kijken hoe de zaken lopen, je kunt er zelf toch geen invloed op uitoefenen.''
Van 't Wout was regelmatig te gast bij de president, maar het is nu ook al twee,
drie jaar geleden dat hij hem heeft gezien. Hij noemt Fidel 'een gezellige,
leuke man'. ,,Hij heeft totaal geen pretenties. Je kunt open met hem spreken. En
als je dat als vriend doet, kun je óók kritiek leveren.'' Licht ironisch: ,,Ja,
óók de mensenrechten, de favoriete hobby van Europeanen, hebben we besproken.
Hij wordt dan niet boos, maar legt zijn kant van de zaak uit.''

LOAD-DATE: August 9, 2006

LANGUAGE: DUTCH; NEDERLANDS

PUBLICATION-TYPE: Krant


                        Copyright 2006 AD NieuwsMedia BV
                              All Rights Reserved

                               26 of 66 DOCUMENTS



                              AD/Algemeen Dagblad

            9 August 2006 Wednesday 5:00 AM (Central European Time)

Huisjes alleen weggelegd voor rijken - Strandhutjes onbetaalbaar

BYLINE: FRED KRAMER

SECTION: Pg. 2

LENGTH: 333 words


FRED KRAMER
DISHOEK
Honderdduizend euro voor nog geen 18 vierkante meter woonoppervlak. Dat
exorbitante bedrag wordt met gemak uitgegeven voor de aankoop van een
slaapstrandhuisje aan de kust.
De bewoners van de 270 strandhuisjes bij het Zeeuwse Dishoek vrezen dat door
deze ontwikkeling de unieke huisjes binnenkort alleen voor rijken zijn
weggelegd. Anderen kunnen de hoge verkoopprijzen niet opbrengen.


Volgens Kees Krijger van strandvereniging Dishoek is de hoge verkoopwaarde soms
moeilijk te weerstaan voor eigenaren die de huisjes al generaties lang in hun
bezit hebben.
,,De huurprijzen voor de staanplaatsen worden ieder jaar met tien procent
verhoogd. Ook zijn er plannen voor de aanleg van een riolering die de eigenaren
zelf moeten betalen. Wie daar niet meer aan wil, heeft zijn strandhuisje binnen
een mum van tijd verkocht aan de hoogst biedende.''
Wilma Jopse (52) uit Middelburg is een van de uitverkorenen die vorig jaar een
strandhuisje wist te bemachtigen. Makkelijk ging het niet, omdat de meeste
strandhuisjes familiebezit zijn.
Wat ze voor haar strandhuisje heeft neergeteld wil ze niet vertellen, maar het
ligt ergens tussen de 80.000 en 100.000 euro.
Jopse vindt het elke cent waard. ,,We hebben dit jaar voor het eerst van het
strandhuisje kunnen genieten en de ervaring is werkelijk uniek. Het uitzicht, de
prachtige nachten, de altijd veranderende zee. Je komt hier echt tot rust.''
Ook Piet Jansen (64) uit 's Hertogenbosch is een strandhuisbezitter. Hij kocht
de plek in 1993 destijds voor slechts 2950 gulden. Toen hij twee jaar geleden
met een nieuwe opbouw bezig was kreeg hij een aanbod van een voorbijganger die
direct een ton wilde betalen. Jansen weigerde zonder omkijken, maar begrijpt dat
andere strandhuisbezitters wel eens voor het grote geld zouden kunnen vallen.
,,Een ton is niet niks. Je hoort steeds vaker dat makelaars eigenaren opzoeken
om ze voor een verkoop te polsen. Een strandhuisje, ooit bedoeld voor de gewone
man, is inmiddels big business geworden.''

LOAD-DATE: August 8, 2006

LANGUAGE: DUTCH; NEDERLANDS

PUBLICATION-TYPE: Krant


                        Copyright 2006 AD NieuwsMedia BV
                              All Rights Reserved

                               27 of 66 DOCUMENTS



                              AD/Algemeen Dagblad

              4 August 2006 Friday 5:00 AM (Central European Time)

Humor van wachten op nat pak

BYLINE: STEFAN RAATGEVER

SECTION: Pg. 25

LENGTH: 336 words


STEFAN RAATGEVER

Zijn oogst na ongeveer 120 deelnames aan spelletjes als Tobbedansen, Vlieg er
eens uit en Fiets 'm d'r in: drie keer winst, één maal de Originaliteitsprijs,
een speciale award voor uitzonderlijke creativiteit én een welverdiende
pechprijs. Recorddeelnemer aan het TROS-spektakel Te land, ter zee en in de
lucht Johan Vlemmix herinnert zich de verovering van de laatste onderscheiding
nog precies.


Het was tijdens het onderdeel Op glad ijs op de Vechtse banen in Utrecht.
,,Letterlijk mijn hoogtepunt uit 120 deelnames. Ik werd gelanceerd uit mijn
wagen en vloog over een aantal kerstbomen door de lucht. Ik landde keihard op
mijn rug maar kwam er gelukkig met enkele kneuzingen van af.''
Vlemmix begon in 1977 met het programma dat dit jaar 35 jaar bestaat en daarmee
het langstlopende amusementsprogramma van Nederland is. ,,Het leuke leek me dat
iedereen kan meedoen. Ook als je niks bijzonders kunt, kon je op televisie
komen.'' Dat is volgens Vlemmix ook een van de redenen dat het de tand des tijds
succesvol doorstaat. ,,De hoofdrol is voor de gewone man van de straat. De
formule is ijzersterk. De humor is al 35 jaar dezelfde: kijken of die vent nu in
het water valt of niet. Blijft leuk.''
Zo leuk dat Vlemmix op zijn voorgenomen afscheid na honderd deelnames terugkwam.
Hij ging als starter en jurylid van het programma aan de slag en gaat in dit
jubileumseizoen met enkele min of meer bekende Nederlanders het parcours op.
,,Geweldig leuk. Vorige week deed ik met Giel Beelen mee aan Tobbedansen. We
waren zo fanatiek dat Giel zijn teen brak.''
Vanavond zien we Vlemmix in een zelf gefabriceerd voertuig meeracen in Snel naar
de bel. Naast hem Camping Life-presentator Sander Jansons. ,,Ik blijf meedoen zo
lang het programma doorgaat,'' belooft Vlemmix plechtig. ,,Soms denk ik al
knutselend in mijn speciaal ingerichte werkplaats mét oefenterrein weleens 'waar
ben ik mee bezig?' Maar de kick van bovenaan zo'n schans staan maakt alles
goed.''
Te land, ter zee en in de lucht. 20.30 uur, Ned 2.

LOAD-DATE: August 3, 2006

LANGUAGE: DUTCH; NEDERLANDS

PUBLICATION-TYPE: Krant


                        Copyright 2006 AD NieuwsMedia BV
                              All Rights Reserved

                               28 of 66 DOCUMENTS



                              AD/Algemeen Dagblad

             1 August 2006 Tuesday 5:00 AM (Central European Time)

In Qana lijkt het nog te vroeg voor een bestand

BYLINE: JACOBINE GEEL

SECTION: Pg. 6

LENGTH: 304 words


Het is nu heel even stil, 48 uur, maar dan?

Qana. Of Kana. Rond het begin van onze jaartelling nog het toneel van een
vrolijke bruiloft. Waar wijn rijkelijk vloeide, van steeds betere kwaliteit
naarmate de avond vorderde. Waar water op zeker moment zelfs in wijn veranderde.


De bruiloft te Kana: volgens de bijbelse mythologie voorbode van hoe het leven
ooit worden zal. Een feest van overvloed, brood en liefde genoeg voor iedereen.
Qana nu is, voor de tweede keer alweer in tien jaar, toneel van bloedvergieten.
Voorbode hoogstens van nog vele doden in een steeds grimmiger oorlog tussen
vijanden die - zo lijkt het - niet van wijken weten. Israël, op papier de
machtigste, verwikkeld in een verbeten strijd om de gehate tegenstander op zijn
minst een gevoelige slag toe te brengen. Maar tot nu toe vooral succesvol in het
vellen van gewone burgers, vrouwen, kinderen.
Slechte pr voor Israël, slechte pr voor de Verenigde Staten die Israël zo lang
mogelijk zullen steunen, omdat in de strijd tegen het terrorisme nu eenmaal
alles geoorloofd lijkt.
Het is nu even stil, 48 uur geen luchtaanvallen. Maar dan? Voor een bestand
lijkt het nog veel te vroeg. Dat verduiveld lastige, ontmoedigend slepende
conflict in het Midden-Oosten, waar door buitenstaanders nooit zonder meer een
heldere positie over in te nemen valt. Misschien wel omdat niemand zich ooit
helemaal buitenstaander durft te voelen. Omdat iedereen op de een of andere
manier deel lijkt van het conflict.
Europa, en de VS, vanwege de schuld of minstens ereschuld die de joodse staat
vertegenwoordigt. De islamitische landen vanwege de onderdrukking, nog altijd,
van een ander islamitisch volk. Nuchtere betrokkenheid lijkt het hoogst
haalbare. En heel hard nodig. Want zelfs dan zal er nog heel wat bloed vergoten
worden voordat we het glas kunnen heffen op de vrede.

LOAD-DATE: July 31, 2006

LANGUAGE: DUTCH; NEDERLANDS

PUBLICATION-TYPE: Krant


                        Copyright 2006 AD NieuwsMedia BV
                              All Rights Reserved

                               29 of 66 DOCUMENTS



                              AD/Algemeen Dagblad

             29 July 2006 Saturday 5:00 AM (Central European Time)

Wat vindt u? Agenten die bewust de wet overtreden moeten harder worden aangepakt
dan gewone....

SECTION: Pg. 2

LENGTH: 21 words


Wat vindt u?
Agenten die bewust de wet overtreden moeten harder worden aangepakt dan gewone
burgers.
Geef uw mening op www.AD.nl

LOAD-DATE: July 28, 2006

LANGUAGE: DUTCH; NEDERLANDS

PUBLICATION-TYPE: Krant


                        Copyright 2006 AD NieuwsMedia BV
                              All Rights Reserved

                               30 of 66 DOCUMENTS



                              AD/Algemeen Dagblad

             19 July 2006 Wednesday 5:00 AM (Central European Time)

Toerist verdringt de visser

SECTION: Pg. 14

LENGTH: 133 words


In de 19de eeuw waren vissers heer en meester op het strand. Pas later ontdekte
de gegoede burgerij de heilzame werking van zon, zee en zout en ontstond er enig
strandleven.


In de jaren '30 van de vorige eeuw was strandbezoek nog een exlusief voorrecht.
De Haagse burgerij kwam met het rijtuig naar het strand, liet de kleding tegen
betaling bewaken en ging vervolgens thee drinken in een van de vele herbergen.
Later verbleven de (buitenlandse) rijken een heel seizoen aan het strand.
Het chique kuren sloeg om, toen ook de gewone man naar het strand trok.
Tientallen jaren reisden gezinnen met boterhammen en limonadesiroop af richting
kust.
Inmiddels is heeft massatoerisme het strand in zijn greep en is het twaalf
maanden per jaar strandseizoen. Loungen en cocktails drinken lijken bijna
verplicht.

LOAD-DATE: July 18, 2006

LANGUAGE: DUTCH; NEDERLANDS

PUBLICATION-TYPE: Krant


                        Copyright 2006 AD NieuwsMedia BV
                              All Rights Reserved

                               31 of 66 DOCUMENTS



                              AD/Algemeen Dagblad

             15 July 2006 Saturday 5:00 AM (Central European Time)

Brieven

SECTION: Pg. 2

LENGTH: 439 words


Israël
Het ontvoeren van drie soldaten is niet goed te keuren. Maar de tegenactie van
Israël is ongelooflijk zinloos en wreed en treft (zoals altijd) de gewone
burger. De tientallen doden vallen in gezinnen die part noch deel hebben aan de
ontvoering en niet betrokken zijn bij het geweld van Hamas en Hezbollah. Het
vernielen van de infrastructuur in Gaza en Libanon leidt er alleen maar toe dat
de gevoelens van haat jegens Israël zullen worden versterkt. De wereld ziet toe
... en zwijgt. Amerika voorop, gevolgd door zwijgende Nederlandse politici.


D.G. van den Berg
Lage Zwaluwe.
Israël (2)
Wat Israël doet, proberen we doorgaans weg te stoppen en alle andere landen in
het Midden-Oosten worden aan de schandpaal genageld. Een hint voor Israël:
Behandel je buren met respect, dat is de enige manier om vrede te krijgen in het
gebied. Is dit overigens voor Amerika en Engeland geen reden om Libanon en de
Palestijnen te gaan helpen, zoals Koeweit en de Irakezen in de beide
Golfoorlogen?
H. Mostert, Rotterdam.
Op de bon
Na een dag hard werken gezellig een hapje eten met vrienden onder het genot van
een goed glas wijn in het stadspark van Breda.
Vervolgens word je op de bon geslingerd in verband met het openbaar nuttigen van
alcohol: 50 euro per persoon (maal vier!).
Welke politieke partij gaat hier korte metten mee maken? Op mijn stem kan die
partij dan rekenen.
P. Vanderlinden, Breda.
Dodelijke nevel (2)
Misschien een idee om het koelwater te ontsmetten met alcohol om de
legionellagroei (AD 12-7) tegen te gaan?
A. Ooms, Hendrik Ido Ambacht.
Verpleeghuizen (2)
De ouderenzorg is een janboel (AD 10-7).
Hoe het ook kan? Maandagavond, nadat een naast familielid was overleden kwamen
personeelsleden die die dag gewerkt hadden terug van huis om hun medeleven te
betuigen. Zij stonden erop de laatste zorg te geven en het lichaam te verzorgen.
Het heeft ons ontroerd. Het is een goed voorbeeld voor verpleeg- en
verzorgingshuizen waar het helaas anders gaat.
Ria en Goof Pruissen, Arkel.
Op instorten (4)
Steeds meer fouten in de bouw komen aan het licht. Bouw- en woningtoezicht is
weer de schuldige. Dat de opdrachtgever niet zijn rol vervult, de aannemer zijn
plichten niet meer kent,de architect niet weet wat hij doet, is niet zo
belangrijk meer. Het zou nooit meer fout gaan in de bouw. Helaas werd er niet
geïnvesteerd in de mensen die het moesten maken. Uitvoerders werden
administrateurs.
Ik heb 45 jaar met plezier in de bouw gewerkt. Tien jaar geleden waarschuwde ik
tegen dit soort gevaren, maar ik was een roepende in de woestijn. Het menselijke
vakmanschap op de bouwplaats is ingewisseld voor een papieren.
Bert van Kleef, Rotterdam.

LOAD-DATE: July 14, 2006

LANGUAGE: DUTCH; NEDERLANDS

PUBLICATION-TYPE: Krant


                        Copyright 2006 AD NieuwsMedia BV
                              All Rights Reserved

                               32 of 66 DOCUMENTS



                              AD/Algemeen Dagblad

               7 July 2006 Friday 5:00 AM (Central European Time)

Brieven

SECTION: Pg. 2

LENGTH: 441 words


Balkenende III
Er is een absoluut record gebroken! Binnen één week hebben informateur en
formateur hun werk gedaan, iets wat onder normale omstandigheden maandenlang
duurt. Maar wat wil je: de dames en heren politici moeten hoognodig met
vakantie, tot begin september nog wel. Daarna nog geen twee maanden politiek
bedrijven voordat eind oktober de deur wéér dicht gaat in verband met de
verkiezingen op 22 november. Maar eerst komt er nog een regeringsverklaring en
daaropvolgend een parlementair debat over het kabinet-Balkenende III. Over
poppenkast gesproken!


J.C. van Herk, Pesse.
Vriendelijke groet
'Met vriendelijke groet' mag niet (AD 6-7). Bestuurders dienen, indien mogelijk,
tussen 'het gewone volk' te staan. Triest is het
daarom dan ook te constateren dat b en w Berkelland bij de commissie Kamer
Samenleving verantwoording moet afleggen over het ondertekenen van een brief met
bovenstaande tekst. Ik denk dat deze commissie zich beter met belangrijker zaken
kan bezighouden. Een vriendelijke groet en compliment voor b en w voor deze
handelwijze is wat mij betreft dan ook op zijn plaats.
F.E.H. Smeets, Meerssen.
Bookcrossing
Boeken van Dorrestein voor eerlijke vinder (AD 5-7). Uitgeverij Contact slaat de
boekverkoop helemaal dood met de zomerse actie bookcrossing. De paar laatste
kopers van het goede boek gaan nu gegarandeerd ook snuffelend over straat op
zoek naar het gratis boek. Het woord gratis zou in Nederland verboden moeten
worden. Zelfs de meest respectabele Hollander raakt daarbij helemaal van slag.
Theo Pasing, Merkelbeek.
Airbag op autoruit
De Fietsersbond bepleit de invoering van een airbag voor autoruiten (AD 6-7).
Een zachte voorruit zou tientallen verkeersdoden schelen per jaar. Wie er voor
de kosten moet opdraaien vermeldt het artikel niet, maar ik neem aan dat de
rekening bij de automobilist gelegd gaat worden.
Ik weet een goedkopere oplossing om het aantal verkeersdoden terug te dringen.
Leer fietsers dat ze zich niet als ongeleide projectielen tussen het verkeer
begeven.
Zij worden hierin gestimuleerd door wetgeving die bepaalt dat de
aansprakelijkheid in geval van een aanrijding nagenoeg altijd bij de
automobilist ligt. Maak fietsers weer zelf verantwoordelijk voor hun gedrag, dat
scheelt volgens mij al heel veel.
Harm Post, Waddinxveen.
Taakstraffen
De Ajax-supporters die op 8 mei betrokken waren bij de rellen (vernielingen van
politieauto's tot en met het belagen van paarden) zijn veroordeeld tot
taakstraffen (AD 5-7).
Ik heb zojuist een acceptgiro uit Leeuwarden ontvangen voor een
snelheidsovertreding van vier kilometer. Hoe ziek is onze maatschappij,
inclusief de rechters.
Thomas Bastiaans, Monster.

LOAD-DATE: July 6, 2006

LANGUAGE: DUTCH; NEDERLANDS

PUBLICATION-TYPE: Krant


                                 Copyright 2006
                              All Rights Reserved

                               33 of 66 DOCUMENTS



                              AD/Algemeen Dagblad

              4 July 2006 Tuesday 11:01 AM (Central European Time)

Andres Manuel Lopez Obrador, PRD

SECTION: Pg. 15

LENGTH: 132 words


De razend populaire ex-burgemeester van Mexico Stad profileert zich als vriend
van de armen. Obrador (52) benadrukt voortdurend zijn eenvoudige komaf en
simpele levensstijl. De sociaal-democraat komt op voor de rechten van de gewone
man en wil de levens van miljoenen Mexicanen op het platteland en in
sloppenwijken verbeteren.


Zijn partijprogramma belooft investeringen in onderwijs en zorg, hogere
pensioenen en lagere belastingen. Ook wil hij de corruptie in de regering
bestrijden. De antikapitalistische praatjes van Obrador doen de zakenwereld
rillen. Tegenstanders schilderen hem graag af als linkse activist die het land
naar de afgrond voert. De VS volgen Obradors verrichtingen met argusogen. Op een
radicaal-linkse president à la Hugo Chavez van Venezuela zitten ze niet te
wachten.

LOAD-DATE: July 4, 2006

LANGUAGE: DUTCH; NEDERLANDS

PUBLICATION-TYPE: Krant


                        Copyright 2006 AD NieuwsMedia BV
                              All Rights Reserved

                               34 of 66 DOCUMENTS



                              AD/Algemeen Dagblad

              27 June 2006 Tuesday 5:00 AM (Central European Time)

Rouwbegeleider - Voetbalverlies kan voor sommigen echte rouw zijn

SECTION: Pg. 6

LENGTH: 194 words


Alles natuurlijk relatief, maar het verwerken van het verlies tegen Portugal
heeft veel weg van het verliezen van een naaste door een overlijden.


Coördinator Annemieke van der Sterren van de Landelijke Stichting
Rouwbegeleiding: ,,Het is maar net hoeveel belang mensen er aan hechten. Als de
uitslag van de wedstrijd heel belangrijk voor je is, als je twee weken lang 24
uur met het WK bezig bent geweest, dan kan het heel moeilijk zijn met een
nederlaag om te gaan. Het is maar net hoe betrokken je was. Voor iemand als Van
Basten, die er zo nauw bij betrokken was, moet het heel erg moeilijk zijn. Maar
ook voor gewone Nederlanders die zich heel erg bij het team betrokken voelden.''
Maar wat mensen die aan oranjerouw lijden het beste kunnen doen is de waarheid
onder ogen zien. Zeg maar hardop na: het is 1-0 geworden voor Portugal, Cocu
schoot op de lat en Nederland wordt dit jaar geen wereldkampioen. Van der
Sterren: ,,Loop er niet voor weg. Zet de tv niet uit als er een herhaling is.
Lees er over in de krant, praat er over met je omgeving. Door het feit onder
ogen te zien leer je dat het realiteit is. Dat is de manier om te accepteren en
te verwerken.''

LOAD-DATE: June 26, 2006

LANGUAGE: DUTCH; NEDERLANDS

PUBLICATION-TYPE: Krant


                        Copyright 2006 AD NieuwsMedia BV
                              All Rights Reserved

                               35 of 66 DOCUMENTS



                              AD/Algemeen Dagblad

              27 June 2006 Tuesday 5:00 AM (Central European Time)

Van Gogh Museum koopt collectie brieven van Vincent

SECTION: Pg. 19

LENGTH: 159 words


AMSTERDAM
Het Van Gogh Museum in Amsterdam heeft 55 brieven verworven die Vincent van Gogh
schreef aan zijn kunstbroeder Anthon van Rappard.


De briefwisseling (van 1881 tot 1885) tussen de schilders geeft volgens het
museum een goed inzicht in de artistieke ontwikkeling van Van Gogh in zijn
vroege jaren. Het museum heeft de collectie brieven gekocht van een Amerikaanse
verzamelaar die anoniem wil blijven. Afgezien van ongeveer twintig losse brieven
die nog in privé-bezit zijn, is het de laatste grote collectie Van
Gogh-correspondentie die nog te koop was. Het museum houdt de aankoopprijs
geheim.
Vincent van Gogh leerde via zijn broer Theo in 1880 Van Rappard kennen in
Brussel, waar de laatste op de kunstacademie zat. De twee raakten bevriend nadat
Van Rappard Van Gogh uitnodigde op zijn atelier te komen tekenen.
De briefwisseling die volgde, ging vooral over literatuur en kunst, waarbij ze
zich beiden vooral verbonden toonden met het gewone volk.

LOAD-DATE: June 26, 2006

LANGUAGE: DUTCH; NEDERLANDS

PUBLICATION-TYPE: Krant


                        Copyright 2006 AD NieuwsMedia BV
                              All Rights Reserved

                               36 of 66 DOCUMENTS



                              AD/Algemeen Dagblad

              23 June 2006 Friday 5:00 AM (Central European Time)

WK KRONIEK 15 HANS KLIPPUS WEEKKRONIEK@AD.NL Robben kiest Cruijff, Van Basten én
Kuyt in zijn....

SECTION: Pg. 9

LENGTH: 430 words


WK
KRONIEK
15
HANS KLIPPUS
WEEKKRONIEK@AD.NL

Robben kiest Cruijff, Van Basten én Kuyt in zijn sterrenelftal

Schnabbel & Babbel was wereldact afgezet tegen de droogkloterij van nu
SAAI, SAAI, SAAI
Eigenlijk viel er voor de Oranje tv-kijker de afgelopen dagen bar weinig te
beleven. Een saaie wedstrijd tegen Argentinië, saaie vraaggesprekjes met de
spelers - saai, saai, saai. Hoewel het commentaar van Evert ten Napel
woensdagavond anders deed vermoeden. 'Waar is dat fluitconcert voor nodig?'
vroeg Evert zich na de wedstrijd hoogverbaasd af.


NIET SAAI?
Je zou bijna vermoeden dat het allemaal echt fantastisch was, omdat twee
superbelangrijke mensen na afloop van de wedstrijd tegen Argentinië op televisie
bij de NOS straalden: de almachtige Cruijff, officieus adviseur van de
bondscoach, én Willem-Alexander, de kroonprins der Nederlanden.
Er zit dan voor de gewone burger bijna niets anders op dan mee te stralen...
SCHNABBEL EN BABBEL
Meewarig denk ik, belegen voetballiefhebber, terug aan het WK van '74. Toen
verschansten de spelers zich nog niet 24 uur per dag in hun hotel en verzorgden
de verdedigers Wim Suurbier en Ruud Krol met regelmaat als het duo 'Schnabbel en
Babbel' een komisch optreden voor de tv-camera. Het was lang niet altijd leuk,
maar afgezet tegen de droogkloterij van nu was het een wereldact.
Met name Suurbier nam zijn bijbaan als teamclown erg serieus, want hij maakte
reserve Ruud Geels het leven met zijn 'gevatte' opmerkingen tijdens het eten zo
zuur dat de spits niet graag meer aan dat WK wil worden herinnerd.
KONINGSHUIS
Toch schijnt er ook bij het huidige Oranje best komisch talent te zitten. De
eerste opmerking over de 0-0 tegen Argentinië van Marco van Basten, in de
nabijheid van de kroonprins, was best een aardige: 'We hebben de rust in het
koningshuis kunnen bewaren.'
ZOENEN
Met zoenen staat het ook weer gelijk. Willem-Alexander en Marianne Timmer (in
Turijn) versus Máxima en Maradona (in Frankfurt).
ROBBEN KIEST
Ook Arjen Robben zorgde voor wat afleiding. Hij mocht op de officiële WK-site
zijn favoriete elftal samenstellen: 10+, dus móest hij zichzelf opstellen.
Robben koos voor een voorhoede met Marco van Basten en Johan Cruijff, maar ook
Dirk Kuyt! De vierde Nederlander in de FC Robben is Jaap Stam.
STERRENELFTAL
De volledige opstelling van Robbens sterrenteam is: Cech; Cafu, Stam, Terry,
Maldini; Romario, Zidane; Kuyt, Van Basten, Cruijff, Robben.
WK-QUIZ
1. Wie speelde er meer interlands, Cruijff of Van Basten?
2. Wie maakte er meer doelpunten voor Oranje, Cruijff of Van Basten?
3. Wie won er meer wedstrijden met Oranje, Cruijff of Van Basten?

LOAD-DATE: June 22, 2006

LANGUAGE: DUTCH; NEDERLANDS

PUBLICATION-TYPE: Krant


                        Copyright 2006 AD NieuwsMedia BV
                              All Rights Reserved

                               37 of 66 DOCUMENTS



                              AD/Algemeen Dagblad

              12 June 2006 Monday 5:00 AM (Central European Time)

Brutale Carrie gaat op werksafari - 'Ik blijf gewoon mezelf in Afrika: hip en
gek'

BYLINE: WESSEL PENNING

SECTION: Pg. 8

LENGTH: 560 words


WESSEL PENNING
ROTTERDAM

Brutale Carrie in een regeringsvliegtuig. Het moet niet gekker worden. Maar
morgenochtend stapt ze - op weg naar Benin in West-Afrika - toch in dat
'baggerding'.
Baggerding? ,,Ja joh. We moeten zelfs onderweg bijtanken in Heraklion.
Tjongejonge.''


De vlucht is op rekening van de Staat, maar verder betaalt Carrie haar
driedaagse uitje naar Benin zelf. Het is het helemaal waard, vindt ze. ,,Wanneer
zou ik anders in Benin komen? En nu ben ik er niet eens als toerist, die wat
loopt te dralen. Maar als iemand die aan het werk is. Met de minister nog wel.''

De minister is Agnes van Ardenne van Ontwikkelingssamenwerking, die Carrie
onlangs persoonlijk vroeg haar reisgezellin te zijn tijdens een werkbezoek.
Nadat Soedan als 'te zwaar' werd gezien, werd de bestemming Benin, een van de
armste landen ter wereld.
Een goede bestemming voor Carrie, vond de minister, die de altijd boze
columniste beschouwt als iemand die de gewone man haarfijn kan uitleggen wat
onwikkelingswerk inhoudt. Daarom zal de Rotterdamse overal bij worden betrokken.
Bij de bezoeken aan 'de schattige, kleinschalige projecten' van gewone mensen.
Bij de uitstapjes naar een slavenmonument. Maar ook bij de officiële visites aan
hoge notabelen. ,,De hele tuttenboel dus.''
Carrie kreeg dus reeds een kledingadvies mee van een meereizende ambtenaar.
,,Geen blote knieën, geen blote schouders, geen decolleté en geen
vorm-accentuerende kleding. Nou, dan kan mijn kledingkast dus dicht. Ik heb niet
anders. Ik ben altijd bloot en mét decolleté.''
Extra probleem is dat het programma per dag twee 'opfrismomenten' kent. Carrie
snapt ook wel dat het niet gepast is als na het opfrissen hetzelfde zweterige
kloffie wordt aangedaan. Vriendinnen zullen Carrie dus van iets passends moeten
voorzien. Eventueel trekt ze voor het eerst een spijkerbroek aan. Dat nog liever
dan een krijtstreep-mantelpakje. ,,Want ik blijf mezelf: hip en gek.''
Carrie in Benin, het voelt gek, zegt ze. ,,Kuifje in Afrika. Guust Flater op
safari. Gelukkig wordt het in ieder geval niet zo bloedverziekendheet.
Vijfentwintig graden, dat valt mee.'' En ze verheugt zich al op de gangbare
voodoo-gebruiken in Benin. ,,Ik geloof er niet in, maar ik vind voodoo leuker
dan braaf bidden in moskee of kerk.''
Met de minister klikt het re-de-lijk. ,,We zijn nog niet in de dijenkletsende
fase. Met Zalm en - vroeger - Terpstra en Margreet de Boer kon ik lekker dollen.
Deze mevrouw is wat serieuzer. Iemand die je twaalf keer op tv ziet, maar de
dertiende keer nog niet herkent. Een vrouw die zich wegcijfert, het
tegenovergestelde dus van mij. Maar ik heb wel het gevoel dat ze heel erg oké
is. Dit is niet een vrouw die het achter haar ellebogen heeft. Maar als dat wel
zo is, dan krijgt ze van mij de wind van voren.''
Wat Carrie raakt, is dat Benin - 'net als in het Westen' - gedragen wordt door
hardwerkende vrouwen en dat minister Van Ardenne juist die groep bij de
Nederlandse ontwikkelingsprojecten wil betrekken. Ze zal drie dagen lang goed
opletten, is vast van plan zich drie dagen lang als 'kritisch en onafhankelijk'
burger te gedragen. Daar heeft ze immers jarenlang braaf belasting voor betaalt,
vindt ze. ,,Als mij iets niet zint, kan ik dat toch niet stilhouden. Hoewel...
in Benin spreken ze Frans. En dat spreek ik heel slecht. Nee, daar kom ik toch
niet verder dan een woordje als merde.''

LOAD-DATE: June 11, 2006

LANGUAGE: DUTCH; NEDERLANDS

PUBLICATION-TYPE: Krant


                        Copyright 2006 AD NieuwsMedia BV
                              All Rights Reserved

                               38 of 66 DOCUMENTS



                              AD/Algemeen Dagblad

              6 June 2006 Tuesday 5:00 AM (Central European Time)

Hoofdredactie - Raymond Salomon

SECTION: Pg. 2

LENGTH: 76 words


In Amsterdam hoeven gehandicapten nergens te betalen als ze de auto parkeren.
Andere gemeenten vragen vaak het volle pond en soms is parkeren weer gratis op
speciale plaatsen. In het streven naar eenduidig beleid stelt de PvdA voor
invaliden overal gratis te laten parkeren. Dat nu is niet nodig. Zorg dat ze hun
auto altijd gemakkelijk kwijt kunnen, maar behandel ze verder als gewone
burgers. Laat ze dus betalen op alle plaatsen waar anderen dat ook moeten.

LOAD-DATE: June 5, 2006

LANGUAGE: DUTCH; NEDERLANDS

PUBLICATION-TYPE: Krant


                        Copyright 2006 AD NieuwsMedia BV
                              All Rights Reserved

                               39 of 66 DOCUMENTS



                              AD/Algemeen Dagblad

               29 May 2006 Monday 5:00 AM (Central European Time)

Brieven

SECTION: Pg. 6

LENGTH: 455 words


Ahold-proces (5)
Van der Hoeven en consorten kregen voorwaardelijke straffen en, gezien hun
inkomen, een kleine geldboete. Hoe zat het ook alweer bij de drie directeuren
van Dudock? Drie jaar onvoorwaardelijk kregen ze, wegens het zwart uitbetalen
van salarissen om de zaak weer op de rails te krijgen. Bij de ex-Ahold-top zou
geen sprake zijn van 'directe' zakkenvullerij. Is de rechter in Amsterdan
vergeten dat vele duizenden mensen van het AH-klantenfonds, personeel van AH,
kleine beleggers etc. ernstig zijn gedupeerd door de spectaculaire afgang van
het Ahold- concern. En dan 0,5% boete van hun inkomen. Jan Modaal krijgt al fors
meer bij een onbenullige verkeersovertreding. Noemt men dit nu klassenjustitie?


Bert Westerveld, Korendijk.
Gezond leven (2)
Gezond leven en effectieve maatregelen tegen roken, kanker, hart- en vaatziekten
leiden op latere leeftijd tot hogere kosten, omdat mensen langer leven en
daardoor meer zorg nodig hebben in die éxtra levensjaren. Ouderen zouden hogere
ziektenkostenpremies moeten betalen. Afgezien van het feit, dat ouderen ook jong
waren en dus minder vaak een beroep deden op zorg, komt bij mij de volgende
vraag naar boven: wanneer gaan wetenschappers onderzoeken hoe lang een mens na
zijn pensionering nog mag leven? Krijgt straks iedere baby een budget mee
waarmee hij of zij het moet doen? Geld op, einde verhaal? Dankzij preventief
medisch onderzoek kon ik in een heel vroeg stadium worden behandeld. Maar als ik
het artikel lees, vraag ik me af of langer leven me wel gegund is.
A. Aarnoutse, Veenendaal.
Energieprijs
Minister Brinkhorst (Economische Zaken) is 'helemaal klaar' met de top van
Essent (AD 24-5). Tja, als de overheid de energiemarkt in eigen hand had
gehouden, zouden er nu geen bonusbobo's zijn. Gedane zaken nemen echter geen
keer, tenzij het gaat om de prijs van energie. Dan kan de minister misschien
toch nog ingrijpen. Wat dat betreft kan worden bedacht dat Essent onder meer
sponsor is van een grote voetbalclub en van de Zeehondencrèche in Pieterburen.
Waarom is er het luxe, 35 pagina's tellende, veelkleurige kwartaalblad 'Helemaal
Thuis', dat in een oplage van 1,6 miljoen exemplaren wordt geproduceerd?
Je kunt maar royaal zijn met de centen van je afnemers. Als al die
geldverslindende nevenactiviteiten worden stopgezet, zou de energieprijs wel
eens flink kunnen dalen.
M. van de Laarschot, Cuijk.
Beloning
Dezer dagen worden de 'beloningen' van 255 euro aan gezonde mensen door de
ziektekostenverzekeraars uitgekeerd. In schril contrast met de niét gezonde
mensen die daarop geen recht hebben omdat zij medicijnen nodig hebben. Terwijl
zij vaak nog meer onkosten hebben dan gezonde mensen.
Zorgzame samenleving? Bedankt, minister Hoogervorst!
W. Bal, Scheveningen.

LOAD-DATE: May 28, 2006

LANGUAGE: DUTCH; NEDERLANDS

PUBLICATION-TYPE: Krant


                        Copyright 2006 AD NieuwsMedia BV
                              All Rights Reserved

                               40 of 66 DOCUMENTS



                              AD/Algemeen Dagblad

               12 May 2006 Friday 5:00 AM (Central European Time)

Geheime dienst VS tapt álles af

BYLINE: MARC GUILLET

SECTION: Pg. 12

LENGTH: 198 words


MARC GUILLET
WASHINGTON

De Amerikaanse regering luistert in het geheim telefoongesprekken af van gewone
burgers. De inlichtingendienst NSA heeft een database aangelegd van miljarden
binnenlandse telefoontjes. In tegenstelling tot wat de regering heeft gezegd
worden niet alleen internationale telefoongesprekken van Amerikanen
afgeluisterd.


De NSA beschikt over lijsten met telefooncontacten tussen tientallen miljoenen
Amerikanen, zo schrijft de krant USA Today. ,,Het is de grootste database ter
wereld,'' weet een niet bij naam genoemde bron in de krant. ,,Het doel van de
NSA is een database te creëren waarin elk telefoongesprek is opgenomen dat ooit
is gevoerd.''
President Bush probeerde gisteren de politieke storm te kalmeren door te
verklaren dat het bij het vergaren van de telefoonnummers niet om
afluisterpraktijken gaat. ,,Wij zoeken slechts naar banden met al-Qaeda.''
Senator Leahy, de belangrijkste Democraat in de Justitie-commissie, haalde
woedend uit naar de regering-Bush: ,,Wij dienen te weten hoe onze regering
Amerikanen bespioneert.''
Voor het creëren van het superbestand heeft de NSA medewerking gekregen van de
drie grote telecombedrijven AT&T, Verizon en Bellsouth.

LOAD-DATE: May 11, 2006

LANGUAGE: DUTCH; NEDERLANDS

PUBLICATION-TYPE: Krant


                        Copyright 2006 AD NieuwsMedia BV
                              All Rights Reserved

                               41 of 66 DOCUMENTS



                              AD/Algemeen Dagblad

             29 April 2006 Saturday 5:00 AM (Central European Time)

Leve de koningin én Máxima - Het ware idool van Koninginnedag komt uit Argentini

BYLINE: CHRISTL VISSER

SECTION: Pg. 4

LENGTH: 422 words


CHRISTL VISSER
DEN HAAG
De oude adel heeft het niet zo op de burgermeisjes aan het hof. „Als ik al die
prinsessenmeisjes zie, denk ik: het is toch gewoon allemaal schijn,'' zegt
Adolphine de Zwart-barones van Knobelsdorff in het boek Vertel dit toch aan
niemand over het vroegere hofleven.


Maar wat de adel niet lust, gaat er bij de gewone man in als koek,
'prinsessenmeisje' Máxima in het bijzonder. De Argentijnse echtgenote van
Willem-Alexander is razend populair - en meer dan dat. Als ze 'onze schaatsers'
gepassioneerd aanmoedigt op de tribune bij de Olympische Spelen, is dat meteen
een Oranjemoment van betekenis, bleek deze week uit onderzoek van de
Staatsloterij.
Juist het ontbreken van adellijke ingetogenheid maakt Máxima geliefd. Natuurlijk
loopt de bevolking van Zeewolde en Almere vandaag, op Koninginnedag, uit voor
Beatrix. Maar vermoedelijk in niet mindere mate voor Máxima.
In 2002, toen ze voor het eerst meeging op Koninginnedag, was het voor beide
partijen nog wennen. Drenthe keek de kat uit de boom, Máxima hield het rustig.
De verwachting dat het háár dag zou worden, kwam niet uit.
In 2003 was dat anders. In Wijhe en Deventer bleek ze uitgegroeid tot idool. Het
aloude Oranje Boven kreeg er een nieuwe melodie, zodat iedereen uit volle borst
'Leve de koningin én Máxima' kon zingen.
Nog weer een jaar later, in Groningen, was ze op Koninginnedag vanaf minuut één
de onbetwiste ster van de show. In een eigentijds spijkerjasje en een rode baret
deed ze zelfs even mee met een dansgroepje. Groningen ging helemaal uit de bol.
Maar de prinses is verstandig. Vorig jaar, op Scheveningen, was de eer weer voor
Beatrix, die haar jubileum vierde. Máxima, hoogzwanger, bleef wat op de
achtergrond.
In de vier jaar van haar huwelijk heeft ze veel geleerd. Wanneer het haar beurt
is en wanneer niet. Hoe je charmant kunt koekhappen. Hoe je met publiciteit
omgaat. Hoe je je privé-leven af kunt schermen. Hoe je je boodschap verkoopt.
Hoe je ondanks de beperkingen van de ministeriële verantwoordelijkheid zinvolle
dingen kunt doen. En vooral: hoe je werelds en vrolijk en spontaan kunt zijn
zonder de waardigheid van het Koninklijk Huis te schaden.
Want een koningin, ook een koningin in spe, moet op afstand en tegelijk dichtbij
zijn. Makkelijk is dat niet. De adellijke meisjes waar Adolphine de
Zwart-barones van Knobelsdorff zo hoog van opgeeft, zouden er een hele kluif aan
hebben. Máxima niet. Die weet wat ze wil en hoe ze het wil. „Ik pak mijn kans,''
zei ze vorig jaar met ontwapenende eerlijkheid tegen Jeroen Pauw.

LOAD-DATE: April 29, 2006

LANGUAGE: DUTCH; NEDERLANDS

PUBLICATION-TYPE: Krant


                        Copyright 2006 AD NieuwsMedia BV
                              All Rights Reserved

                               42 of 66 DOCUMENTS



                              AD/Algemeen Dagblad

             22 April 2006 Saturday 5:00 AM (Central European Time)

Politieke onrust berooft arm land van belangrijkste inkomstenbron: het toerisme

SECTION: Pg. 19

LENGTH: 41 words


NEPAL

Behalve maoïsten en politici is ook het gewone volk het gestuntel van koning
Gyanendra beu. Het verzet tegen zijn bewind neemt toe.

De massale straatprotesten duren voort, ondanks een uitgaansverbod en hardhandig
optreden van politie en leger.

LOAD-DATE: April 21, 2006

LANGUAGE: DUTCH; NEDERLANDS

PUBLICATION-TYPE: Krant


                        Copyright 2006 AD NieuwsMedia BV
                              All Rights Reserved

                               43 of 66 DOCUMENTS



                              AD/Algemeen Dagblad

             22 April 2006 Saturday 5:00 AM (Central European Time)

Tot nu toe

SECTION: Pg. 19

LENGTH: 106 words


1768 Gurkha-leider Prithvi Narayan Shah verovert Kathmandu. Begin van
Shah-dynastie.
1959 Koning Mahendra opent deur naar meerpartijensysteem, maar verbiedt dat weer
snel.
1972 Birendra neemt troon over en gunt onderdanen meer zeggenschap.
1990 Nepal kan voor het eerst parlement en premier kiezen.
1996 Gefrustreerde maoïsten beginnen gewapend verzet, dat in tien jaar daarop
12.500 levens eist.
2001 Bloedbad leidt tot kroning Gyanendra, die met hulp van leger met harde hand
regeert en in 2005 parlement naar huis stuurt.
2006 Monsterverbond van maoïsten en politieke partijen eist, gesteund door het
gewone volk, herstel van de democratie.

LOAD-DATE: April 21, 2006

LANGUAGE: DUTCH; NEDERLANDS

PUBLICATION-TYPE: Krant


                        Copyright 2006 AD NieuwsMedia BV
                              All Rights Reserved

                               44 of 66 DOCUMENTS



                              AD/Algemeen Dagblad

              10 April 2006 Monday 5:00 AM (Central European Time)

Brieven

SECTION: Pg. 2

LENGTH: 450 words


Maakindustrie
In reactie op het artikel 'Maakindustrie Nederland verdient alle steun' (AD
08-04) het volgende. Veel Nederlanders zijn aangewezen op 'lagelonenarbeid' of
werkloosheid. Dus moet er veel 'lagelonenarbeid' zijn. Andere landen concurreren
door afwezigheid van sociale lasten. Hier vormen lasten de drempel tussen
werkloos en werken, tussen Nederlanders en importarbeid.


Waarom concurreren wij niet en laten we nieuwe lage lonen onbelast? Bijvoorbeeld
door lasten vanaf uitkeringsniveau tot modaal traploos te laten oplopen van nul
tot het huidige niveau. Elke 'lagelonenbaan' scheelt de overheid een uitkering.
G. Jansen, Amersfoort.
Heksenjacht (2)
De column van Annemarie Postma is terecht (AD 6-4). Symptoombestrijding geneest
niet. Tot in de hoogste regionen wordt complementaire geneeskunde aangevallen.
Overlijdt een patiënt bij een reguliere behandeling, dan wordt gesproken van een
complicatie, bij de complementaire behandeling is het een fout en komt de
behandelaar voor de tuchtraad. Ik heb genoeg mensen zien sterven door reguliere
therapie.
J. Beunk, arts, Haarlem.
Ahold
In 1999 was ik bezig mijn 'pensioengat' te dichten. Ik besloot onder meer
vierhonderd aandelen Ahold te kopen tegen een koers van €35. De ontnuchtering
kwam al spoedig, toen bleek dat mijn aandelen nog slechts €3 waard bleken te
zijn. Door bedrog, valsheid in geschrifte en creatief boekhouden kan ik fluiten
naar een verzorgde oude dag. Tot mijn verbijstering komen de verantwoordelijken
er mild mee weg. Jammer dat zij niet in de VS terechtstaan.
L.M. Luitwieler, Hellevoetsluis.
Duits afval (2)
Soms begrijp ik niet meer in wat voor land we leven. Moeten we dadelijk meer
voor onze afvalverwerking betalen omdat er afval uit Duitsland moet worden
geïmporteerd. Dat een klein land als Nederland het afval voor Duitsland moet
verwerken slaat toch nergens op. Er zal wel weer grof geld mee te verdienen
zijn, maar de gewone burger mag daar weer de rekening voor betalen. Hieruit
blijkt maar weer eens dat privatisering niet zaligmakend is.
Adri Sekertzis, Spijkenisse.
Duits afval (3)
Duits afval nooit. Laat Duitsland maar zelf vuilverbranders bouwen. Wij komen
dan voor extra kosten. Dat is helemaal het toppunt. De Europese Unie heeft ook
vele nadelen zoals nu weer blijkt.
E. van Vliet, Houten.
Verdonk (2)
Het is minister Verdonk die opschudding veroorzaakte toen de imam weigerde haar
hand te schudden.
Als goed opgevoede Nederlander had ze kunnen weten dat het een kwestie van
fatsoen is rekening te houden met de culturele en religieuze achtergronden van
je gesprekspartner. Daar geen rekening mee houden kan worden opgevat als een
provocatie. Een fatsoenlijk politicus zou dat moeten weten.
S.M.J. Zwart, IJsselstein.

LOAD-DATE: April 9, 2006

LANGUAGE: DUTCH; NEDERLANDS

PUBLICATION-TYPE: Krant


                        Copyright 2006 AD NieuwsMedia BV
                              All Rights Reserved

                               45 of 66 DOCUMENTS



                              AD/Algemeen Dagblad

              7 April 2006 Friday 5:00 AM (Central European Time)

'Bij sommige smartlappen kan ik m'n hoofd helemaal leeg huilen' - Boze ...
bariton

BYLINE: ALBERT KOK

SECTION: Pg. 20

LENGTH: 869 words


ALBERT KOK

Het leek hem een leuk idee om op zijn eigen website een dagboek bij te houden.
Opdat zijn fans hem van dichtbij konden volgen in de aanloop naar de première
van Nabucco. Maar over de interpretatie van Verdi's beroemdste opera ontstonden
al snel hooglopende ruzies tussen regisseur Cox Habbema en hoofdrolspeler
Ernst-Daniël Smid. ,,Onze werelden en ego's knallen zonder airbags op elkaar,''
was een van de laatste impressies die de 52-jarige bariton gaf voordat hij op
dringend advies van de producenten met het dagboek besloot te stoppen.


Ben jij moeilijk om mee te werken?
,,Valt echt mee. Ik probeer me open te stellen voor de ideeën van een ander.
Maar ik ga niet klakkeloos overstag. Na vijftig operarollen ben ik geen groentje
meer. Cox Hebbema is dat op het terrein van de opera nog wel. Zij wil het
klassieke, bijbelse verhaal gebruiken voor een eigentijds, politiek statement.
Met het geloof heeft zij verder niks. Ik ben bang dat ze daarmee ons doel
voorbij schiet. Of misschien moet ik zeggen: mijn doel. Ik wil niet alleen de
culturele voorhoede bereiken, ik wil een vorm van opera maken die ook
toegankelijk is voor het gewone volk.''
Verdi, opera, bijbels drama. Daar wordt toch niemand op het vmbo opgewonden van?

,,Verdi is heel toegankelijk. Zijn muziek klinkt al goed op een draaiorgel. Ik
ben zelf het levende bewijs dat opera niet alleen de elite aanspreekt. Ik
groeide op als zoon van een Groningse boer. Groot gezin, kleine beurs. Als kind
gierde de adrenaline door mijn lijf als Maria Callas op de draaitafel lag.''
Wat was er mis met The Beatles?
,,De jaren '60 gingen heus niet ongemerkt aan ons voorbij. Golden Earring:
Another 45 Miles. Ik vergeet nooit de dag dat mijn oudere zus met die single
thuiskwam. Heiligschennis, riepen mijn ouders. Maar ik vond het stiekem heel
bevrijdend om te luisteren naar muziek die eigenlijk taboe was. Hardcore rock,
gierende gitaren. Zelfs nu ben ik daar niet vies van.''
Nog meer muzikale ontboezemingen?
,,Ik heb eerbied voor jouw grijze haren. En Witte rozen. Bij sommige smartlappen
kan ik m'n hoofd helemaal leeg huilen. Het leed van de visboer die zijn vrouw
kwijtraakt en zich daarna verdrinkt in zijn eigen netten...
Meestal is de emotie bij zulke liedjes nauw verbonden met persoonlijke
herinneringen. Zo moet ik bij het horen van Witte rozen altijd denken aan de
geboorte van mijn jongste zus. Het ging toen bijna mis met mijn moeder. Ik weet
nog hoe ze het huis uit werd gedragen. Onder het bloed. Kort daarop draaide mijn
vader dat ene plaatje.''
En dan hou je ook nog van musicals.
,,Niet speciaal. Onlangs nog heb ik een aanbod afgeslagen om de rol van
Deuteronomy in Cats te spelen. Toen Joop van den Ende mij begin jaren 90 voor
Les misérables vroeg, hapte ik ook niet meteen toe. Zingen met een zendertje op
je kop - dat is nogal wat voor iemand die met klassieke zang wegloopt.
Achteraf had ik er misschien beter helemaal niet aan kunnen beginnen. Ik
bevuilde mijn eigen nest. Ineens vond niemand het geloofwaardig als ik nog
langer de Matthäus Passion zong.
Ja, die afrekening volgde meteen. Ik werkte bijvoorbeeld al jaren voor de
Nationale Reisopera, maar na Les misérables hebben ze me nooit meer gebeld. Dat
deed pijn. En de critici, hè. Na mijn musicaldebuut werden mijn volgende drie
operarollen prompt afgebrand.''
Dan bijt je zo'n vervelende criticus toch gewoon de strot af.
,,Ik neem aan dat je op Albert Verlinde doelt, maar zo heb ik dat nooit gezegd.
Hooguit: ik grijp hem bij z'n strot. Al die recensenten ook met hun grote
waffel. Laatst werd ik afgeserveerd als een 'Marco Bakkertje uit de Achterhoek'.
Zakkenvuller, krijg ik ook vaak te horen. Nou, ik heb m'n zakken op geen stukken
na gevuld! Maar echt boos word ik pas als ze mijn liefde voor het vak in twijfel
trekken. En dat is wat Albert Verlinde deed.''
Waarom raakt dat je zo diep?
,,Tja, dat zit natuurlijk allemaal in mijn eigen kop. Ik kan ermee worstelen hoe
het kan dat sommigen met mij weglopen, terwijl anderen me verguizen. Dan kwel ik
mezelf met allemaal moeilijke vragen. Ben ik met de juiste dingen bezig? Ben ik
nog te vertrouwen? ,,Eind vorig jaar heb ik een huis in Bussum gekocht. Heel
eenvoudig, kostte niet meer dan een paar tonnetjes. Maar de hypotheek voelt als
een molensteen. Waar moet mijn vrouw naar toe als ik morgen omval?''
Waarom zou dat gebeuren?
,,Ik word niet oud, heb ik altijd gedacht. Als kind leed ik aan een ernstige
vorm van pseudo-kroep. Het heeft weinig gescheeld of ik was erin gestikt.
Genetisch zit het ook niet mee: moeder overleed op haar 62ste, vader op zijn
65ste. Soms raak ik even de draad kwijt en die kant lijkt het ook nu op te gaan.
Dat voel ik van tevoren vrij precies aankomen. Er komt weer een klote tijd aan.
Juist omdat ik het eeuwige leven niet heb, wil ik mij de komende jaren beperken
tot muziek die er echt toe doet. Zoals nu. Het is net als met vrouwen: je gaat
er eerst met heel veel naar bed, totdat je die ene vindt met wie je oud hoopt te
worden. Die ene die maakt dat alle anderen er niet meer toe doen. In de muziek
is die liefde voor mij de opera. Als ik dan toch mijn kist in moet, dan graag
met deze muziek.''

Nabucco. Te zien in de Amsterdamse RAI. Première: vanavond. Daarna nog zeven
voorstellingen.

LOAD-DATE: April 6, 2006

LANGUAGE: DUTCH; NEDERLANDS

PUBLICATION-TYPE: Krant


                        Copyright 2006 AD NieuwsMedia BV
                              All Rights Reserved

                               46 of 66 DOCUMENTS



                              AD/Algemeen Dagblad

             4 April 2006 Tuesday 10:30 AM (Central European Time)

Brieven

SECTION: Pg. 2

LENGTH: 456 words


Vaders
Kinderloze vaders lijden in stilte (AD 3-4). Ik heb vrienden kapot zien gaan,
omdat ze hun kinderen niet meer mochten zien. Vreselijk als vrouwen zoiets
besluiten. Echter, waar je nooit iets over hoort of leest zijn de talloze vaders
die het na de scheiding laten afweten zodra er een nieuwe juf in beeld is. En
dat is meestal heel snel. Kinderen worden als lastige sta-in-de-wegs beschouwd,
bezoekregelingen wordt constant geschonden én de kinderen komen kapot terug van
zo'n weekeinde, omdat ze alleen maar zijn afgesnauwd. Overigens vaak door vaders
die na de scheidingsaankondiging dreigden de 'kinderen wel eens weg te zullen
halen'. Ooit onderzoek gedaan welk effect dat heeft op kinderen én hun moeders?


Anna van Wittenberghe, Rotterdam.
Rechters
Rechters met linkerhanden (AD 1-4). De gezaghebbende emeritus hoogleraar Hans
Crombag vindt dat 'klassenjustitie' - met als voorbeeld de zaak Boonstra
tegenover andere zaken - in de kiem moet worden gesmoord (AD, 1 april). Rechters
zijn niet anders dan gewone burgers, op één punt na. De meeste rechters gedragen
zich alsof ze God zijn. Maar de enkele bekende (en minder bekende) gerechtelijke
dwalingen hebben laten zien dat rechters ook mensen zijn die fouten maken, net
als medisch specialisten. Specialisten geven dit toe, rechters nog niet.
W.Q.J.M. Orbons, Brunssum.
Crèche (4)
Niet terugschrikken voor acht ton, zegt Liesbeth Spies (CDA). De Geus zal wel
trots zijn dat De Kleine Kamer conform zijn hersenspinsels wordt opgezet en 'in
lengte van jaren meegaat'. Wellicht dat men in Den Haag nu eens inziet wat het
voor de kinderopvangbranche financieel heeft betekend om aan deze nieuwe
wetgeving te voldoen. Misschien wordt de 'kinderopvang' in Den Haag dan toch nog
eens begrepen!
M. Wassink en S. Verrijp, Kinderopvang Oud-Beijerland.
Doukle Terpstra
Nu bij de VVD Rutte en Verdonk in beeld zijn en zelfs Nawijn wil aansluiten,
wordt het tijd dat het CDA en zeker Jan Peter Balkenende ook een zet gaan doen
om Bos uit het Torentje te houden. Wel, Jan Peter, neem Doukle Terpstra op in je
ploeg en denk eens aan een ministerschap voor deze voortreffelijke vakbondsman
(die nu weliswaar ander werk doet). Je zult ermee scoren, want hij heeft een
grote aanhang en zal met name veel kiezers weghalen bij de PvdA en de
ChristenUnie. Het zal ook voor de koers van het CDA van groot belang zijn om
Doukle er bij te halen.
Cees de Ruijter, Heiloo.
Kreeft
Liters champagne, 37 kreeften (AD 31-3). Ik vind het onuitstaanbaar en
misselijkmakend hoe deze mensen een feest maken van de dood van een dier,
terwijl hij het uitgilt en zij schreeuwen: 'in de pan met dat ding' en lachen
als iemand een pootje eruit trekt. Waar gaat het heen met deze wereld?
Eline van Balen, Nieuwerkerk a/d IJssel.

LOAD-DATE: April 4, 2006

LANGUAGE: DUTCH; NEDERLANDS

PUBLICATION-TYPE: Krant


                        Copyright 2006 AD NieuwsMedia BV
                              All Rights Reserved

                               47 of 66 DOCUMENTS



                              AD/Algemeen Dagblad

              3 April 2006 Monday 5:00 AM (Central European Time)

Privé-levens te grabbel via pc

BYLINE: HENK VAN ESS

SECTION: Pg. 4

LENGTH: 334 words


HENK VAN ESS
ROTTERDAM

Het internet staat vol met vertrouwelijke stukken die voor iedereen zijn in te
zien. Niet alleen post van koningin Beatrix ligt op straat, ook die van gewone
burgers en bedrijven.


Het AD vond met ruildienst LimeWire binnen een halve dag meer dan duizend
persoonlijke documenten van Nederlanders. De stukken zijn per ongeluk verspreid
door de auteurs zelf, zonder dat ze er erg in hebben.
Van alles ligt te grabbel. Het gaat onder meer om wachtwoorden,
belastingaangiften, brieven voor nog lopende sollicitaties, medische
verklaringen, huurcontracten, rekeningoverzichten, liefdesbrieven, kopieën van
paspoorten, hypotheekstukken, aangiften bij de politie, leningen, maar ook veel
bedrijfsinformatie.
Zo laat een zonweringsbedrijf uit Weert offertes slingeren voor het Paleis
Noordeinde, AIVD, Europol en de ministeries van Justitie en Defensie.
In datzelfde LimeWire plaatste een vermoedelijk hoge militair per ongeluk
correspondentie van het koninklijk huis, zoals felicitaties aan andere
vorstenhuizen, adressen van leden van het koninklijk huis en verslagen van
telefoongesprekken binnen het Korps Mariniers.
LimeWire wordt gebruikt voor het illegaal uitwisselen van nieuwe films en cd's.
Vooral ongeoefende computeraars geven de ruildienst per vergissing vrij spel op
hun eigen pc. Ze staan per ongeluk toe dat ook persoonlijke bestanden met de
buitenwereld worden gedeeld.
Een Friese firma geeft, zonder het zelf te weten, een contract prijs van een
onderhandse lening van drie miljoen euro aan een ander bedrijf. Een medische
verklaring van een 16-jarige jongen met hartproblemen is afkomstig van een
cardioloog van het Radboud ziekenhuis in Nijmegen.
Ook staan er tientallen arbeidscontracten op het web, opzeggingen van
abonnementen en correspondentie naar vrienden en collega's van particulieren. Zo
schrijft een vrouw uit Baarn aan een collega: ,,Hierbij stel ik jou
aansprakelijk voor de schade die is ontstaan aan mijn laptop doordat je koffie
over het toetsenbord hebt gemorst.''

LOAD-DATE: April 2, 2006

LANGUAGE: DUTCH; NEDERLANDS

PUBLICATION-TYPE: Krant


                        Copyright 2006 AD NieuwsMedia BV
                              All Rights Reserved

                               48 of 66 DOCUMENTS



                              AD/Algemeen Dagblad

              3 April 2006 Monday 5:00 AM (Central European Time)

Dankzij 'handig' ruilprogramma liggen privégegevens van veel internetters op
straat

SECTION: Pg. 4

LENGTH: 34 words


LIMEWIRE

Post van koningin Beatrix is
per ongeluk via het internet openbaar geworden. Een
student uit Leiden ontdekte het.

Ook de persoonlijke correspondentie van
gewone burgers kan via
LimeWire worden achterhaald.

LOAD-DATE: April 2, 2006

LANGUAGE: DUTCH; NEDERLANDS

PUBLICATION-TYPE: Krant


                        Copyright 2006 AD NieuwsMedia BV
                              All Rights Reserved

                               49 of 66 DOCUMENTS



                              AD/Algemeen Dagblad

             25 March 2006 Saturday 5:00 AM (Central European Time)

Zorgwanbetalers worden aangepakt - Inlichtingenbureau moet 'boevenburgers' en
premieontduikers vangen

BYLINE: WALTER DEVENIJNS

SECTION: Pg. 5

LENGTH: 318 words


WALTER DEVENIJNS
ROTTERDAM

Notoire wanbetalers die hun zorgpremie niet betalen, worden straks hard
aangepakt.
De zorgverzekeraars willen een inlichtingenbureau oprichten dat informatie over
de wanbetalers verzamelt. Premieontduikers worden daardoor sneller achter de
broek gezeten met aanmaningen of door een deurwaarder. Door de schade aan
misgelopen premies te beperken hoeven de zorgpremies voor de gewone burger niet
extra omhoog.


Over de oprichting van het inlichtingenbureau wordt momenteel overleg gevoerd
met het ministerie van Volksgezondheid, zo bevestigt een woordvoerder van
Zorgverzekeraars Nederland. De gesprekken zijn bijzonder actueel nu
zorgverzekeraars begonnen zijn met het buiten de deur zetten van wanbetalers.
Agis maakte als eerste verzekeraar bekend negenduizend wanbetalers tijdelijk uit
de verzekering te zetten. Maar wanbetalers zal dat een zorg zijn. Want ze kunnen
zo naar een andere zorgverzekeraar stappen die hen ook nog moeten aannemen. De
verzekeraars willen daarom een waarschuwingssysteem tegen wanbetalers. Geschat
wordt dat het uiteindelijk om honderdduizenden mensen kan gaan.
Het inlichtingenbureau krijgt een soort functie als het Bureau Krediet
Registratie uit Tiel. Het inlichtingenbureau moet informatie verzamelen over het
betalingsgedrag van uitgeschreven verzekerden. Als een klant zich aanmeldt bij
een verzekeraar dan wordt gecheckt of de aanvrager van de basisverzekering een
wanbetaler is. Een waarschuwing geeft de maatschappij het voordeel dat de
'klant' beter in de gaten wordt gehouden.
Een aanmaningsbrief gaat sneller de deur uit als de zorgpremie uitblijft.
Het ministerie van Volksgezondheid dat het bureau-idee volgens Zorgverzekeraars
'niet van tafel heeft geveegd', is voorstander van een ander systeem, waarbij de
ex-verzekerde een brief van zijn verzekeraar meekrijgt over het betalingsgedrag.
Die brief kan worden opgevraagd door een andere verzekeraar.

LOAD-DATE: March 24, 2006

LANGUAGE: DUTCH; NEDERLANDS

PUBLICATION-TYPE: Krant


                        Copyright 2006 AD NieuwsMedia BV
                              All Rights Reserved

                               50 of 66 DOCUMENTS



                              AD/Algemeen Dagblad

              20 March 2006 Monday 5:00 AM (Central European Time)

Brieven

SECTION: Pg. 2

LENGTH: 444 words


Rugnummer
Het voorstel van de ombudsman om ME'ers van een rugnummer te voorzien tegen
zogenaamde voetbalsupporters die onherkenbaar met stenen of staven gooien, is
onaanvaardbaar.
Zulke 'supporters' moeten voooral niet klagen. Zij richten vernielingen aan en
tarten ME'ers tot op het bot. Het is de gewone burger een doorn in het oog hoe
deze onruststokers zo gemakkelijk wegkomen met hun daden, zonder dat ze
aansprakelijk worden gesteld voor de door hen aangerichte schade.


Ik vind dat men met het aanpakken van dit soort lieden veel te soft is.
J.C.Randsdorp, Lisse.
Lege woningen
In de krant (AD 17-3) zie ik een blijkens de aanhalingstekens letterlijk citaat
van prof. André Thomsen:
,,Een leegstand van langer dan een maand zou eigenlijk het maximum moeten zijn,
mits er zwaarwegende argumenten zijn om een woning langer leeg te laten staan.''

Wat bedoelt de professor? Als er geen zwaarwegende argumenten zijn, hoeft er dan
geen maximum te zijn? Is langer dan een maand twee maanden, vijf jaar of nog
langer? Want 'langer dan een maand' is eindeloos en kan dus nooit een maximum
hebben.
Of bedoelt de professor: 'Een leegstand van een maand zou het maximum moeten
zijn, tenzij er zwaarwegende argumenten zijn om een woning langer leeg te laten
staan?'
Zo ja, laat hem dat dan zeggen .
L.H. Datema, Aduard
Bromfiets
Ik ben niet in het bezit van een motor- of autorijbewijs, maar wel in het bezit
van een bromfietscertificaat. Ik rijd al zo'n 35 jaar bromfiets (scooter) en al
25 jaar schadevrij. Het zou vreemd zijn indien ouderen volgend jaar opeens
verplicht zijn om een rijexamen af te leggen! Komt er dan ook een fietsexamen,
gezien de misdragingen van veel fietsers in het dagelijkse verkeer?
L. Zuijderveldt, Den Haag.
Zeehonden
Ieder jaar is er een zeehondenslachting. Dat weten we een jaar van tevoren. Toch
vraagt Annemarie Postma (AD 16-3) ons kort voor dit tragische gebeuren onze
boosheid te uiten, omdat niets doen zo weinig is. Haar machteloosheid is
herkenbaar.
Wie weet dat zij met de opbrengsten van haar gebundelde columns over de
zeehondenknuppelaars iets goeds kan doen voor de zeehondenbaby's van volgend
jaar.
Dan kan zij haar terechte emoties omzetten in 'iets doen'. Voor de barbaarse
slachting dit jaar is zij te laat.
C. Willemstein, Lelystad.
Speelplaatsen
Projectontwikkelaars zijn gebaat bij zoveel mogelijk huizen. Gemeenten willen
groen en speelplaatsen in de wijk. De bewoners hebben nog geen stem, omdat ze er
nog niet zijn. Als koper heb je ook geen inbreng. Een wijkraad met invloed en
deskundige ondersteuning kan in de ontwerpfase het inrichtingsplan helpen
beoordelen en aanpassen voordat het gebied woonrijp wordt gemaakt.
W. Kester, Naaldwijk.

LOAD-DATE: March 19, 2006

LANGUAGE: DUTCH; NEDERLANDS

PUBLICATION-TYPE: Krant


                        Copyright 2006 AD NieuwsMedia BV
                              All Rights Reserved

                               51 of 66 DOCUMENTS



                              AD/Algemeen Dagblad

              17 March 2006 Friday 5:00 AM (Central European Time)

Hoogleraar mediarecht - 'Google al lang niet meer gezellig'

SECTION: Pg. 3

LENGTH: 218 words


Google is al lang niet meer de gezellige buurman die overal een antwoord op
heeft en niemand een vlieg kwaad doet.


,,Het is een grote multinational met enorme commerciële belangen,'' zegt Nico
van Eijk, hoogleraar media- en telecommunicatierecht. ,,Het is in beurswaarde
het grootste multimediale bedrijf ter wereld.''
Hij vindt dat Google steeds vaker een 'dubbel gezicht' laat zien. Naar de
consument toe toont Google zich een onverschrokken moraalridder. De Amerikaanse
zoekmachine weigert bijvoorbeeld zoekwoorden te verstrekken aan justitie. De
zoektermen wil Google niet weggeven uit bescherming van de gewone burger, zegt
het bedrijf.
Maar hetzelfde Google geeft de zo vurig verdedigde zoektermen cadeau via een
programmaatje voor het bedrijfsleven.
Van Eijk: „Deze ontdekking gooit de mythe aan diggelen dat Google het beste met
ons voorheeft. ,,Ik vind dat van een dubbele moraal getuigen. Het bedrijf roept
stoer 'boe' tegen justitie omdat het consumenten wil beschermen. Tegelijkertijd
worden om commerciële redenen de zoektermen onthuld via een achterdeurtje. Dat
komt niet ethisch op mij over. Als marktleider hoort Google zijn
verantwoordelijkheid te nemen.''
Van Eijk vindt dan ook dat Google onmiddellijk de dubieuze zoektermen moet
verwijderen. Google Nederland is niet van plan de dienst te sluiten.

LOAD-DATE: March 16, 2006

LANGUAGE: DUTCH; NEDERLANDS

PUBLICATION-TYPE: Krant


                        Copyright 2006 AD NieuwsMedia BV
                              All Rights Reserved

                               52 of 66 DOCUMENTS



                              AD/Algemeen Dagblad

              13 March 2006 Monday 5:00 AM (Central European Time)

Oorzaak dood Milosevic hart infarct Veel wantrouwen na tweede sterfgeval binnen
twee weken

SECTION: Pg. 2

LENGTH: 411 words


DEN HAAG
Slobodan Milosevic stierf aan de gevolgen van een hartinfarct. Dat heeft het
Joegoslavië-Tribunaal gisteravond laat bekendgemaakt.
De lijkschouwing door het Nederlands Forensisch instituut, die werd bijgewoond
door twee Servische pathalogen, nam acht uur in beslag. De operatie is
vastgelegd op video. De uitslag van het toxicologisch onderzoek volgt volgens
het tribunaal zo spoedig mogelijk.
Met de slotsom hoopt het Joegoslavië-tribunaal hardnekkige geruchten over moord
of zelfmoord de kop in te drukken. De wildste verhalen deden de ronde in
voormalig Joegoslavië na de plotselinge dood van Slobodan Milosevic (64).
De voormalige Servische president zat in de gevangenis van Scheveningen. Hij
stond sinds 2001 terecht voor oorlogsmisdaden in voormalig Joegoslavië en
misdaden tegen de menselijkheid.
Volgens Milosevic' adviseur Tomanovic hebben Nederlandse artsen bij een eerder
onderzoek stoffen in het bloed van de ex-president gevonden die er niet in
thuishoorden. Het NOS Journaal meldde dat het om medicijnen tegen lepra en tbc
gaat.
Volgens AD-apotheker Jaap Dik kunnen deze middelen het effect van pillen tegen
hoge bloeddruk teniet doen. Maar dat hij zo zou zijn vermoord of zelfmoord heeft
gepleegd gaat hem te ver. ,,Als de artsen regelmatig zijn bloeddruk
controleerden - en reken maar dat ze dat deden - dan valt dit meteen op,'' aldus
Dik. ,,Dan pas je de dosering van de bloeddrukmedicijnen aan.''
Het proces in Den Haag moest geregeld worden onderbroken wegens de zwakke
gezondheid van Milosevic. Hij had hartproblemen en een veel te hoge bloeddruk.
Onlangs nog vroeg hij toestemming naar Moskou te vertrekken om daar te worden
behandeld.
Milosevic' socialistische partij SPS sprak van moord. ,,Milosevic is in Den Haag
niet gestorven, hij werd vermoord,'' aldus voorzitter Ivica Dacic. ,,Dit is een
groot verlies voor Servië, het Servische volk en de Socialistische Partij van
Servië.''
Gewone burgers hebben eveneens moeite in een natuurlijke dood te geloven, vooral
omdat het de tweede Servische dode in korte tijd is in Den Haag. Onlangs pleegde
Milan Babic zelfmoord.
Het Joegoslavië-tribunaal wees alle aantijgingen van de hand. ,,Het
internationale tribunaal zorgt heel goed voor zijn verdachten, in het bijzonder
voor deze,'' reageerde een woordvoerder. Hoofdaanklaagster Carla del Ponte sloot
eerder zelfmoord niet uit. Zij zei geen spijt te hebben dat tegen Milosevic een
marathonproces is gevoerd, dat onlangs zijn vijfde jaar was ingegaan.

LOAD-DATE: March 12, 2006

LANGUAGE: DUTCH; NEDERLANDS

PUBLICATION-TYPE: Krant


                        Copyright 2006 AD NieuwsMedia BV
                              All Rights Reserved

                               53 of 66 DOCUMENTS



                              AD/Algemeen Dagblad

              13 March 2006 Monday 5:00 AM (Central European Time)

'Bonus Essent-baas niet zomaar goed te praten'

BYLINE: MIRANDA MEGENS

SECTION: Pg. 17

LENGTH: 298 words


MIRANDA MEGENS
NIJMEGEN
Vakbonden, politici en de gewone man zijn woedend over de 870.000 euro die
Essent-topman Michiel Boersma opstrijkt. Essent is nog deels een
overheidsbedrijf, maar het salaris van de topman is al afgestemd op de
toekomstige privatisering. Afgelopen vrijdag ontstond grote ophef over de
beloning van Boersma, nadat het AD meldde dat hij nog meer dan vorig jaar
verdiende. Onder druk van de publieke opinie leverde Boersma vorig jaar de helft
van zijn bonus in.
Aandeelhouders doen alsof ze de ophef niet snappen en wijzen op afspraken in het
contract. Maar de boosheid over de hoge beloning van Boersma is niet gek, zegt
Marcel Becker, docent ethiek aan de Radboud Universiteit Nijmegen.
,,Natuurlijk is er ongelijkheid tussen mensen,'' zegt Becker. ,,We vinden het
niet erg als iemand winnaar is. Maar dan willen we direct kunnen zien waarom,
zoals bij Idols. Bij bestuurders ligt dat veel moeilijker. Wij zien niet direct
waarom Boersma de beste is. Als hij dan excessief meer verdient, knakt er iets
bij de mensen.''
,,De top heeft een extra morele verantwoordelijkheid,'' vervolgt Becker. ,,De
beloning kan in een contract vastliggen, de beleving van mensen werkt anders.
Wie voor een overheidsbedrijf werkt, maar zoveel verdient, laat zien dat hij
ongegeneerd voor het eigen gewin werkt. Dat is een verkeerd signaal aan de
samenleving.''
Maar als dat nu nodig is om deze mensen te behouden? Becker, mede-auteur van het
boek , vindt het flauw dat met Economie & ethiek in dialoog berekenende
argumenten over 'delicate en morele gevoelens wordt heengewalst'. Becker:
,,Boersma moet laten zien dat hij snapt dat dit een probleem is. Hij moet
opstappen en laten zien dat hij elders ook die 870.000 euro kan verdienen. Of
hij moet een gebaar maken en zijn bonus inleveren.''

LOAD-DATE: March 12, 2006

LANGUAGE: DUTCH; NEDERLANDS

PUBLICATION-TYPE: Krant


                        Copyright 2006 AD NieuwsMedia BV
                              All Rights Reserved

                               54 of 66 DOCUMENTS



                              AD/Algemeen Dagblad

             11 March 2006 Saturday 5:00 AM (Central European Time)

Kosten van Formule 1 over magische grens

BYLINE: ANDRÉ VENEMA

SECTION: Pg. 18

LENGTH: 841 words


ANDRÉ VENEMA
SAKHIR
In een oase van asfalt middenin de woestijn van het koninkrijk Bahrein maakt de
Formule 1 zich op voor het begin van een nieuwe show, die achttien
voorstellingen behelst. Het gros van de teams heeft kosten noch moeite gespaard
in de technologische wedloop naar eeuwige roem. De totale uitgaven van de elf
renstallen overschrijdt in 2006 de grens van drie miljard dollar.
Business-class en privé-jets zijn in de lucht de standaard, zalm, kreeft en
champagne in de paddock. Nergens ter wereld lopen er op een vierkante kilometer
zoveel miljonairs rond als in het rennerskwartier van de Formule 1. In de
koningsklasse van de autosport draait bijna alles om geld.
Max Mosley, president van de internationale autosportfederatie (FIA), voert een
kruistocht om de kosten van de Formule 1 in de nabije toekomst fors terug te
dringen. Mosley klaagt al geruime tijd dat de Formule 1 anno 2006 in zijn optiek
veel te kostbaar is geworden. ,,We moeten iets doen om de sport toegankelijker
te maken voor eventuele nieuwkomers,'' zo liet de Britse heer van stand zich de
afgelopen jaren meerdere malen ontvallen. ,,De kosten zijn door de komst van
autofabrikanten volledig uit de hand gelopen.''
Het Engelse blad F1 Racing onthulde in het jongste nummer dat de tien renstallen
(door de komst van Super Aguri zijn het er komend seizoen elf, red.) vorig jaar
in totaal 2,8 miljard dollar uitgaven voor hun kostenverslindende projecten.
Toyota was met 500 miljoen dollar het gulst van alle teams. Op het hoofdkantoor
in Japan lag niemand daarvan wakker na de bekendmaking van de winstcijfers (ruim
zeven miljard). Ferrari, jarenlang koploper in het uitgavenklassement, volgde op
eerbiedwaardige afstand met 'slechts' 432 miljoen dollar, Minardi (inmiddels
overgenomen door Red Bull) sloot zoals gebruikelijk de rij met een budget van
een schamele 50 miljoen.
Het meeste geld ging traditioneel op aan de bouw en ontwikkeling van motoren.
Ook hier leidde Toyota soeverein de dans met 180 miljoen, gevolgd door Honda
(170), Ferrari (150) en McLaren (140). De Italiaanse renstal hield de Japanse
autofabrikant wel achter zich in de post salarissen. Ferrari betaalde Michael
Schumacher in 2005 bijna 35 miljoen dollar voor zijn diensten en voor zijn
toenmalige adjudant Rubens Barrichello ongeveer 11. McLaren keerde 40 miljoen
uit aan Kimi Räikkönen en Juan Pablo Montoya. Overigens is Schumi II, Ralf, na
zijn grote broer de beste betaalde piloot met 25 miljoen per seizoen.
Mosley beseft dat teams vrij zijn in hun uitgavenpatroon. ,,We kunnen de teams
niet dwingen om minder geld uit te geven, maar we kunnen via regels wel een
klimaat creëren waarin de enorme sommen geld door hen worden gereduceerd.''
De FIA-president hoopt in 2008 met de intrede van het nieuwe Concorde Agreement
(een commerciële overeenkomst waarin de spelregels voor de teams en de FIA zijn
vastgelegd) de financiële wedloop enigszins te kunnen beperken. Mosley wil dat
bereiken door onder meer het kostbare testwerk te limiteren, een post waaraan de
teams vorig jaar gezamenlijk ruim een half miljard voor in de boeken zetten.
Daarnaast gruwt hij van de kosten die het verblijf in de windtunnels, waarmee
wordt gezocht naar aërodynamische voordelen, met zich meebrengen. ,,Die draaien
nu 24 uur non-stop,'' beweert Mosley. ,,Geen toeschouwer zal er iets van merken
als dat niet het geval is. Maar het zal de kosten wel enorm drukken.
,,Formule 1 is door de komst van autofabrikanten ook een competitie van geld
uitgeven geworden,'' vindt Mosley. ,,Ik heb grote angst dat zoiets op de lange
termijn funest is. Ik ben ervan overtuigd dat de toekomst er voor Formule 1
gezond uitziet als we de kosten drastisch kunnen beperken.''
Die filosofie leverde hem begin januari bijval op van Jean Todt, de teambaas van
Ferrari. ,,Ik maak me zorgen om de toekomst van onze sport,'' bekende de
Fransman. ,,De sport is tegenwoordig bijna onverantwoord duur en dat brengt de
toekomst in gevaar. Daarom ben ik blij met de nieuwe regels die vanaf 2008
zullen gelden. Inhalen wordt gemakkelijker en de kosten worden teruggedrongen.''

Voor de goede orde: Ferrari heeft het nieuwe Concorde Agreement al getekend en
kreeg daarvoor 100 miljoen dollar als douceurtje van F1's commerciële
rechtenhouder Bernie Ecclestone. Niet iedereen in de paddock onderschrijft de
noodzaak om de budgetten te verlagen tot 100 miljoen dollar, zoals Mosley
voorstaat. Nick Fry, de teambaas van Honda, is ervan overtuigd dat de bedragen
in de Formule 1 de gewone man doen duizelen. ,,Ik denk dat de kosten vooral een
emotionele zaak zijn,'' legt hij uit. ,,Vergeet niet dat Formule 1 een jaarlijks
equivalent is van het wereldkampioenschap voetbal of de Olympische Spelen. Het
stelt fabrikanten in staat hun kennis en techniek voor de hele wereld tentoon te
spreiden. Onderzoek heeft uitgewezen dat veel fans juist mede gefascineerd zijn
door de technologie van de sport. Geloof mij: autofabrikanten en sponsors wegen
heel zorgvuldig af wat ze voor hun investering terugkrijgen. Die nemen heus geen
onverantwoorde risico's.''

LOAD-DATE: March 10, 2006

LANGUAGE: DUTCH; NEDERLANDS

PUBLICATION-TYPE: Krant


                        Copyright 2006 AD NieuwsMedia BV
                              All Rights Reserved

                               55 of 66 DOCUMENTS



                              AD/Algemeen Dagblad

              10 March 2006 Friday 5:00 AM (Central European Time)

Landeigenaren blijven de baas op eilandje Sark

BYLINE: FRANKA HUMMELS

SECTION: Pg. 13

LENGTH: 128 words


FRANKA HUMMELS
LONDEN
Landeigenaren op Sark blijven de baas over de 610 inwoners van het Britse
Kanaaleilandje. Het autovrije eiland, dat deel uitmaakt van het autonome Britse
district Guernsey, heeft deze feodale bestuursstructuur al sinds de
Middeleeuwen.
Twee inwoners van het naburige eilandje Brecqhou, dat eigendom is van Sarkse
landeigenaren, dienden een klacht in bij de Europese commissie voor de rechten
van de mens. Die maande Sark het algemeen kiesrecht in te voeren.
Het eilandsbestuur is hier deze week maar ten dele aan tegemoet gekomen. De
eilandraad zal in het vervolg voor de helft uit landeigenaren bestaan en voor de
andere helft uit gewone burgers. Bovendien kunnen de inwoners van Sark stemmen
wélke landeigenaren in de eilandraad over hen zullen heersen.

LOAD-DATE: March 9, 2006

LANGUAGE: DUTCH; NEDERLANDS

PUBLICATION-TYPE: Krant


                        Copyright 2006 AD NieuwsMedia BV
                              All Rights Reserved

                               56 of 66 DOCUMENTS



                              AD/Algemeen Dagblad

              10 March 2006 Friday 5:00 AM (Central European Time)

Weer topbonus Essent-baas - Verbijsterde reacties in vakbeweging en politiek
over beloning Boersma

BYLINE: MILJA DE ZWART

SECTION: Pg. 1

LENGTH: 359 words


RICHARD CLEVERS
MILJA DE ZWART
ARNHEM
Politiek en vakbeweging hebben woedend en verontwaardigd gereageerd op de
beloning van Essent-topman Michiel Boersma. De hoogste baas van het
energiebedrijf incasseert dit jaar zo'n 870.000 euro aan salaris, bonus en
pensioenstorting. Dat is ruim een ton meer dan vorig jaar, toen heel Nederland
schande sprak over Boersma's beloning.
,,Dit gaat alle perken van normen en waarden te buiten,'' zegt vice-voorzitter
Rienk van Splunder van vakcentrale CNV. ,,Een leider van een publiek bedrijf
moet dit niet willen, die heeft een voorbeeldfunctie.'' Voorzitter Edith Snoey
van vakbond Abvakabo FNV, waar de werknemers van de energie- en nutsbedrijven
onder vallen, noemt de beloning van Boersma 'buiten proportie'. ,,De hoogte en
stijging is niet verantwoord en niet uit te leggen aan de gewone man.''
PvdA-Kamerlid Ferd Crone is geschokt. ,,Ik ben niet tegen bonussen, maar dan
moeten er wel prestaties tegenover staan. En die van Essent zijn nog steeds niet
om over naar huis te schrijven.''
,,Ik vind het niet weinig,'' zegt CDA-Kamerlid Jan de Vries over de
salarisstijging. ,,Maar ik kan niet beoordelen of dit in overeenstemming is met
de voorwaarden die de aandeelhouders hebben gesteld. Ik verwacht dat de
aandeelhouders, die waarschijnlijk ook pas nu de jaarcijfers hebben gezien, dat
zullen nagaan. En ik vraag me ook af wat er is terechtgekomen van de afspraak
dat het kabinet met de aandeelhouders de criteria voor een verantwoord
bezoldigingsbeleid zou afstemmen.''
De financiële baas bij Essent, Rinse de Jong, (zelf goed voor zes ton) heeft de
beloning van Boersma gisteren bevestigd. ,,Contract is contract,'' zei hij na de
presentatie van de jaarcijfers. ,,Onze aandeelhouders zijn met dit
beloningsbeleid akkoord gegaan.'' De aandeelhouders zijn provincies en
gemeenten.
Vorig jaar gaf bestuursvoorzitter Boersma onder druk van de aandeelhouders de
helft (81.000 euro) van zijn bonus aan een goed doel. Dit jaar bedraagt de bonus
217.000 euro. Boersma wil niet zeggen of hij weer iets in gaat leveren. Verder
wacht hij af hoe de reacties zijn. ,,Destijds waren onze klantprestaties niet
goed, nu wél.''
Pagina 15

LOAD-DATE: March 9, 2006

LANGUAGE: DUTCH; NEDERLANDS

PUBLICATION-TYPE: Krant


                        Copyright 2006 AD NieuwsMedia BV
                              All Rights Reserved

                               57 of 66 DOCUMENTS



                              AD/Algemeen Dagblad

           25 February 2006 Saturday 5:00 AM (Central European Time)

Nederlandse man moet nog heel wat leren - 'Wat nu nog heetste hangijzer is?
Strijken'

BYLINE: EVELIEN BAKS

SECTION: Pg. 9

LENGTH: 574 words


EVELIEN BAKS
AMSTERDAM
Op de feministische meetlat van Cisca Dresselhuys eindigt prof. mr. Pieter van
Vollenhoven in de nieuwste Opzij met een +3. Helemaal niet gek voor een man die
zelf nooit het vuil buitenzet, laat staan zijn eigen overhemden strijkt. Maar de
echtgenote van prinses Margriet vindt het wel heel goed dat zijn schoondochters
hun werk belangrijk vinden. Bovendien koopt hij soms tassen en kleding voor zijn
vrouw.
Pieter van Vollenhoven is daarmee volgens de hoofdredactrice van het maandblad
Opzij een redelijk geëmancipeerde man.
En zij kan het weten. Sinds 1992 houdt de feministe pur sang bekende Nederlandse
mannen langs de lat. Ze scheert ze in een vijf uur durend interview, waarin hen
op de man af wordt gevraagd hoe ze thuis zijn, of ze aan de opvoeding van hun
kinderen meewerken en hoe ze het vinden om met vrouwen te werken.
Voor de 150ste aflevering werd een aantal van hen opnieuw het vuur aan de
schenen gelegd.
Conclusie: strafadvocaat Gerard Spong (-4) is met zijn uitspraak 'vrouwen hebben
het supergemakkelijk' niet meer te helpen. Ook Harry Mulisch blijft met
'vrouwen: wees niet jaloers op geniale mannen' steken op een magere -3, evenals
rabbijn Raph Evers.
Aan top staan Kees van Kooten (+8) en Adriaan van Dis (+8). Dresselhuys: ,,Van
Kooten is een man zoals veel vrouwen zouden willen. En Adriaan van Dis is een
schat, die erg veel begip heeft voor de problemen van vrouwen, maar ja, hij
heeft zelf ook feminiene kanten.''
ING-bestuurder Rinnooy Kan, die in '94 het werk nog belangrijker vond dan zijn
kinderen, heeft zijn leven verbeterd. ,,Hij heeft bijgeleerd! Dus redding is
mogelijk.''
Toch zijn veel oudere mannen volgens haar niet meer te helpen. Ze kan zich heel
kwaad maken om mannen op topposities die beweren dat vrouwen in Amerika
hartstikke ambitieus zijn en alom inzetbaar en dat het in Nederland altijd
hangen en wurgen is met al die deeltijdbanen.
,,Zo denken ze gewoon. Ze moeten zich eens afvragen waarom mannen twee keer
zoveel vrije tijd hebben als vrouwen, zoals uit onderzoek blijkt. Het is
overigens apart dat zij emancipatie ineens wel belangrijk vinden als het om hun
dochters gaat. Dan gaan de ogen open, nu pas dringt het belang ervan tot ze
door.''
De feministische meetlat heeft volgens de hoofdredactrice nog niet aan waarde
ingeboet. ,,Het is nog altijd nodig dat er op zo'n manier met mannen wordt
gepraat,'' zegt ze.
,,Het is voor velen de enige keer in hun leven dat ze zo lang moeten nadenken
over zaken als vaderschap en verdeling van het werk thuis. En de meetlat boekt
indirect resultaat. Toen Gerrit Zalm vertelde als minister gewoon elke avond om
zes uur achter de aardappels te zitten, maakte dat wel wat los op zijn eigen
departement.''
Hoewel er al veel in positieve zin is veranderd, valt er nog genoeg te
sleutelen, stelt Dresselhuys.
,,De gewone man doet het inmiddels beter dan zijn vader, maar nog niet zo goed
als wij zouden willen. Het heetste hangijzer nu nog? Strijken! Hoe geëmancipeerd
een man ook is, dat zal hij niet gauw doen. Ook mijn eigen man niet. Het
moeilijkste punt is nog steeds een wat eerlijker verdeling van de zorg thuis.
Vrouwen nemen naast hun baan het leeuwendeel van het huishouden en de verzorging
van de kinderen op zich. Mannen helpen mee, maar voelen het niet als
verantwoordelijkheid. Wijlen Willem Duisenberg zei tegen me wel eens een nieuw
lampje in te draaien. Bij Philips zullen ze er blij mee zijn, maar thuis helpen
is toch iets meer.''

LOAD-DATE: February 24, 2006

LANGUAGE: DUTCH; NEDERLANDS

PUBLICATION-TYPE: Krant


                        Copyright 2006 AD NieuwsMedia BV
                              All Rights Reserved

                               58 of 66 DOCUMENTS



                              AD/Algemeen Dagblad

            21 February 2006 Tuesday 5:00 AM (Central European Time)

Kennismaken met de rosse buurt - Jerry Goossens

BYLINE: JERRY GOOSSENS

SECTION: Pg. 36

LENGTH: 242 words


Gisteren op pagina 11 een verslag van de open dag op de Amsterdamse Wallen.
Mariska Majoor van het Prostitutie Informatie Centrum (afgekort PIC) had de dag
georganiseerd om 'gewone mensen' ook eens te laten kennismaken met 's werelds
beroemdste rosse buurt, en te laten zien dat het daar niet allemaal komkommer en
kwel is.

Nu behoor ik blijkbaar niet tot het gewone volk, want het initiatief was mij
helaas ontgaan, in tegenstelling tot de duizenden die wel waren gekomen om hun
nieuwsgierigheid te bevredigen. Vreugdevol was vooral de foto bij dit bericht.
We zagen de ingang van een ranzig sekstheater, met daarvoor twee heuse 'gewone
mensen', in casu een bejaard echtpaar, waarschijnlijk uit een plaats als Almelo
(stelde ik me voor). Beiden met winterjassen en wandelschoenen. Hij met een
rugtas (waarin een thermosfles thee, twee sultana's en een opvouwbare paraplu)
en zij met een gekopieerde rondleiding zodat ze niet zouden verdwalen in deze
verderfelijke poel. Hoewel de fotograaf hen op de rug had vastgelegd, voelden we
de verbazing op hun gezichten. Vertwijfeld keken ze naar de verweerde foto's
waarmee het theater bezoekers naar binnen probeerde te lokken. ,,Harm, wa's dat
noe weer voor gekkighied?'', hoorden we de bejaarde vrouw zeggen, knikkend naar
een plaatje van een meisje in een total bendover body split. ,,Moeders, da's
geloef ik een banaan,'' zei hij. De vrouw knikte. ,,Noe, dan kriegt ze glukkig
wel hoar vitamienen bin'n.''

LOAD-DATE: February 20, 2006

LANGUAGE: DUTCH; NEDERLANDS

PUBLICATION-TYPE: Krant


                        Copyright 2006 AD NieuwsMedia BV
                              All Rights Reserved

                               59 of 66 DOCUMENTS



                              AD/Algemeen Dagblad

            14 February 2006 Tuesday 5:00 AM (Central European Time)

Grootverbruikers kiezen massaal voor andere energieleverancier

BYLINE: RICHARD CLEVERS

SECTION: Pg. 14

LENGTH: 225 words


RICHARD CLEVERS
DEN HAAG

Tienduizenden grote energieverbruikers zijn in 2005 overgestapt op een ander
stroombedrijf. Ruim een kwart van de Nederlandse bedrijven, scholen en
ziekenhuizen 'switchte', in de hoop een flinke bom duiten te besparen. Dat
blijkt uit onderzoek van energiebureau SenterNovem.
,,De grootverbruikers zijn nu écht aan het shoppen. De energieprijzen liggen hen
zwaar op de maag,'' vertelt een woordvoerder van SenterNovem.
Een nog groter percentage van de energieslurpers neemt zich voor dit jaar een
andere leverancier in de arm te nemen: 34 procent. Met name ziekenhuizen en
zorginstellingen stappen over.
De dynamiek op de energiemarkt voor grootverbruikers is blijkbaar erg hoog. ,,De
vrije markt, waarover iedereen sceptisch was, werkt blijkbaar wél.'' Dit in
tegenstelling tot de consumentenmarkt, waar het animo om een andere leverancier
te kiezen nog altijd vrij laag is. Waarschijnlijk kunnen grote afnemers
simpelweg meer besparen met een overstap dan de 'gewone man'. ,,Vaak kopen
bedrijven zelfs gezamenlijk energie in. Dan kunnen ze met het stroombedrijf
onderhandelen over de prijs,'' aldus de zegsman.
In het onderzoek van SenterNovem zegt 45 procent van de bedrijven en
instellingen energiebesparende maatregelen te nemen. Zo drukken zij medewerkers
op het hart om vooral het licht en computers uit te doen als ze weggaan.

LOAD-DATE: February 13, 2006

LANGUAGE: DUTCH; NEDERLANDS

PUBLICATION-TYPE: Krant


                        Copyright 2006 AD NieuwsMedia BV
                              All Rights Reserved

                               60 of 66 DOCUMENTS



                              AD/Algemeen Dagblad

           1 February 2006 Wednesday 5:00 AM (Central European Time)

Verliefd op spitsen zonder tanden en oude tribunes

BYLINE: MARCEL VAN DER KRAAN

SECTION: Pg. 10

LENGTH: 893 words


MARCEL VAN DER KRAAN
ROTTERDAM
'In de jaren zeventig had het Engelse voetbal iets magisch. Ik was 22 jaar. Er
waren prachtige wedstrijden, maar we zagen er niets van. Het was in Nederland
niet op televisie. Er was geen teletekst, je had geen internet en nog geen Canal
plus. Het was in die tijd niet zo gewoon om even voor een wedstrijd naar
Engeland te gaan. Als je er heen ging, kwam je aan met de boot en nam je de
trein naar Londen. Zo leerde je eerst alle clubs in Londen (dat zijn er twaalf)
kennen.
Toen ik met de groep 'continentals' - een groep Anglofiele voetbalsupporters -
de eerste keer de oversteek maakte, was ik meteen bevangen. Toen ik alle clubs
in Londen had gezien, wilde ik de rest in Engeland en Schotland ook zien. Je
praat in totaal over 92 clubs. Ik heb ze allemaal al verschillende keren gehad.
In meer dan 35 jaar heb ik zo'n 420 wedstrijden bezocht.
Je reist je helemaal scheel, maar dat geeft niet. Elke trip en elke wedstrijd is
weer een belevenis. Het stadion van Inverness ligt zo ver in het noorden, daar
pletter je bijna van de landkaart af. Wat bijna niemand weet is dat er één
Engelse club in Schotland speelt. Dat is Cowden Beach. Het ligt acht kilometer
van de Schotse grens in het noorden van Engeland. Die club ging bijna failliet
door het reizen. Als de spelers een uitwedstrijd hadden, kregen ze twee kilo
strippenkaarten mee en waren ze twee dagen van huis.
Daarop werd besloten de club toe te voegen aan Schotland. Maar wel met het
gevolg dat het nu elk weekend 'Engeland - Schotland' is op het veld. Je moet
eens weten hoe gevoelig dat ligt.
Toen ik de eerste keer bij die club was, wist ik niet wat me overwkam. Het is
het enige veld ter wereld met een vangrail rond het veld in plaats van
reclameborden. Op zaterdagmiddag zijn er in hetzelfde stadion meteen na de
wedstrijd stockcarraces. Om het veld heen ligt een track, net als in
Indianapolis. Als je een sliding maakt, lig je tussen de autobanden.
Mijn beeld van Engeland was vroeger voetbal met alleen maar Joe Jordan-spitsen.
Tandeloze, talentloze voetballers. Maar als supporter had ik wel het gevoel dat
er alles werd gedaan om te winnen. Het was de pure wedstrijdinstelling die me
aansprak. In de lagere divisies maak ik dat nog steeds mee.
De Premier League is totaal veranderd. Daar is de nostalgie van het Engelse
voetbal verdwenen. Waar is de tijd gebleven dat er 22 Engelsen in het veld
stonden? De Premier League worstelt met zijn eigen imago. Bijna alle clubs
lijken er op Roda JC, ze hebben elf buitenlanders in het veld. Chelsea stelt
zo'n Mourinho aan. Dat is dodelijk voor de cultuur van het Engelse voetbal.
Chelsea heeft niets meer met Engels voetbal te maken.
Door de grote ommezwaai in de Premier League is veel voor mij onherkenbaar
geworden. De prijzen zijn veranderd, het publiek is veranderd. De dikbuikige
Engelsman, met één tand in zijn mond, die op de tribune staat te schreeuwen en
bier te drinken, zie je niet meer in de stadions. De laatste jaren zie ik daarom
in de top geen wedstrijden meer. Chelsea is een 'yuppenclub'. Je moet een goed
inkomen hebben om al die sterren te zien. De gewone man kan daar met zijn kind
niet meer op de tribune plaats nemen. Heb je wel eens gezien wat een kaartje
kost?
In de lagere divisies is minder talent, maar de beleving is er tien keer zo
groot. Dat spreekt me aan. Soms sta ik bij een wedstrijd en denk ik: die kunnen
er helemaal niets van.
Maar ik heb dan wel de middag van mijn leven, want 99 van de 100 keer is het een
bloedstollend gevecht. Als ik naar Engeland ga, benut ik elke dag. Begin dit
seizoen bekeek ik in een week acht wedstrijden.
Op zaterdag Blackpool-Chesterfield, zondag Leeds United-Millwall, maandag
Preston-Derby County, dinsdag Carlisle-Peterborough, woensdag Chester-Brentford,
donderdag Rhyl-Viking Stavanger, vrijdag Tranmere-Oldham en zaterdag
Gravesend-Exeter.
Ik maak prachtige dingen mee. In de Northern Premier League was ik bij Bishop
Auckland tegen Spennymore. Dat was een derby. Op de tribune zag ik dat er aan de
achterkant een heel klein deurtje was. Dat was de Don Shoulder Gate. Dus ik
vroeg aan iemand waar dat deurtje voor was. Toen vertelde die man dat die
uitgang was gemaakt voor Don Shoulder, een lilliputter met een seizoenkaart. Die
kon dan aan het eind van elke wedstrijd door zijn eigen deurtje het stadion uit,
anders werd hij vertrapt in de massa bij de hoofduitgang.
Engeland is voor mij hét voetballand in de wereld. En ik denk er niet alleen zo
over. Je hoort toch bijna nooit iemand zeggen dat hij helemaal gek is van het
Duitse voetbal. In Engeland hebben ze ook niet van die achterlijke regelingen om
naar een uitwedstrijd te gaan. Als Cardiff tegen Millwall speelt, heb je de twee
meest beruchte supportersgroepen van het land tegenover elkaar staan. Nou, daar
komt een halve legermacht voor opdraven. Dat is à la Leverkusen - Feyenoord van
een paar jaar terug. Toen ik die wedstrijd een keer meemaakte, dacht ik: hier
begint een burgeroorlog. Liepen we van het station naar het stadion, hing er
drie meter boven je een helikopter in de lucht. Je kon elkaar niet eens
verstaan.
Als ik tegen een Engelsman vertel dat je voor Ajax - ADO Den Haag een
combiregeling nodig hebt en in het Zuiderpark moet opstappen, via een bus en een
trein met een omwisselbiljet in de Arena komt, denken ze dat je moet worden
opgenomen. Volslagen gestoord, zeggen ze.'

LOAD-DATE: January 31, 2006

LANGUAGE: DUTCH; NEDERLANDS

PUBLICATION-TYPE: Krant


                        Copyright 2006 AD NieuwsMedia BV
                              All Rights Reserved

                               61 of 66 DOCUMENTS



                              AD/Algemeen Dagblad

           1 February 2006 Wednesday 5:00 AM (Central European Time)

Spreekkoren

SECTION: Pg. 11

LENGTH: 120 words


Van Dorp heeft in alle jaren dat hij het Britse voetbal volgt, ook de mooiste
spreekkoren leren kennen. Tussen het gewone volk ontdekte hij de vindingrijkheid
van supporters. ,,Het allermooiste moment maakte ik jaren geleden mee bij
Chelsea - Liverpool.

De fans van Liverpool in het uitvak waren al een tijdje als gekken aan het
zingen. Toen er een keer een korte pauze viel, kwamen duizenden Chelsea-fans
overeind en zongen: 'Stand up if you've got a job'. Die van Liverpool gingen uit
schaamte zitten. Je moet de achtergrond van de steden kennen. Dit was pure
politiek op de tribune. In Londen sterven ze van het geld, in Liverpool is de
helft van de mensen werkeloos. Ja, die vond ik dodelijk van de
Chelsea-aanhang.''

LOAD-DATE: January 31, 2006

LANGUAGE: DUTCH; NEDERLANDS

PUBLICATION-TYPE: Krant


                        Copyright 2006 AD NieuwsMedia BV
                              All Rights Reserved

                               62 of 66 DOCUMENTS



                              AD/Algemeen Dagblad

            28 January 2006 Saturday 5:00 AM (Central European Time)

No claim: wie het snapt mag het zeggen - Verzekeraars bestempelen regeling als
gedrocht dat zijn doel voorbijschiet

BYLINE: JOB VAN DE SANDE

SECTION: Pg. 14

LENGTH: 382 words


JOB VAN DE SANDE
DEN HAAG
Ingewikkeld, duur en ook nog eens zinloos. Directeur Gaston Sporre van
zorgverzekeraar Achmea is glashelder in zijn oordeel over de no-claimregeling in
de nieuwe zorgverzekering. ,,Dit is een bestuurlijk gedrocht. De regeling is zo
ingewikkeld dat gewone burgers al snel het spoor bijster raken.''
De verzekeraars worden volgens Sporre overstelpt met vragen over de no claim en
het eigen risico. Bij de invoering van de nieuwe zorgverzekering zijn de no
claim uit het ziekenfonds en het eigen risico van de particuliere verzekeringen
samengevoegd. Iedereen heeft nu dus te maken met twee soorten van eigen
bijdrage.
Tussen de regelingen bestaan echter grote verschillen. Zo telt de kraamzorg wel
mee voor het eigen risico, maar niet in de no claim.
Volgens Roger van Boxtel, directeur van zorgverzekeraar Menzis, leidt dit tot
grote verwarring. ,,Aan de verzekerde is absoluut niet uit te leggen dat een
stukje van bijvoorbeeld huisartsenzorg wel meetelt in het eigen risico en niet
in de no claim. Ook is niet uit te leggen dat een verzekerde soms in eerste
instantie helemaal geen vergoeding krijgt, omdat eerst het eigen risico 'vol'
moet worden gemaakt en vervolgens wel weer een vergoeding ontvangt,'' aldus Van
Boxtel.
Door die onduidelijkheid levert de maatregel ook niet de verwachte
kostenbesparingen op, zeggen de topmannen. Minister Hoogervorst
(Volksgezondheid) voerde de no-claim vorig jaar in om patiënten beter bewust te
maken van de kosten van de zorg. Iemand die weinig zorg gebruikt, krijgt aan het
eind van het jaar premiegeld terug. Volgens Hoogervorst zullen mensen dus beter
nadenken voordat ze een beroep doen op de gezondheidszorg.
In de praktijk merken de verzekeraars echter weinig van terughoudendheid bij
verzekerden. ,,Er is geen enkele aanwijzing dat de no claim een remmende werking
heeft op de zorguitgaven,'' zegt directeur Eelke van der Veen van
zorgverzekeraar Agis. Omdat mensen de werking van de no claim niet snappen,
gedragen ze zich er ook niet naar. ,,Intussen leidt de no claim wel tot hoge
administratieve kosten voor verzekeraars,'' zegt Van der Veen.
De regeling moet volgens de verzekeraars nog dit jaar op de schop. Sporre: ,,De
nieuwe zorgverzekering is al ingewikkeld genoeg. Laten we dit gedrocht er dan
tenminste uitslopen.''

LOAD-DATE: January 27, 2006

LANGUAGE: DUTCH; NEDERLANDS

PUBLICATION-TYPE: Krant


                        Copyright 2006 AD NieuwsMedia BV
                              All Rights Reserved

                               63 of 66 DOCUMENTS



                              AD/Algemeen Dagblad

           25 January 2006 Wednesday 5:00 AM (Central European Time)

Groeiende scepsis over zorg - Wachtlijsten en vrees voor hoge kosten ondermijnen
vertrouwen

BYLINE: WALTER DEVENIJNS

SECTION: Pg. 9

LENGTH: 265 words


WALTER DEVENIJNS
DEN HAAG

Het ooit zo rotsvaste vertrouwen van de Nederlanders in de gezondheidszorg kalft
flink af.
Angst voor hogere ziektekosten, lange wachtlijsten en een tweedeling in de
maatschappij veroorzaken dat nog maar 74 procent van de Nederlandse bevolking
vertrouwen heeft in de gezondheidszorg. Zes jaar geleden was dat 95 procent.
Dit blijkt uit het Clingendael-rapport 'Zorg om vernieuwing', dat vandaag wordt
gepresenteerd.
De daling is breed verdeeld. De gewone burger denkt dat straks niet iedereen
meer gelijk is voor de gezondheidszorg. Wie geld heeft, krijgt meer rechten. In
1999 vond driekwart van de bevolking dat iedereen gelijke rechten had op zorg.
Dat percentage is inmiddels gedaald naar 36 procent.
Nog somberder is de Nederlander over zijn toekomst. Slechts 18 procent verwacht
dat iedereen over 15 jaar dezelfde rechten heeft.
Huisartsen en specialisten zijn bijzonder negatief over het nieuwe zorgstelsel
en de basisverzekering. De kwaliteit in de zorg zal dalen. Dat denkt zestig
procent van de huisartsen en 44 procent van de specialisten. Zorg wordt
onpersoonlijk, terwijl de vertrouwensrelatie tussen medici en de patiënt wordt
aangetast. De angst dat de bureaucratie en de zorgverzekeraars te veel op de
stoel van artsen gaan zitten, is toegenomen, blijkt uit het onderzoek.
Een van de onderzoekers, dr. Kim Putters van de Universiteit van Tilburg, vindt
dat we moeten oppassen voor een monopoliepositie van zorgverzekeraars en
-verleners die straks uitmaken wat goed is voor de patiënt. Haar oplossing: geef
de patiënt meer macht in een nieuwe consumentenwet.

LOAD-DATE: January 25, 2006

LANGUAGE: DUTCH; NEDERLANDS

PUBLICATION-TYPE: Krant


                        Copyright 2006 AD NieuwsMedia BV
                              All Rights Reserved

                               64 of 66 DOCUMENTS



                              AD/Algemeen Dagblad

            17 January 2006 Tuesday 5:00 AM (Central European Time)

Snelle Jelle en het Beest - Darten is de mooiste tv-sport

BYLINE: SJAAK BRAL

SECTION: Pg. 21

LENGTH: 267 words


Als Snelle Jelle 'the Face of the Future' is, dan ziet die toekomst er
emotieloos uit: zel- den zo'n stalen smoelwerk gezien. Barney is ook niet het
toonbeeld van expressie, maar die zweet tenminste nog. Darten is de mooiste
tv-sport. Het staat dicht bij de gewone man of vrouw. Je kan de telling nét
volgen en je kan er ongeneerd de thuistap voor openzetten, dat doen ze daar ook.
Noem mij één sport waar op tv zoveel wordt gezopen! Een heerlijk avondje, met
Jelle en het Beest. Barney was woest. Sloot zich op in het toilet en rende
daarna naar zijn hotel. Raymond kan niet tegen verliezen; voor mensen die willen
presteren geen slechte eigenschap. Wél had hij Jelle ruimhartig moeten
feliciteren. Om 'm daarna te adviseren om van zijn 60.000 pond meteen een cursus
'Engels voor opgroeiende kleuters' te bekostigen.
Wie op de BBC het interview met de jonge matador zag, moet van plaatsvervangende
schaamte achter het behang zijn gekropen. De Britse topzender berichtte ons dat
'Queen Beiatrieks' ook naar de finale zat te kijken. Zat zij net zo als ons, de
benen op de salontafel, met bier en worst, schreeuwend als Sylvia van Barneveld?
Haar knie-operatie en longontsteking verhinderen dat, anders had ze het zeker
gedaan. Nu zat ze rechtop, kopje thee, pink omhoog, en een koninklijk
Verkade-biskwietje op tafel. Jelle kreeg van Balkenende direct een telefoontje.
Ik wou dat JP zo snel was over Afghanistan. Natuurlijk juichen we om Jelle, maar
laat hij de prestatie van Ray maar eens nadoen. De viervoudig wereldkampioen
heeft zijn buik vol van successen, en dat was te zien ook. Barney is de beste!

LOAD-DATE: January 17, 2006

LANGUAGE: DUTCH; NEDERLANDS

PUBLICATION-TYPE: Krant


                        Copyright 2006 AD NieuwsMedia BV
                              All Rights Reserved

                               65 of 66 DOCUMENTS



                              AD/Algemeen Dagblad

            14 January 2006 Saturday 5:00 AM (Central European Time)

IDEALIST IN HET IJSKOUDE KAZACHSTAN - Arno Pijpers offert gezinsleven op om te
bouwen bij voetbaldwerg

BYLINE: ROB HARTOG

SECTION: Pg. 67

LENGTH: 998 words


ROB HARTOG
ALMA ATA
Bij aankomst op het vliegveld in het ijskoude Alma Ata geen fanfare, zelfs geen
officiële vertegenwoordiger van de voetbalbond. Slechts een vriendelijke, maar
onverstaanbare chauffeur staat met een ouderwets busje klaar om de nieuwe
technische staf van Kazachstan in het holst van de nacht van de besneeuwde
luchthaven naar hotel Astana te vervoeren.
Ook representanten van de media zijn om half drie 's nachts het warme bed niet
uitgekropen om Arno Pijpers en zijn twee assistenten te verwelkomen. Voetbal is,
op de dag dat de nieuwe president van de voormalige Sovjet-staat wordt
geïnstalleerd, bijzaak. Heel het Oostblok, met de Russische president Poetin en
zijn illustere voorganger Jeltsin voorop, is uitgelopen om die inauguratie bij
te wonen.
Vooralsnog veroorzaakt de komst van Pijpers geen enkele rimpeling in het
dagelijkse leven van Alma Ata, op 5621 vliegkilometers afstand van Schiphol. En
dat bevalt hem prima. Hij zoekt de schijnwerpers niet. Dat bleek al bij het
vertrek. Toen Pijpers zich met zijn dure ticket bij de instapbalie vervoegde,
kreeg hij daar te horen dat de businessclass in het KLM-toestel 'overboekt' was
en dat hij genoegen moest nemen met een plaats tussen het gewone volk. Hele
volksstammen zouden bij het horen van die mededeling stampij maken, zo niet Arno
Pijpers. ,,Ik kan nu lekker bij mijn assistenten zitten'', was zijn laconieke
reactie.
Een paar dagen eerder reageerde hij even stoïcijns toen hij meteen na de
nieuwjaarsreceptie van FC Utrecht zijn clubtenue moest inleveren. ,,Ik vond dat
wel raar, maar heb daar niet moeilijk over gedaan'', zegt hij bedachtzaam.
,,Kennelijk is dat clubbeleid. Gelukkig was dat me al verteld voordat ik van
huis vertrok. Ik had mijn eigen kleding bij me en hoefde dus niet in mijn
blootje uit de Galgenwaard weg te rijden .'' Pijpers zit voorlopig alleen in
Kazachstan. Vrouw Carla, dochter Rianne (20) en zoon Jeff (18) zijn in Nederland
achtergebleven. ,,Arno is de eerste maanden toch steeds op reis'', vertelt Carla
Pijpers. ,,In april begint de competitie en is hij meer thuis. Dan ga ik die
kant op. De kinderen gaan niet mee. Die komen alleen tijdens vakanties. Zij
studeren allebei. In Estland was dat geen probleem. Daar spreekt bijna iedereen
Engels. En er was een goede internationale school. In Kazachstan heb je die
niet. Ik verheug me wel op dit avontuur. In Estland hebben we ons prima
vermaakt. Je doet in een andere cultuur veel levenservaring op. Voordeel is wel
dat we niet zo honkvast zijn. Arno blijft meestal maar drie of vier jaar ergens
werken en dan zoekt hij weer een nieuwe uitdaging.''
Het woord uitdaging keert steeds terug in de gesprekken met Pijpers. Hij is
eerlijk genoeg om toe te geven dat hij komende jaren zijn bankrekening in
Kazachstan flink kan spekken, maar bezweert dat financieel gewin niet de
hoofdoorzaak is van zijn plotselinge vertrek als technisch manager van FC
Utrecht. ,,Weggaan bij Utrecht was niet makkelijk. Met Foeke Booy kon ik prima
samenwerken. Ook privé konden we het goed vinden, net zoals onze vrouwen. We
zijn zelfs een keertje met beide gezinnen een paar dagen gezellig naar Limburg
geweest. Maar ik vind het mooi om te bouwen. Met Estland ben ik dertig plaatsen
opgeschoven op de FIFA-ranglijst. Om dat ook met Kazachstan te bereiken is dé
grote uitdaging. Samen met zaakwaarnemer Ger Lagendijk ben ik hier een paar
dagen geweest. We zijn uitgebreid geïnformeerd over de doelstellingen en de
mogelijkheden. Die zijn dusdanig dat ik denk bij te kunnen dragen aan de
ontwikkeling van Kazachstan als voetballand. Ik ben niet alleen verantwoordelijk
voor de prestaties van het nationale elftal, maar ga ook bouwen aan het
technisch apparaat. Net zoals ik dat in Estland heb gedaan. Ik ben er trots op
dat daar nu goede trainers rondlopen. Het klinkt misschien idealistisch, maar
dat wil ik in Kazachstan eveneens bereiken. En het avontuur trekt me.''
De keerzijde van dat toekomstbeeld is dat Pijpers zijn kinderen moet missen. De
dagen vóór het vertrek naar Alma Ata deden hij en zijn gezin daar tamelijk
luchtig over, maar bij het afscheid op Schiphol bleek dat slechts schijn. Er
vloeiden traantjes en Pijpers zelf stapte ook met waterige ogen door de douane.
,,Dat is de tol die we moeten betalen'', zegt hij aan de bar van zijn hotel, met
zoals steeds een glas sinaasappelsap en een glas water binnen handbereik. ,,Die
twee kunnen best op eigen benen staan. En Lagendijk houdt een oogje in het zeil
zodra Carla overkomt. Maar als vader heb ik het hier toch moeilijk mee. Gelukkig
is er internet en de telefoon. En de bond heeft me een serie tickets gegeven
waarmee de kinderen naar ons toe kunnen vliegen zodra ze vakantie hebben.''
Tegen die tijd verblijft Pijpers niet meer in Alma Ata, waar de nog overal
brandende kerstverlichting bij bijna twintig graden onder nul tegen de
achtergrond van neerdwarrelende sneeuw voor een bijzondere sfeer zorgt. Het
straatbeeld wordt verder bepaald door bontmutsen, krakkemikkige auto's die over
de gladde wegen glibberen en de honderden aftandse trolleybussen die de lokale
bevolking van a naar b vervoeren en andersom.
Pijpers: ,,Net als in Estland train ik er ook een club bij: FC Zhenis Astana. Op
dik een uur vliegen van hier is in de hoofdstad mijn appartement al gereed en
staat ook mijn auto klaar. Astana is niet te vergelijken met Alma Ata. Alles is
daar nieuw en hoog. Er wordt een compleet nieuwe stad gebouwd. Je weet niet wat
je ziet. Je waant je daar midden in de woestijn in een ander land. Gezellig is
het in Astana nog niet, maar zodra je daar aankomt stap je wel in een
hypermoderne wereld. Die stad moet binnen een paar jaar het paradepaardje worden
van Kazachstan. Om dat proces de komende tijd mee te maken, geeft mijn verblijf
een extra dimensie. Ik zal Nederland ongetwijfeld missen, maar vooralsnog kijk
ik als een klein kind uit naar dit avontuur. Met nu al één groot pluspunt. Ik
sta niet meer dagelijks in de file tussen Dordrecht en Utrecht. Gek werd ik
daarvan.''

LOAD-DATE: January 16, 2006

LANGUAGE: DUTCH; NEDERLANDS

PUBLICATION-TYPE: Krant


                        Copyright 2006 AD NieuwsMedia BV
                              All Rights Reserved

                               66 of 66 DOCUMENTS



                              AD/Algemeen Dagblad

             13 January 2006 Friday 5:00 AM (Central European Time)

'Zinloze show rond lijfrente'

BYLINE: WILFRED JONKHOUT

SECTION: Pg. 15

LENGTH: 413 words


WILFRED JONKHOUT
ROTTERDAM
Mosterd na de maaltijd, en alleen voor de show. Zo ziet Ronald Hilgersom,
voorzitter van de Vereniging Consument & Geldzaken, het inititatiefwetsvoorstel
om de lijfrentepolis voortaan ook door banken te laten aanbieden. Tot dusver was
dit voorbehouden aan de verzekeraars.
De Kamerfracties van PvdA en VVD dienden gisteren een wetsvoorstel in dat een
eind moet maken aan het alleenrecht van de verzekeraars.
De discussie is al zo oud als de lijfrentepolis zelf. De banken hebben altijd al
gestreden tegen het monopolie op belastingvrij sparen van de verzekeraars. Dat
was in de tijd dat lijfrentepolissen nog aantrekkelijk waren. De
aftrekmogelijkheden voor de premie waren in de jaren '80 nog zeer ruim.
De aftrekbaarheid van de premie werd echter in de loop der jaren steeds meer
ingeperkt. Nu mag alleen nog de premie worden afgetrokken die nodig is om een
pensioengat te repareren. Hilgersom: ,,Daarmee heeft de aantrekkelijkheid van de
lijfrentepolis de laatste klap gekregen. De verkoop van deze polissen zakt elk
jaar verder in. Daarom ishet wetsvoorstel mosterd na de maaltijd.''
De teruglopende populariteit heeft Volgens Hilgersom ook te maken met de
ondoorzichtigheid van de lijfrentepolis. ,,Tegenover het eventuele fiscale
voordeel staan de kosten die de verzekeringsmaatschappijen in rekening brengen,
zoals instapkosten, beheerkosten en noem maar op.''
Over de uitkeringen die uit de lijfrente komen, wordt wél gewoon belasting
geheven. Veel lijfrentepolishouders rekenen erop dat het belastingtarief dat ze
moeten betalen tijdens hun pensioen lager is. Hilgersom: ,,Dat voordeel is vrij
onzeker. Er worden al discussies gevoerd om de WAO-uitkering te belasten. Wie
weet hoe het belastingregime er over twintig jaar uitziet.''
Als het voorstel van PvdA en VVD door de Kamers komt, betekent het dat er na 1
januari 2007 ook bij de banken belastingvrij gespaard mag worden om een
pensioengat te dichten.
Hilgersom: ,,De 'gewone' Nederlander loopt zelden een pensioengat op. Dus het
overgrote deel van Nederland mag niet eens belastingvrij sparen, omdat ze
gewoonweg geen tekort hebben. Vooral de ontvangers van hoge salarissen, zoals de
directeur of consultant, die vaak van baan wisselen, hebben hier profijt van.
Zij kunnen aardig wat premie betalen en die is dan ook nog eens aftrekbaar.''
De introductie van de levensloopregeling begin dit jaar voorziet volgens
Hilgersom ook gedeeltelijk in de behoefte aan belastingvrij sparen voor de oude
dag.

LOAD-DATE: January 13, 2006

LANGUAGE: DUTCH; NEDERLANDS

PUBLICATION-TYPE: Krant


                        Copyright 2006 AD NieuwsMedia BV
                              All Rights Reserved
