
                                1 of 5 DOCUMENTS



                              AD/Algemeen Dagblad

                            6 november 2018 dinsdag

'Wilders mag gewoon beledigen'

BYLINE: EEFJE OOMEN

SECTION: Nieuwsdienst; Blz. 17

LENGTH: 479 woorden



HIGHLIGHT: Heftige tweets over de profeet Mohammed of niet: de kans dat Twitter
politicus Geert Wilders verbant, is volgens experts nihil. Want er mag veel op
sociale media. Héél erg veel.


Twitter zal volgens experts niet op ban-eis van Turkse organisaties ingaan

Interessante poging, maar vergeet 't maar. Dat is de korte reactie van jurist
Charlotte Meindersma op het nieuws dat Turkse moskeeën Twitter vragen PVV-leider
Geert Wilders, fervent bestrijder van de islam, van het platform af te gooien.
Meindersma: ,,Eén tweet weghalen zou in theorie nog kunnen. Maar een heel
account wissen? Dat gaat tegen het bestaansrecht van sociale media in. Die
willen mensen juist de kans geven zich te uiten.''

En Twitter vragen om één enkele opmerking van Wilders te verwijderen zou in dit
geval ook nog wel eens heel lastig kunnen blijken. Zelfs als het gaat om een
voor moslims zeer kwetsende uitspraak als 'Mohammed is een pedofiel'. Sociale
media grijpen namelijk volgens advocaat Nick Vrugt niet graag in. ,,De vrijheid
van meningsuiting is groot.'' En dat het in dit geval om de mening van een
politicus gaat, telt extra. Rejo Zenger (Bits of Freedom): ,,Politici spelen nu
eenmaal een belangrijke rol in het maatschappelijke debat.''

Weinig kans

Bij de strafrechter maken de Turkse organisaties waarschijnlijk ook weinig kans.
Kijk maar naar de heisa rond het 'minder Marokkanen'-proces, zegt Meindersma.
,,Er is veel tijd overheen gegaan vóór het OM tot vervolging overging. En dat
Wilders veroordeeld werd, had vooral te maken met de belediging van een hele
groep. Daar is bij zo'n Mohammed-opmerking geen sprake van.'' Ook de civiele
rechter zal niet snel ingrijpen. ,,Die kijkt vooral of een persoon of een groep
directe schade heeft geleden en dat is hier ook nog maar de vraag.''

Het hele punt: politici én gewone burgers mogen op sociale media gewoon veel.
Meindersma: ,,Je mag hele nare, vervelende, negatieve dingen over mensen
zeggen.'' Er zijn maar een paar dingen die de rechter te ver gaan. Vrugt: ,,Je
handelt eerder onrechtmatig als je iets als feit presenteert dan als mening, als
je 'onnodig' kwetsende woorden gebruikt, en als je niet hebt geprobeerd om je
mening op een andere manier kenbaar te maken. Voorbeeld: je kraakt het
restaurant waar je hebt gegeten af. Dan maakt het nogal uit of je opschrijft dat
jij het eten goor vónd of het eten goor í­s. Of je het eten 'vies' noemt of
'vies varkensvoer'. En of je het tegen de eigenaar zelf gezegd hebt.''

Staken

En Wilders dan? Kunnen de Turken hun strijd tegen hem maar beter staken? Dat
niet, vindt advocaat Willem Jebbink. ,,Want Wilders heeft zich wel degelijk iets
aangetrokken van eerdere processen. Zo heeft hij de uitspraak 'minder, minder,
minder' nooit herhaald.'' Bovendien oordeelt het Europese hof strenger over de
belediging van religieuze symbolen als bijvoorbeeld Mohammed dan de 'milde'
Nederlandse rechter. ,,Daar kunnen deze organisaties dus een beroep op doen.''

Een heel account wissen? Dat gaat tegen 't bestaansrecht in van sociale media




Bekijk de oorspronkelijke pagina:

LOAD-DATE: 5 November 2018

LANGUAGE: DUTCH; NEDERLANDS

PUBLICATION-TYPE: Krant


                    Copyright 2018 De Persgroep Nederland BV
                              All Rights Reserved

                                2 of 5 DOCUMENTS



                              AD/Algemeen Dagblad

                            31 oktober 2018 woensdag

begroting italië Hoe denken de politieke leiders dat uit te leggen?

SECTION: Service; Blz. 22

LENGTH: 106 woorden


De politiek in Nederland wil voor ons essentiële ziekenhuizen niet 'overeind
houden'. Nee, dan moeten we hard zijn. Deze ziekenhuizen zijn dichtbij,
laagdrempelig en vaak zeer klantgericht. Hoe gaan onze politieke
vertegenwoordigers binnenkort om met de vraag om Italië, enkele jaren na
Griekenland, overeind te houden met ettelijke miljarden? Vraag is wederom hoe
men dit gaat uitleggen aan de gewone burger, die ook niet begrijpt dat de
pensioenleeftijd hier omhoog moet en elders verlaagd gaat worden, en dat daarna
de Europese Unie voor de kosten mag opdraaien?

Otto van Haren, Dorderecht.




Bekijk de oorspronkelijke pagina:

LOAD-DATE: 30 October 2018

LANGUAGE: DUTCH; NEDERLANDS

PUBLICATION-TYPE: Krant


                    Copyright 2018 De Persgroep Nederland BV
                              All Rights Reserved

                                3 of 5 DOCUMENTS



                              AD/Algemeen Dagblad

                            27 oktober 2018 zaterdag

De trein van rechts naar links

BYLINE: KARLIJN VAN HOUWELINGEN

SECTION: Centraal Z; Blz. 3, 4, 5

LENGTH: 2045 woorden



HIGHLIGHT: Met Trump als splijtzwam lijkt de kloof tussen Republikeinen en
Democraten groter dan ooit. Praten met elkaar doen beide kampen nauwelijks meer,
te gevoelig. Behalve in de trein van Chicago naar San Francisco, waar rechts en
links elkaar treffen.


Wantrouwen regeert aan vooravond Congresverkiezingen 'Wat heeft het voor zin
onze vriendschap te ruïneren?'


Alsof hij nooit anders heeft gedaan maakt Freeman Nisley selfies, met de kaal
geoogste akkers van Illinois op de achtergrond. Dat hij in Chicago in de trein
is gestapt met zijn bezittingen in een weekendtas en een smartphone in zijn
hand, is hoogst opzienbarend. Want Freeman (21) is Amish. Die telefoon is
verboden in zijn kerk. Hij wil hem houden, omdat het zo'n fijn
communicatiemiddel is. Om te voorkomen dat hij op oneervolle wijze
geëxcommuniceerd zou worden, besloot hij zelf uit de Amish-gemeenschap te
stappen.



Dat was twee weken geleden. Eén van de eerste dingen die hij deed in zijn nieuwe
bestaan als gewone burger in spijkerbroek: een Trump-rally bezoeken, in Erie,
Pennsylvania. Zijn vrienden thuis in Iowa hebben het continu over die man. Hoe
hij zich aan beloftes houdt, banen creëert. Amish stemmen niet en houden zich
afzijdig van politiek, maar Freeman wilde het fenomeen wel eens met eigen ogen
aanschouwen.

Overweldigend, vond hij de rally eerder deze maand. Er waren zo veel mensen dat
hij buiten naar een tv-scherm moest kijken en de man die hem zo intrigeert niet
van dichtbij kon zien. Aan detectiepoortjes en barse agenten van de secret
service is hij niet gewend, vertelt hij. Aan klappende, juichende menigten die
om opsluiting van Hillary Clinton schreeuwen al helemaal niet. Hij trekt er een
bedenkelijk gezicht bij. ,,Ik begreep niet helemaal waar het allemaal over
ging.''

Het zal wennen worden voor een bleue Amish-jongen - politiek is een ruwe
vechtsport in hedendaags Amerika. Trumpsupporters maakten naam omdat ze soms
boos en opgefokt zijn, maar inmiddels zijn Democraten om dezelfde reden berucht.
Republikeinen worden in Washington wel eens door demonstranten weggejaagd uit
restaurants. Zelfs grof geweld wordt niet meer geschuwd. Republikeinse
Congresleden werden vorig jaar op een honkbalveld beschoten, terwijl een
extreemrechtse betoger in Charlottesville een linkse tegendemonstrant doodreed.
En wat te denken van de pijpbommen die Barack Obama en Hillary Clinton deze week
kregen toegestuurd.

Historici vergelijken de stemming in het land wel met de verdeeldheid in de
aanloop naar de burgeroorlog van 1861. Democraten en Republikeinen zijn het niet
zomaar oneens, ze hebben een enorme, toenemende afkeer van elkaar. Sinds 2000
spraken elk jaar meer Republikeinen van 'haat' jegens Democraten, en andersom.
Inmiddels haat in beide groepen ongeveer de helft de andere partij, becijferden
politiek wetenschappers Marc Hetherington en Jonathan Weiler in hun boek Prius
or Pickup. Daarin beargumenteren ze dat zelfs zo'n simpele vraag over de auto
die je rijdt je politieke voorkeur verraadt.

Links en rechts Amerika leven in verschillende werelden, letterlijk en
figuurlijk. Ze zijn geografisch steeds meer van elkaar gescheiden, met rechts op
het platteland en links in de stad. Blank en religieus Amerika hoort meer en
meer bij de Republikeinen, zwarte, Spaanstalige en seculiere kiezers schuiven
verder richting de Democraten. Veel contact hebben ze niet met elkaar.

Behalve dan in de Zephyr, de trein van Chicago naar San Francisco. Dwars door
het Trumplievende midwesten, waar Freeman Nisley is opgegroeid, naar
verzetsbolwerk Californië. Abraham Lincoln liet deze spoorlijn ooit aanleggen om
het land te verenigen na de burgeroorlog in de 19de eeuw. Als reizigers niet
meer maanden over prairies en bergen hoefden te trekken om contact te maken met
de bewoners aan de andere kant van het land, zou dat de Verenigde Staten
letterlijk en figuurlijk dichter bij elkaar brengen, meende Lincoln.

In zekere zin vervult de trein die rol nu weer. Waar we onszelf online in
culturele en ideologische bubbels organiseren, brengt de trein mensen samen. De
passagiers zijn op weg naar een bruiloft in de bergen van Colorado, naar hun
nieuwe post-gevangenisleven in Nevada, of naar hun kinderen die op een verre
legerbasis zijn gestationeerd. Zonder pardon zet de steward ze in de
restauratiewagon bij elkaar aan de ontbijttafel.

Tray, een 43-jarige therapeute uit Pittsburgh, is bang, vertelt ze vanachter
haar bord pancakes als Colorado in ochtendrood voorbij trekt. Bang dat zij als
zwarte vrouw haar rechten ingeperkt zal zien worden als de Democraten geen macht
terugwinnen. ,,Ik denk niet dat ik een keuze heb'', antwoordt ze op de vraag of
ze gaat stemmen op 6 november. Naast haar kauwt Annette (47) op een omelet. Zij
is bijna thuis na een lange rondreis en werkt voor een lid van Trumps
evangelische adviesraad, een man die tegen abortus en het homohuwelijk is.

Zelf schreef ze bij de presidentsverkiezingen van 2016 uit frustratie de naam
van een tekenfilmfiguur op haar stembiljet, want zowel Trump als Clinton kon
haar niet bekoren. Tray moet haar gezicht in de plooi te houden als ze dat
hoort. Maar na een gedachtewisseling over vrouwen in de politiek - daar moeten
er meer van komen, vinden ze allebei - moet ze concluderen dat het een goed
gesprek was. ,,Geen druk om het eens te worden. Ik wou dat meer mensen zo
waren.''

Gelukkig bestaan ze nog, Amerikanen die de boel bij elkaar houden. Melinda Grimm
(69) verhaalt in de tweedeklascoupé over haar beste vriendin, die ze al decennia
kent en die dol is op Trump-rallies. Grimm zelf zou nog niet op Trump stemmen
'als hij hondenvanger zou willen worden' in haar dorp in Iowa. Maar ze kan nog
steeds bevriend zijn met haar oude schoolmaatje, ook al is zij in haar ogen veel
te vatbaar voor complottheorieën en angst voor alles wat vreemd is. ,,We praten
er maar gewoon niet over. Wat heeft het voor zin om onze vriendschap te ruïneren
om zoiets?''

Hoogmoed

De trein doet ruim twee dagen over een afstand die we per vliegtuig in ruim vier
uur hadden kunnen afleggen. Maar er is geen betere manier om de overweldigende
schoonheid en omvang van Amerika te ervaren. We doorkruisen drie tijdzones en
beklimmen zowel de Rocky Mountains als de Sierra Nevada, steken de Mississippi
over, volgen de loop van de Colorado Rivier, en staren naar de rotsachtige
woestijnen van Utah. Amerikaanse hoogmoed - 'dit is the greatest country in the
world' wordt gerechtvaardigd. Dit land is inderdaad majestueus en ontzagwekkend.
Het verval, het geruzie, de ongelijkheid - het raakt even vergeten.

Tot politiek ter sprake komt. Opvallend veel reizigers willen wel over hun
voorkeuren praten, maar vrezen gedoe met bazen of online meutes als ze daar hun
volledige naam aan verbinden, zoals Tray en Annette aan de ontbijttafel. Dat
geldt ook voor de 75-jarige man uit Denver die het geluid van zijn tv uitzet
zodra hij de stem van Trump hoort. ,,Het mute-teken is inmiddels van het knopje
afgesleten.'' En voor Jim, een leeftijdgenoot uit Colorado, die in zijn handjes
knijpt vanwege Trumps belastingverlagingen. ,,De mensen ruziën om het ruziën'',
vindt hij. Het gaat prima met de VS in zijn ogen. De jonge Aziatisch-Amerikaanse
leraar uit Miami vreest dat een onhandige uitspraak in het huidige politieke
klimaat hem de das kan omdoen; hij wil nog eens de politiek in.

Het land is in de greep van wantrouwen, aangewakkerd door een president die
verdeeldheid gebruikt om er politiek van te profiteren. Hij kwam aan de macht
door de nadruk te leggen op breuklijnen op het vlak van etniciteit, sekse,
religie en klasse. Zo wist hij de steun te winnen van een groep veelal blanke
Amerikanen die zich na grote veranderingen niet meer thuis voelen in eigen land.
Hij doet twee jaar later geen moeite die kloven te dichten en in de smaak te
vallen bij kiezers die niet tot zijn diep loyale achterban horen.

Ook linksere Amerikanen hebben inmiddels het gevoel dat hun land zich van hen
vervreemdt. Uit een peiling van The New York Times bleek dat zowel Democraten
als Republikeinen in meerderheid zeggen hun thuisland niet meer te herkennen.
Links mist tolerantie en diversiteit, rechts mist religie en het traditionele
gezin.

Breuklijnen lopen dwars door families en vriendschappen heen. Jain en Jay
Gunsauls, pensionado's uit Nevada, zijn dolblij met de nieuwe energie die Trump
brengt, vertellen ze onderweg naar huis. Maar in het bijzijn van zijn zoon en
diens vriendin laten ze dat niet meer merken. ,,Hij is zo links. Het is steeds
weer: wat levert dit mij op? En die identiteitspolitiek, daar ben ik ziek van'',
zegt stiefmoeder Jain. ,,We mogen hen graag, maar we praten nóóit over
politiek.''

Becca Tarner (32) ziet als verpleegkundige in Seattle met lede ogen aan hoe
ongedocumenteerde ouders van kinderen met kanker doktersafspraken laten schieten
uit vrees dat de immigratiepolitie het ziekenhuis in de gaten houdt. Maar over
dat soort dingen houdt ze haar mond als ze bij haar ouders is. Pa is
Trump-aanhanger, en ze heeft haar les geleerd, vertelt ze. ,,Het zorgt alleen
maar voor ruzie.''

Twee dagen op de trein die in zeven Amerikaanse staten passagiers oppikt, leren
dat de verkiezingsuitslag nog helemaal geen uitgemaakte zaak is. Democraten
verwachten dat ze dankzij een 'blauwe golf' aan kiezers die de oppositie tegen
Trump steunen met gemak een meerderheid in het Huis van Afgevaardigden kunnen
terugwinnen. In de Senaat is dat moeilijker, maar ook daar hoopt de oppositie
genoeg terrein te winnen om de touwtjes in handen te krijgen.

Maar zo makkelijk wordt dat niet. Ja, er heerst veel onvrede over Trump. Dalton
Carty (72), Vietnamveteraan afkomstig van de Amerikaanse Maagdeneilanden, maakt
een kokhalsbeweging als diens naam valt in de observatiewagon waar hij 's avonds
uit zijn bijbel leest. Carty spreekt van '45', zodat hij de naam van de 45ste
president van de VS niet in de mond hoeft te nemen.

Maar Trump oogst evengoed veel waardering. Ook van aarzelende kiezers als Laura
Collins (53) uit Illinois, die zich zorgen maakt om de manieren van de president
en het aanzien van Amerika in de wereld. Maar het gaat goed met het
kinderdagverblijf dat ze leidt, ziet ze, wat duidt op veel werk voor ouders en
een sterke economie. Ze stemt toch weer Republikeins in november.

De opkomst bij tussentijdse Congresverkiezingen is notoir laag. De verwachting
is dat dit keer dankzij alle woede en frustratie opkomstrecords worden
verbroken, maar dan nog zal ongeveer de helft van de kiezers verstek laten gaan.
Wie dat zijn, kan de uitslag bepalen. Middenin het zo controversiële tijdperk
Trump zit de trein vol reizigers die niet van plan zijn te stemmen.

Courtney Thomas (35) bijvoorbeeld, vastgoedondernemer en student meditatie die
vanwege een celstraf voor drugshandel lang andere dingen aan zijn hoofd had.
Maar ook nu hij zijn leven op de rit heeft, voelt hij zich niet geroepen zich in
de politieke worstelwedstrijd te mengen.

Zijn verloofde heeft hem laten beloven dat hij gaat stemmen, zijn moeder en zijn
oma praten op hem in over Republikeinse pogingen het zorgstelsel uit te kleden,
maar bij hem overheerst toch de afkeer. ,,Het is allemaal zo deprimerend. Ik
focus op spiritualiteit.'' Meditatie heeft hem geholpen uit een diep dal te
klimmen, niet de politiek. ,,Ik zie niet zo hoe die ene stem zo effectief kan
zijn.''

Voor Freeman Nisley is het allemaal nog spannend en nieuw. Hij is op weg naar
huis in Iowa om weer in de bouw te gaan werken, zijn baas wilde hem terughebben.
Misschien gaat hij ook nog eens terug naar het beschermde Amish-leven. Later,
als hij wil settelen. ,,Maar nu wil ik iets anders ervaren'', zegt hij. ,,Ik ben
nog jong. Misschien wel dom.''

Thuis is hij niet meer welkom. De regels schrijven voor dat zijn ouders, zeven
zussen en vijf broers niet meer met hem aan één tafel mogen eten, nu hij geen
Amish meer wil zijn. Opgelucht meldt hij onderweg dat hij een telefoontje met
goed nieuws kreeg. Hij kan een kamer huren in Iowa City.

Zodra hij uit de trein stapt, begint zijn nieuwe leven. Hij kan voor het eerst
gaan stemmen, en misschien gaat hij dat ook wel doen. Als hij heeft uitgezocht
hoe het allemaal werkt. Want die Trump bevalt hem wel. ,,Hij kan veel mensen
bashen, hij is niet bang om dingen te zeggen.''

Vietnamveteraan Carty spreekt van president '45' om de naam van Trump niet uit
te hoeven spreken.

'We mogen mijn stiefzoon en zijn vriendin graag, maar we praten nóóit over
politiek met ze'

'Het is allemaal zo deprimerend. Ik focus op spiritualiteit.'




Bekijk de oorspronkelijke pagina: , ,

LOAD-DATE: 26 October 2018

LANGUAGE: DUTCH; NEDERLANDS

GRAPHIC: Freeman Nisley is op weg naar een onzekere toekomst nu hij uit de
Amish-gemeenschap is gestapt. Uit nieuwsgierigheid bezocht hij een
Trump-bijeenkomst.
Susan Spencer uit Nebraska stemde sinds 1960 altijd op dezelfde
presidentskandidaat als haar man Richard (l), behalve in 2018. Toen stemde hij
op een onafhankelijke kandidaat, zij op Hillary Clinton. ,,Ik wou dat we eens
een vrouw aan de macht kregen.''
De Zephyr rijdt in twee dagen dwars door Amerika.

PUBLICATION-TYPE: Krant


                    Copyright 2018 De Persgroep Nederland BV
                              All Rights Reserved

                                4 of 5 DOCUMENTS



                              AD/Algemeen Dagblad

                            26 oktober 2018 vrijdag

Lezersbrieven

SECTION: Service; Blz. 24

LENGTH: 761 woorden



HIGHLIGHT: Deze krant gebruikt uw persoonsgegevens. Voor meer informatie, zie
ons privacy statement https://www.persgroep.nl/privacy

ZIEKENHUIZEN FAILLIET

Eed van Hippocrates telt zwaarder dan winstcijfer

'Het gaat hier niet om een snoepfabriek' (AD 25-10). Zodra een ziekenhuis
onderdeel wordt van een commerciële instelling, is men gedoemd te falen. Deze
instellingen denken alleen maar aan cijfers en zijn totaal niet geïnteresseerd
in hun patiënten. Vroeger waren er geen managers met exorbitante salarissen en
bonussen, maar arts-geneesheren, die geheel in dienst stonden van het welzijn
van hun patiënten (dus niet klanten). De eed van Hippocrates heeft echt meer
betekenis dan winstcijfers.

Jan März, Barendrecht.

ZIEKENHUIZEN FAILLIET II

Haal medicijnman terug

Ziekenhuizen die failliet gaan. Ziektekostenpremies die de pan uitrijzen. De
marktwerking in volle glorie. Het wordt tijd om de aloude medicijnmannen weer
van stal te halen. Stukken goedkoper.

Rob de Waal, Rotterdam.

RYANAIR

Betaal iets meer voor een nette vliegmaatschappij

'Ik heb besloten niet meer bang te zijn' (AD 24-10). Met verbazing heb ik dit
artikel over Ryanair gelezen. Zelf heb ik tientallen jaren bij een Angelsaksisch
bedrijf gewerkt en daar heb ik op het personeelsfront ook het een en ander
meegemaakt. Maar wat deze werkgever doet, dat slaat werkelijk alles.
Personeelsleden moeten maar doen wat het management goeddunkt. Men duldt
absoluut geen tegenspraak. Ontslag krijgen? Even naar Dublin komen en op eigen
kosten weer richting huis. Omdat alle berichtgeving over Ryanair en haar
personeel en passagiers eigenlijk zelden of nooit iets goeds oplevert, heb ik al
enkele jaren geleden besloten nooit en te nimmer met deze maatschappij te
vliegen. Ik betaal liever een paar tientjes meer voor een behoorlijke
vliegmaatschappij. Als meer mensen dat zouden doen, dan zal men vanuit Dublin
wel anders moeten reageren.

Charlie de Bruijn, Bodegraven.

FRAUDE MET BIJSTAND

Dit is allang bekend maar er wordt niks aan gedaan

Na de Bulgaren met hun fraude met toeslagen en de Polen met de fraude met
WW-uitkeringen zijn het nu weer de Marokkanen, Turken en Surinamers die
bezittingen in eigen land niet opgeven terwijl ze hier genieten van een
bijstandsuitkering. Overigens is dit al jaren bekend en wordt er totaal niks aan
gedaan. Ik denk dat het land te klein was geweest als Nederlanders niet en
buitenlanders wel gestraft zouden worden. Maar nu de Nederlander wordt
gediscrimineerd, hoor je niemand. Klaarblijkelijk is dat wel toegestaan. Dit
noem ik selectieve discriminatie. De gewone Nederlander wordt aan alle kanten
gepakt en bestraft en de buitenlanders gaan vrijuit. En dan vraagt men zich af
of het sociale stelsel nog wel houdbaar is.

J. van Reemst, Vlissingen.

KLIMAATPOLITIEK

Hele wereld lacht ons uit

'Niets mis met leidend zijn in klimaatpolitiek' (Opinie 24-10). Carla Dik-Faber
en Martine Vonk willen Nederland een leidende rol geven in de klimaatpolitiek.
Maar we zijn een speldenknop op deze aarde. Ongeveer 95 procent van alle landen
in deze wereld kijkt meewarig en glimlachend naar dit gedachtegoed en gaat
verder met het regelen van de eigen energievoorziening. Die landen laten zich
niet leiden door hysterie maar ze laten zich aansluiten op aardgas en in een
later stadium op kernenergie of waterstof. Dat is vooruitzien. Dus Dik-Faber en
Vonk moeten niet aan iedereen in Nederland iets beloven wat nooit gerealiseerd
kan worden.

Karel van der Hoek, Maassluis.

ING

De directie heeft dat geld heus niet zelf opgehoest

'ING heeft met rente terugbetaald' (Brieven 24-10). Briefschrijver Everwijn is
wel een beetje naïef. Wie zou dat geld hebben opgebracht, de directie zelf?

R. Noordermeer, Hoogvliet.

PSV-TOTTENHAM HOTSPUR

Mark van Bommel maakt een kinderachtige indruk

Iedere keer als ik naar een wedstrijd van PSV kijk, valt mij op dat coach Mark
van Bommel om de haverklap naar de vierde man gaat omdat hij het ergens niet mee
eens is. Bij de wedstrijd tegen Tottenham Hotspur was het niet anders. Ik vraag
me af: deed hij dat op school ook altijd? 'Ze pesten me.' Dan zal hij daar
weinig vrienden hebben gehad. Kan hij zich niet gewoon neerleggen bij een
beslissingen van de scheidsrechter? Dit gedrag komt heel kinderachtig over.

P. Blokker, Nieuw-Amsterdam.

REPARATIE

Oude droger laten maken is echt niet rendabel meer

'Weg ermee of repareren?' (AD 24-10). Een niet al te oude, defecte
condens-wasdroger kun je beter niet laten repareren. Beter is: vervangen door
een warmtepomp-wasdroger, die zeker 50 procent minder energie verbruikt.

Jan Beumers, Spijkenisse.


Stuur uw mening naar brieven@ad.nl

Deze instellingen denken alleen maar aan cijfers en niet meer aan patiënten




Bekijk de oorspronkelijke pagina:

LOAD-DATE: 25 October 2018

LANGUAGE: DUTCH; NEDERLANDS

GRAPHIC: Het ziekenhuis in Lelystad is gisteren failliet verklaard.

PUBLICATION-TYPE: Krant


                    Copyright 2018 De Persgroep Nederland BV
                              All Rights Reserved

                                5 of 5 DOCUMENTS



                              AD/Algemeen Dagblad

                            23 oktober 2018 dinsdag

Wim Kok was niet altijd geloofwaardig

SECTION: Service; Blz. 27

LENGTH: 292 woorden



HIGHLIGHT: Dat de zaterdag overleden PvdA-politicus en staatsman Wim Kok 'altijd
geloofwaardig' was (AD 22-10) klopt niet helemaal, vinden twee lezers. 'Als
commissaris bij ING steunde hij de exorbitante beloningen die hij als
vakbondsman verafschuwde.'


TRENDING TOPIC

Zo rechts als maar kan

'Bij tijden korzelig, maar altijd geloofwaardig' (AD 22-10). Wim Kok was 'altijd
geloofwaardig' staat in het AD. Dat vind ik vreemd, want hij is van linkse
rakker zo rechts geworden als het maar kan. Eerst strijdend voor het gewone
volk, later bekleedde hij tal van commissariaten. Aan de linkerkant vechtend
tegen de windmolens en later de windmolens bouwen. Het befaamde 'kwartje van
Kok' doet veel Nederlanders nog steeds sidderen.

Ferenc Pinter, Sittard.

Dat kwartje kun je hem niet steeds nadragen

Ik wil reageren op de opmerking van Victor Kammeraat met betrekking tot het
kwartje van Kok (Brieven 22-10). Het was destijds een tijdelijke verhoging, dus
alle kabinetten na 2002 hebben de kans gehad dit terug te draaien. Het is dus
niet terecht om maar steeds te moeten horen dat het zijn schuld is dat wij dit
nog steeds niet terug hebben gekregen.

Wil Mulder, Werkendam.

Commissaris Wim Kok steunde topsalarissen

Ik ben het volstrekt oneens met degenen die menen dat de zaterdag overleden Wim
Kok zo geloofwaardig was. Voor mij was hij al ongeloofwaardig als
sociaal-democraat toen hij de WAO verkwanselde om de rechtse coalitiegenoot, het
CDA, te behagen. Zijn opstappen in 2002 was wel karaktervol. Echter daarna
raakte hij helemaal van het padje af door als goedbetaalde commissaris bij
diverse grote bedrijven de exorbitante beloningen van de topmannen te blijven
steunen. Alsof hij zowel als politicus en daarvoor als vakbondsman nooit in
scherpe bewoordingen zijn afschuw uitgesproken heeft over dergelijke praktijken.
Dat gedrag heet niet geloofwaardigheid, maar opportunisme. Niet voor niets
beschouwt Mark Rutte hem als zijn grote voorbeeld.

Ron Schaap, Leiden.




Bekijk de oorspronkelijke pagina:

LOAD-DATE: 22 October 2018

LANGUAGE: DUTCH; NEDERLANDS

GRAPHIC: Wim Kok in zijn tijd als ING- commissaris.

PUBLICATION-TYPE: Krant


                    Copyright 2018 De Persgroep Nederland BV
                              All Rights Reserved
