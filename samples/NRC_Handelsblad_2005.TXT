
                               1 of 120 DOCUMENTS



                                NRC Handelsblad

                               December 29, 2005

Nieuws als tussendoortje

BYLINE: Jaus Müller

SECTION: Media; Pg. 21

LENGTH: 814 woorden

DATELINE: Amsterdam, 29 Dec.


Nu.nl  kreeg de titel beste nieuwssite van 2005.  Dagelijks  komen 700.000
bezoekers  voor een nieuwsoverzicht - vooral in de baas z'n tijd.

Vier beeldschermen, vier jonge mensen, een koffiekan en stapels papieren. Meer
is niet nodig om de populaire nieuwssite Nu.nl te onderhouden. Bijna geruisloos
zoemen de computers op de redactiezaal van Ilse Media, de uitgeverij van Nu.nl.

Sinds zes jaar surfen dagelijks duizenden mensen naar Nu.nl om zo op de hoogte
te blijven van het laatste nieuws in Nederland, buitenland, sport en internet.
Dit jaar trekt Nu.nl gemiddeld ongeveer 700.000 per dag. Aan de
bezoekersstatistieken is te zien dat de site het best bezocht wordt tijdens
kantooruren. "Veel mensen kijken op hun werk tussendoor even op Nu.nl", zegt
Rogier Swagerman, hoofdredacteur van Nu.nl. "Met name jonge mannen. Voor veel
werkende mensen is Nu.nl het spreekwoordelijke 'Cup-a-soup-moment'. Tijdens de
feestdagen of in het weekend ligt ons bezoekersaantal veel lager."

Op www.websitevanhetjaar.nl trok Nu.nl ruim drie procent van de stemmen en werd
daarom uitgeroepen tot de beste nieuwssite. Nu.nl moet het vooral hebben van
eenvoud: als 'opening' dient een kleine pakkende foto van het belangrijkste
nieuws. Daaronder staan zeven links met het belangrijkste nieuws uit binnen- en
buitenland.

Wie meer wil weten scrollt naar beneden voor weer zeven links over economie,
internet en sport. Verder biedt Nu.nl boek- en filmrecensies en een dagelijkse
internetcolumn. Op Nu.nl vind je geen meeslepende reportages of lange
achtergrondverhalen en het nieuws is bijna altijd afkomstig van Nederlandse
persbureaus zoals het ANP (Algemeen Nederlands Persbureau) en Novum. De taak van
de redacteuren bij Nu.nl is het aanpassen en het op internet zetten van de kopij
van persbureau's.

De nieuwssite drijft op de persbureaus, maar zodra er grote rampen plaatsvinden
zijn er plotseling honderden verslaggevers voorhanden: de gewone burgers.
"Internet, en dus ook Nu.nl, is uitermate geschikt voor burgerjournalistiek",
zegt Swagerman. "Bij een grote ramp stroomt onze mailbox vol met bijdragen van
lezers zoals foto's en ooggetuigenverslagen. Een voorbeeld is de brand op het
cellencomplex op Schiphol. Het duurde even totdat een ANP-verslaggever ter
plaatse was terwijl wij heel snel informatie kregen van burgers die daar in de
buurt waren." Lezers sturen ook veel fotomateriaal. Swagerman: "Vooral in de
winter stromen de foto's van de sneeuwpret binnen." Tijdens de sneeuwval van
eind november kon Nu.nl bijna tien miljoen pageviews registreren.

Bijdragen van lezers zijn niet altijd goed te controleren. Swagerman zegt dit
probleem te kunnen ondervangen door de vele kritische reacties die de redactie
binnen krijgt. "Dagelijks komen er ongeveer zeshonderd e-mails binnen en als er
per ongeluk ergens een fout in staat zijn dat er nog meer. Die reacties checken
wij en als het klopt dat er ergens een fout in een bericht staat passen wij dat
direct aan."

De mogelijkheid van internet om snel tekst aan te passen speelt daarbij een
grote rol. Binnen een paar minuten kan de dienstdoende redacteur het verse
nieuws van de ANP-telex plukken en op Nu.nl zetten. Vaak worden daar
ooggetuigenverslagen aan toegevoegd of de kop veranderd. Achtergrondinformatie
of duiding bieden is niet het belangrijkste doel, zegt Swagerman. "Je moet
binnen vijf minuten op de hoogte zijn van het laatste nieuws. Een soort
Teletekst maar dan iets uitgebreider."

De site experimenteert wel eens met wat langere stukken, bijvoorbeeld over de
presidentsverkiezingen in Amerika. Aan de bezoekersstatistieken kon Nu.nl zien
dat ook deze langere stukken goed gelezen werden. . "Het is een misvatting dat
alleen triviaal nieuws goed wordt gelezen. Ook stukken over de politiek in Den
Haag scoren hoog", aldus Swagerman. Maar wie de openbaar toegankelijke
statistieken op de website van Nu.nl bekijkt, komt toch tot de slotsom dat de
berichten zoals 'Vrouw aan vleesvork geregen' het populairst zijn.

Niet alle experimenten op Nu.nl worden een succes. Zo konden mensen een paar
maanden lang reacties plaatsen op de nieuwsberichten in een forum. Dit was een
samenwerkingsverband met radioprogramma Stand.nl. Maar Swagerman kwam al snel
tot de conclusie dat bezoekers meer op elkaar reageerden dan op het nieuws. Een
samenwerking die wel goed bevalt is die met digitale nieuwsvideodienst Zoom.
Naast geschreven nieuwsberichten staan er nu ook korte videofragmenten op de
site. Swagerman: "Het zal niet lang meer duren of iedereen kan op zijn mobieltje
het laatste nieuws volgen."

Grootste nieuwssites van Nederland (unieke bezoekers per maand) 1. Nu.nl:
3.050.000. 2. De Telegraaf: 2.950.000 3. NOS Teletekst: 1.600.000 4. FTV:
1.600.000 5. NRC Handelsblad: 1.250.000 6. De Volkskrant: 1.150.000 7. Algemeen
Dagblad: 1.000.000 8. Fok: 700.000 9. Trouw: 700.000 10. GeenStijl: 400.000
(Bron: Multiscope Visiscan, maart 2005)

LOAD-DATE: December 29, 2005

LANGUAGE: DUTCH; NEDERLANDS

PUBLICATION-TYPE: Krant


                         Copyright  2005 NRC Media B.V.
                              All rights reserved

                               2 of 120 DOCUMENTS



                                NRC Handelsblad

                               December 23, 2005

Crusoe meets Tarzan;
Arabisch 13de eeuws meesterwerk opnieuw vertaald

BYLINE: Michiel Leezenberg

SECTION: Boeken; Pg. 32

LENGTH: 886 woorden


Opgevoed door een gazelle is de Arabische Havy op zijn zevende wees. Dat laat
onverlet dat hij  wetenschap en religie doortastend weet te doorgronden.  Hoe
een verhaal zowel rationalistische mystiek als een niet-activistisch alternatief
biedt voor de politieke islam.

Wie nog op zoek is naar een passend geschenk voor onder de kerstboom, heeft nu
een buitenkansje: een nieuwe Nederlandse vertaling van een klein meesterwerk uit
de middeleeuwse islamitische wereld. De filosofische roman Hayy Ibn Yaqzan van
de twaalfde-eeuwse auteur Ibn Tufayl is een van de minder bekende klassiekers
uit de wereldliteratuur; toch is hij al in 1672 in het Nederlands vertaald,
vermoedelijk door iemand uit de kring rond Spinoza. Deze kring heeft zich
opmerkelijk intensief met islamitische teksten en thema's beziggehouden: zo
heeft hij ook de eerste Nederlandse vertaling van de koran gemaakt. Het zou de
moeite waard zijn deze onverwachte dimensie van de Verlichting in Nederland eens
nader uit te zoeken.

Ook Hayy ibn Yaqzan gaat over een soort verlichting, namelijk de
wetenschappelijke en spirituele inzichten die de mens op eigen houtje kan
bereiken. Het verhaal vertoont overeenkomsten met Daniel Defoe's Robinson
Crusoe; maar Robinsons prestaties verbleken naast die van Hayy, zijn
middeleeuwse Arabische lotgenoot. Die krijgt het namelijk voor elkaar om
volledig op eigen kracht, zonder enige scholing of training, het geheel van de
middeleeuwse natuurwetenschappen, theologie en filosofie en zelfs de waarheden
van de islamitische mystiek te ontdekken. Hayy is als pasgeboren baby
aangespoeld op een onbewoond eiland, en wordt opgevoed door een gazelle. Wanneer
die op zijn zevende jaar overlijdt, snijdt hij haar open om te zien of hij haar
weer gezond kan maken. Op deze vroegrijpe anatomische experimenten volgen
ontdekkingen op diverse andere gebieden van kennis. Achtereenvolgens bereikt hij
inzichten in onder meer anatomie, biologie, sterrenkunde en aristotelische
filosofie. Daarop voortbouwend oefent hij zich in het bereiken van mystieke
inzichten; in de mystieke aanschouwing van God verliest hij uiteindelijk het
idee van zijn Ik als aparte essentie.

Ibn Tufayls verhaal betoogt dus dat de menselijke rede op eigen kracht tot
kennis kan komen van de natuur, de kosmos en zelfs het goddelijke. In deze
opvatting zijn wetenschappelijke rede, religieuze openbaring en mystiek inzicht
niet met elkaar in strijd: ze vullen elkaar wederzijds aan. Hayys ware geloof is
herkenbaar islamitisch, zij het in een filosofische en mystieke gedaante. Maar
Hayy ibn Yaqzan is allerminst een staaltje islamitische reli-propaganda.
Integendeel: het heeft juist een opmerkelijke filosofische en zelfs politieke,
portee. Op zijn vijftigste ontmoet Hayy namelijk voor het eerst een ander mens,
Asal genaamd. Het kost hem weinig tijd en moeite om diens taal te leren, en om
hem daarin van zijn religieuze waarheden te overtuigen. Samen reizen ze
vervolgens naar Asals geboorteland om tot de bevolking aldaar te prediken; maar
deze poging tot missiewerk mislukt jammerlijk. De lokale bevolking is gewend aan
wetsgebonden, niet-mystieke vormen van religie, en is door zijn gebrekkige
scholing en onderontwikkelde intellectuele vermogens niet in staat om de
redelijke waarheden te bevatten. Uiteindelijk zien Hayy en Asal maar af van hun
pogingen om de mensheid te overtuigen, en trekken ze zich terug op Hayys eiland.

Wetenschap, filosofie en mystiek blijken dus niets voor de gewone man. Ibn
Tufayl zou waarschijnlijk weinig op hebben gehad met hedendaagse pogingen de
filosofie te populariseren voor een groter publiek. Dat valt beter te begrijpen
als je zijn persoonlijke achtergronden bekijkt. Hij was namelijk hofarts en
huisfilosoof van de Almohaden, de dynastie die in deze periode heerste over
al-Andaloes, ofwel islamitisch of (om in Decembertermen te blijven) Moors
Spanje. Het was ook Ibn Tufayl die de nog jonge Averroës aan het Almohadenhof
introduceerde. Als hofdenker zou Averroës het gedachtegoed van Aristoteles
zuiveren van latere mystieke neoplatoonse toevoegingen, - een rationalistisch
project dat ook voor het Europa van de late Middeleeuwen van nauwelijks te
overschatten cultuurhistorisch belang is gebleken. In de islamitische wereld
daarentegen heeft dit openlijk elitaire project minder navolgers gehad; maar
recentelijk is onder moslimdenkers de belangstelling voor Ibn Tufayl en Averroës
opnieuw opgeleefd.

Hayy ibn Yaqzan biedt zodoende niet alleen een rationalistisch, mystiek en
niet-activistisch alternatief voor de hedendaagse politieke islam, maar ook een
mooi verhaal. Je kunt het vandaag de dag op verschillende manieren lezen. Is het
een vroeg-islamitisch betoog dat religie in de privé-sfeer thuishoort, of is het
juist een elitair pleidooi om filosofie en andere wetenschappen niet aan een
groter publiek prijs te geven Is Hayy ibn Yaqzan een politieke thriller, een
middeleeuwse Bildungsroman of een islamitisch-Arabische versie van De wereld van
Sofie Ibn Tufayl geeft zelf in zijn slotwoord al aan dat hij zijn geheimen heeft
verhuld met een dunne sluier, 'die gemakkelijk uiteen te scheuren is voor degene
voor wie deze geheimen bestemd zijn.' Kortom: ideale literatuur van bezinning
voor tijdens de donkere dagen rond kerstmis.

Vloermozaïek in Khirbat al-Mafjar, Palestina, tweede helft 8ste eeuw

LOAD-DATE: December 23, 2005

LANGUAGE: DUTCH; NEDERLANDS

PUBLICATION-TYPE: Krant


                         Copyright  2005 NRC Media B.V.
                              All rights reserved

                               3 of 120 DOCUMENTS



                                NRC Handelsblad

                               December 22, 2005

Het gaat bij Neelie Kroes nooit om 'koffiegeld';
Nederlandse bestuurder sinds een jaar op de zwaarste post van de
eurocommissarissen: Mededinging

BYLINE: Hans Buddingh'

SECTION: Economie; Pg. 16

LENGTH: 1848 woorden


Neelie Kroes was bepaald niet onomstreden toen ze een jaar geleden werd benoemd
tot Europees Commissaris voor Mededinging, volgens haarzelf ,verreweg  de
interessantste en belangrijkste" portefeuille. Ze heeft met haar optreden gezag
verworven. ,Ze is niet bang om dingen rechtuit te zeggen."

Neelie Kroes is tevreden. Tevreden over wat ze in haar eerste jaar als Europees
Commissaris voor Mededinging heeft bereikt. ,Ik heb het zeer naar mijn zin", zei
de oudVVD-politica gisteren op haar werkkamer in Brussel tegenover een groep
Nederlandse journalisten. Weliswaar had zij ,nog nooit zo hard moeten werken",
maar daartegenover stond dan wel ,een voldoening gevende taak". En niet zomaar
een taak. Alweer volgens eigen zeggen bekleedt Neelie Kroes binnen de Europese
Commissie ,verreweg de interessantste en belangrijkste" portefeuille. Ze
zinspeelt zelfs nu al op een tweede termijn.

Premier Balkenende noemde het vorig jaar zomer ,de hoofdprijs" toen bekend werd
dat voorzitter Barroso van de Europese Commissie de door het kabinet
voorgedragen Neelie Kroes de post Mededinging had toebedeeld. Lang had het
kabinet gewacht met het naar voren schuiven van een Nederlandse kandidaat voor
de Europese Commissie. Te lang, zeiden de critici. Maar achteraf kon er alleen
maar waardering zijn voor de tactiek van het kabinet. Commissievoorzitter
Barroso was naarstig op zoek naar acht vrouwen voor zijn team, zoals hij vlak na
zijn benoeming door de regeringsleiders van de EU had beloofd. Nederland wilde
wel een vrouw leveren, maar dan moest daar wel een zware post tegenover staan.

Het werd dus de zwaarste post. De in Brussel veel gelezen en invloedrijke Britse
zakenkrant Financial Times omschreef de functie van Commissaris voor Mededinging
een jaar geleden als de ,gevoeligste, moeilijkste, en machtigste baan" die de
Europese Unie te vergeven heeft. De vaak voor Europa zo kenmerkende trage en
stroperige beleidsvorming gaat aan het directoraat-generaal Mededinging
grotendeels voorbij. Hier overheerst de uitvoering.

De belangrijkste tegenspelers van Neelie Kroes zijn niet de regeringen van de
lidstaten of europarlementariërs - al kunnen regeringsleiders bijvoorbeeld bij
staatssteun zware druk uitoefenen - maar leden van raden van bestuur van het
bedrijfsleven en hun advocaten. De Commissaris voor Mededinging waakt over de
vrije markt. ,Ik ben de scheidsrechter van het spel en let erop dat het fair
wordt gespeeld", is haar vaste antwoord als zij weer eens moet uitleggen wat ze
eigenlijk doet. En wie zich niet aan de regels houdt, kan van haar een zware
boete verwachten. In haar eigen kenmerkende taalgebruik: ,Het gaat nooit om
koffiegeld."

Neelie Kroes was een jaar geleden ontegenzeggelijk de grote risicofactor van de
toen net verre van rimpelloos aangetreden Europese Commissie. Het Europees
Parlement had onoverkomelijke bezwaren tegen de Italiaanse kandidaat Rocco
Buttiglione, maar maakte ook kanttekeningen bij de kandidatuur van Kroes. Wat
Commissie-voorzitter Barroso bij zijn voordracht van Kroes nog een groot
voordeel had genoemd - haar grote ervaring in het bedrijfsleven - zagen veel
parlementariërs juist als een nadeel. Hoe kon iemand die zoveel commissariaten
en bestuursfuncties had bekleed in vredesnaam als onafhankelijk scheidsrechter
fungeren, was de cruciale vraag. Dat zij voorzieningen had getroffen om elke
schijn van mogelijke belangenverstrengeling te vermijden, maakte weinig indruk.
Kroes werd aanvaard, maar in een resolutie sprak de meerderheid van de
parlementariërs er haar teleurstelling over uit dat geen oplossing was gevonden
voor ,het potentiële probleem van belangenconflicten". Voor de kenners van het
Europese politieke machtsspel was het duidelijk: hier zat een voorwaardelijk
toegelaten Commissaris. ,De vraag hoe zij zich zal weten te verzetten tegen de
al bij voorbaat bestaande verdenkingen is bepalend voor het welslagen van haar
benoeming", schreef de Amerikaanse zakenkrant Wall Street Journal vorig najaar.

Kroes zit er nu een jaar en lijkt daar redelijk in geslaagd. ,Ik heb absoluut
geen hinder van die bezwaren gehad", zegt ze zelf. Het aantal zaken dat zij
heeft overgedragen aan een collega omdat zij niet de schijn van
belangenverstrengeling wilde oproepen, beweegt zich procentueel gesproken tot
,in cijfers achter de komma", meent ze.

Een van de weinigen die nog sputtert is de Duitser Martin Schulz,
fractievoorzitter van de socialisten in het Europees Parlement. Hij noemde Kroes
een jaar geleden ,een controversieel geval". Hij wijst erop dat zij twaalf zaken
aan een collega moest overlaten. ,Dat is één per maand." Medewerkers van Kroes
reageren schouderophalend ,Twaalf gevallen We hebben hier 4.000 zaken lopen",
zegt een van hen.

Schulz heeft nog een andere aanvaring met Kroes gehad. Dat was toen de
eurocommissaris in september enkele dagen voor de Bondsdagverkiezingen in
Duitsland via een brief in dagblad Trouw haar onverholen steun uitspraak voor
CDU-kandidaat Angela Merkel - om haar vrouwzijn. ,De verkiezing van deze
toppolitica zou geweldig zijn voor heel Europa", schreef Kroes. Schulz: ,Ik ben
daar nog niet klaar mee. Ik vind het absoluut onacceptabel dat een
mededingingscommissaris op die manier haar voorkeur uitspreekt. Hoe moeten
sociaal-democratische ministers uit Duitsland onbevooroordeeld samenwerken met
een vrouw die zich zo duidelijk heeft uitgesproken tegen die sociaal-democraten"
Ook op Kroes' eigen directoraat wordt gezegd dat de brief een blunder was.

Microsoft-topman Steve Ballmer moet even de illusie hebben gekoesterd dat hij
zaken kon doen met Neelie Kroes. Zij had immers ruime ervaring in het
bedrijfsleven. Een gesprek van collega's onder elkaar dus. Maar aan de massieve
houten tafel in haar kantoor had Kroes aan Ballmer al heel snel duidelijk
gemaakt dat de Amerikaanse softwaregigant onverkort de opgelegde maatregelen
moest uitvoeren om een eind te maken aan het misbruik van z'n dominante
marktpositie. ,Ze gaf hem een soort shock", zegt een ingewijde. Een paar jaar
eerder had topman Jack Welch van General Electronics het nauwelijks nodig
gevonden om bij Kroes' voorganger Monti langs te gaan: de overname van Honeywell
was in de VS toch al goedgekeurd Toch verbood Monti de fusie. Intussen weten ze
ook in de VS dat ze met Brussel als toezichthouder voor de mededinging ernstig
rekening moeten houden. ,Iedere keer als we een conflict hebben, staat een
Amerikaanse diplomaat op de stoep", zegt een betrokkene.

Kroes deelt miljoenenboetes uit aan kartels die verboden afspraken maken, stelt
harde voorwaarden aan fusies van bedrijven en grijpt in als lidstaten op een
oneerlijke wijze staatssteun verstrekken. De mededingingscommissaris geeft
daarmee uitvoering aan regels die de EU heeft opgesteld. Alleen het Europese Hof
in Luxemburg kan haar terugfluiten. In haar eerste jaar legde Kroes voor meer
dan een half miljard euro aan kartelboetes op.

,Het is goed dat de mededingingscommissaris niet uit een protectionistisch land
of uit een land met grote nationale belangen komt", onderstreept minister
Laurens Jan Brinkhorst (Economische Zaken). ,Ze heeft een persoonlijkheid die
haar in staat stelt om besluiten te nemen." Zulke besluiten gaan soms ook in
tegen Nederlandse bedrijven. Zo kreeg het chemieconcern Akzo Nobel een boete.
Ook uitte ze forse kritiek op de Nederlandse woningbouwcorporaties, omdat deze
hun sociale en commerciële activiteiten niet goed scheiden. Minister Dekker
(VROM) had Kroes zelf om haar opinie gevraagd, maar dat verhinderde Nederlandse
politici niet fors van leer te trekken: waar bemoeide Brussel zich nu weer mee
Maar Brinkhorst prijst juist haar onafhankelijkheid.

De meeste buitenstaanders twijfelen al lang niet meer aan het onafhankelijke
oordeel van Kroes. ,Ze is minstens zo hard als haar voorganger Monti", zegt de
gezaghebbende advocaat Thomas Vinje van het kantoor Clifford Chance. Hij
verdedigt onder meer de belangen van hightech bedrijven in hun strijd tegen de
dominantie van Microsoft. Vinje: ,Commissaris Kroes handelt door haar
bedrijfservaring meer instinctief dan haar voorganger. Ze is niet bang om dingen
rechtuit te zeggen. Dat is geen slechte eigenschap, want attitude is in dit
soort zaken extreem belangrijk. Ze doet haar werk goed."

Volgens ingewijden gaat Kroes in besluiten over mededingingskwesties soms verder
dan haar staf voor mogelijk houdt, waarmee ze aantoont over goede
onderhandelingscapaciteiten te beschikken. Terugkerende kritiek uit het veld is
dat Kroes soms nog tekortschiet in dossierkennis. Dat leidde onlangs tot een ook
volgens haarzelf niet al te beste persconferentie over een Spaanse energiefusie.

Een groot voordeel voor Kroes' functioneren is het volgens kenners ,ijzersterke
ambtenarenapparaat" waarover het directoraat-generaal Mededinging beschikt. De
belangen zijn groot en dus ook de status. Dat trekt goede medewerkers aan.
Veelal zijn het sterk juridisch georiënteerde mensen die zich met
concurrentievraagstukken bezighouden. Het is niet de wereld waaruit
'netwerk-Neelie' voortkomt, een wereld van veel praten en contacten onderhouden.
Niet voor niets is gebrek aan kernachtigheid dan ook een ander vaak gehoord
verwijt aan het adres van Kroes.

Bij haar staan de belangen van de consument voorop, die te veel betaalt als
bedrijven samenspannen of de markt te zeer domineren. Bovendien moet een goed
concurrentiebeleid de dynamiek van bedrijven stimuleren, en daarmee de Europese
economie en banengroei.

Kroes gelooft in Europa. Daarin onderscheidt ze zich van partijgenoot Frits
Bolkestein, die in de vorige Europese Commissie de belangrijke portefeuille
Interne Markt had. ,Ze heeft een veel positievere visie op de politieke dimensie
van Europa", zegt Brinkhorst.

Kroes brengt Europa graag zelf aan de man, zoals onlangs voor een groot
gezelschap ambtenaren van het ministerie van Economische Zaken op bezoek in
Brussel. Ze probeerde de ambtenaren ook te interesseren voor de ,buitengewoon
interessante posten" bij de Europese Unie. Om Europa aan de gewone burger uit te
leggen schuwt ze ook een tv-programma als Barend & Van Dorp niet. ,Dat zou
Bolkestein nooit hebben gedaan", zegt een Brusselse topambtenaar die beiden goed
kent.

Enkele weken geleden werd bekend dat Kroes' voorganger Monti was toegetreden tot
de raad van bestuur van de Amerikaanse investeringsbank van Goldman Sachs. Daar
zal hij nog andere oud-commissarissen voor Mededinging treffen. Zo'n toekomst is
voor Kroes, die nog vier jaar te gaan heeft, in elk geval niet weggelegd.
Tijdens de ophef over haar nevenfuncties beloofde ze om na haar post als
mededingingscommissaris geen enkele functie in het bedrijfsleven meer te zullen
aanvaarden. Dat idee kwam bij haar op toen ze in de auto op weg was naar
Commissie-voorzitter Barroso om haar speciale gedragscode te bespreken. Volgens
ingewijden fronsten andere Commissarissen de wenkbrauwen. Want als Kroes zo ver
gaat, moeten ze zichzelf misschien ook wel meer beperkingen opleggen, was hun
vrees. Een medewerker: ,Typisch Neelie."

Eurocommissaris voor Mededinging Neelie Kroes: ,Ik ben de scheidsrechter van het
spel en let erop dat het fair wordt gespeeld."

LOAD-DATE: December 22, 2005

LANGUAGE: DUTCH; NEDERLANDS

PUBLICATION-TYPE: Krant


                         Copyright  2005 NRC Media B.V.
                              All rights reserved

                               4 of 120 DOCUMENTS

                                NRC Handelsblad

                               December 16, 2005

Een engel die niemand ziet

BYLINE: HILDE PACH

SECTION: Boeken; Pg. 30

LENGTH: 756 words


Op het hoogtepunt van de tweede intifada krijgt de directeur van een grote
broodfabriek in Jeruzalem een seintje van een vriend, de hoofdredacteur van een
lokaal huis-aan-huisblad. In het mortuarium van het academisch ziekenhuis ligt
het stoffelijk overschot van een onbekende vrouw. Ze is omgekomen bij een
recente aanslag op de groentemarkt en wordt blijkbaar door niemand gemist. Een
journalist van het blad heeft in haar tas een salarisstrookje ontdekt waaruit
blijkt dat de vrouw bij de broodfabriek werkte. In de komende editie hekelt hij
de onverschilligheid van het bedrijf, dat blijkbaar niet eens zijn eigen
werkneemster mist.

Ook al houden veel Israelische auteurs zich tegenwoordig verre van onderwerpen
met maatschappelijke relevantie, oude rot A.B. Yehoshua (Jeruzalem 1936)
versaagt niet: schrijvers moeten, vindt hij, een visie hebben op de politieke en
maatschappelijke realiteit. En die heeft hij. Ook in zijn onlangs vertaalde
roman met de moeizame titel De missie van de human-resourcesmanager. Een passie
in drie delen. Hoewel in dit boek het slachtoffer van een Palestijnse
zelfmoordaanslag centraal staat, gaat het niet over het conflict tussen
Israeliers en Palestijnen. Sterker nog, er komt geen Palestijn in voor. Het laat
zien hoe desastreus de gevolgen van het wederzijdse geweld voor Israel zelf
zijn. Men raakt afgestompt, onverschillig, vervult braaf zijn bureaucratische
functie, begraaft de doden en gaat over tot de orde van de dag. Totdat een
onbekende dode de orde dreigt te verstoren.

De bejaarde fabrieksdirecteur, bang voor zijn reputatie, maar ook geplaagd door
schuldgevoel, omdat zijn zaken juist beter lopen door de intifada (extra
broodleveringen aan militairen, en aan de Palestijnen, omdat hun eigen
bakkerijen verwoest zijn), besluit de affaire rond de dode vrouw dezelfde avond
nog tot de bodem uit te zoeken. Althans, te laten uitzoeken, door de
human-resourcesmanager (voorheen 'hoofd Personeelszaken').

De feiten zijn snel boven tafel. Het slachtoffer is Julia Ragajev, een
christelijke ingenieur uit een voormalige Aziatische Sovjetrepubliek, die als
schoonmaakster maar een maand in de bakkerij heeft gewerkt. Door een misverstand
wordt ze nog wel doorbetaald. In haar land was ze getrouwd en kreeg ze een zoon.
Na haar scheiding ontmoette ze een joodse man, en emigreerde met hem en haar
zoon naar Jeruzalem. De man kon geen goede baan vinden en ging snel terug, maar
zij bleef, uit liefde voor de stad. Ook toen de dertienjarige zoon door zijn
vader werd teruggehaald: 'Veel te gevaarlijk daar.'

De omstandigheden dwingen deze Israelische Jan Modaal zich eindelijk te
verdiepen in datgene waarin niemand zich meer wenst te verdiepen. De lezer leeft
mee met de hoofdpersoon, maar door het gebruik van de derde persoon weet
Yehoshua tegelijkertijd een ironische afstandelijkheid te scheppen. Die wordt
nog versterkt door korte, kritische observaties van buitenaf in de wij-vorm, als
het koor in een Griekse tragedie.

Niet toevallig is Julia Ragajev de enige die een naam heeft, alle anderen worden
slechts met hun functie aangeduid. Yehoshua gaat nog verder. Iedereen die haar
gekend heeft of haar foto ziet, wordt getroffen door haar stralende glimlach.
Volgens een medewerker van het mortuarium ligt ze erbij als een slapende engel.
Ze heeft nauwelijks zichtbare verwondingen: 'Een paar gaatjes in handen en
voeten, en een schrammetje op haar hoofd.' Kortom, we hebben hier te maken met
een christelijk lijdenssymbool. Zij, de blonde christelijke vrouw die van ver
komt, die van Jeruzalem houdt, ook al is de liefde niet wederzijds, het
onschuldige slachtoffer dat tot geen van de strijdende partijen behoort, brengt
de Israeliers tot inkeer.

De directeur laat het niet bij een excuusbrief in de krant, maar draagt de
human-resourcesmanager op de begrafenis in haar geboorteland te regelen, op
kosten van de zaak. Zo wordt het lijdensverhaal vervolgd: de 'slapende engel'
wordt naar haar laatste rustplaats gebracht, niet in Jeruzalem, maar juist
ervandaan.

Voor Israeliers is dit een pijnlijk boek. Veel critici prijzen Yehoshua voor
zijn moed om uit te spreken wat anderen negeren, maar sommigen storen zich aan
de christelijke symboliek. Toch past het in Yehoshua's wereldbeeld. Hij gelooft
vurig in zijn land als veilige haven voor alle joden, maar christenen en moslims
horen er ook thuis, en ook naar hen moet geluisterd worden. En voor wie dit er
allemaal te dik bovenop vindt liggen: het boek is ook nog gewoon boeiend,
spannend en grappig.

LOAD-DATE: December 16, 2005

LANGUAGE: DUTCH

                           © 2005 PCM Uitgevers B.V.

                               5 of 120 DOCUMENTS

                                NRC Handelsblad

                               December 13, 2005

Bijna de maan beschijnen ; De led's en lumen van het nieuwe
illuminatiegereedschap

BYLINE: MICHIEL HEGENER

SECTION: Economie; Pg. 14

LENGTH: 1328 words


Staaf- en zaklantaarns zijn het lichtbundeltje voorbij. De nieuwe generatie
heeft zelfs een andere benaming gekregen: verlichtingsgereedschap. Maar is het
ook meer dan oud licht in nieuwe hulzen?

Een maan- en wolkeloze nacht in de polder. Veel donkerder maak je in de Randstad
niet mee - tot de Surefire M4 Devastator met een lichtbundel van 350 lumen de
duisternis vernietigt. Ter vergelijking: een reguliere warenhuis-zaklantaarn
produceert een lumen of 5 a 10. Dit is dan ook geen zaklantaarn, al doet hij er
qua vorm en afmetingen sterk aan denken. De Amerikaanse fabrikant rept van een
illumination tool.

Wilgen op honderd meter afstand komen helder in beeld. Klem de Devastator tegen
een veldkijker en je ziet het resultaat van 25 jaar compromisloze inspanning om
de beste zaklantaarns ter wereld te maken. Meer licht kan, uiteraard. Druk op de
knop van de Surefire M6 Guardian a 400 euro en 500 lumen vreten een 200 meter
lange tunnel door de nacht. Dat kan een bouwlamp ook, maar deze lichtbron meet
20 bij 4 centimeter en er zit geen snoer aan. Dat laatste heeft wel een bezwaar:
de M6 Guardian zuigt in twintig minuten zes lithiumbatterijen leeg. Tegen de
reguliere prijs van pakweg 7 euro per batterij kost dit schijnsel 2 euro per
minuut: erg veel om de kat 's avonds uit de tuin te vissen, al zal het wel snel
gaan. Een test met een konijn dat sinds vier weken voortvluchtig in een weiland
bivakkeerde had bliksemsnel succes: dankzij de M6 Guardian was hij in minder dan
een minuut opgespoord, verblind, gedesorienteerd en gevangen.

Met minder licht had het ook gekund. "Verblinden begint bij 55 lumen", zegt Jan
Noorloos, directeur van Noorloos Specialist Equipment in Kaatsheuvel, de
importeur van Surefire. Klanten komen hier alleen op afspraak, bijvoorbeeld voor
een kogelvrij vest, gevechtskleding - of voor de ultieme zaklantaarn. Leden van
de antiterreureenheid van het Korps Commando Troepen hebben Surefires op hun P90
gemonteerd; Nederlandse politieagenten komen hier - of bij een dealer - om
verlichtingsgereedschap te kopen, want dat zit nog steeds niet bij hun
persoonlijke uitrusting. "Surefire gebruik je niet om paspoorten te
controleren", verduidelijkt marinier b.d. Noorloos, "wel om conflicten op te
lossen. Of voor reddingswerk." Dat kan trouwens al voor minder dan 2 euro per
minuut. Met de 250-lumenkop is de M6 Guardian een uur inzetbaar, en Noorloos
verkoopt de lithiumbatterijen voor 2,50 euro.

Surefire begon in 1980 voor politiewerk, strijdkrachten volgden spoedig. Het
idee was steeds: de lamp moet perfect zijn, ongeacht de kosten. Ter illustratie
hamert Jan Noorloos een model tegen de stenen vloer, en ja, de zaklantaarn
schijnt nog ongebroken.

Nu heeft Surefire-oprichter/directeur Dr John Matthews ook gewone burgers in de
bundel. Zijn ideaal: een zaklamp maken die vanaf de aarde door een astronaut op
de maan kan worden waargenomen - en dat is ook leuk voor gewone mensen. Nu al
kunnen ze 40 euro uitgeven aan de allersimpelste Surefire, voor
kampeeruitrusting of damestas. De oplaadbare Surefire 10X Dominator van 700 euro
geeft een uur 500 lumen, dus ideaal voor naast de tuindeuren. Inbreker? "In z'n
ogen schijnen", adviseert Noorloos. "Dan kan hij niks meer effectief tegen jou
doen en je hebt alle tijd om een knietje te geven." Noorloos geeft low light
condition-trainingen aan politie en leger, waarbij onder meer aan de orde komt
hoe je een Surefire "op bepaalde botten kunt zetten en er dan kracht mee kunt
uitoefenen".

Opmerkelijk aan elke Surefire: het instellen van de bundel is geen optie. Dat
hoort vooral bij goedkope merken, en je betaalt met een rommelige lichtverdeling
van ringen en dode punten. Noorloos: "Het kan niet zo zijn dat een politieagent
die bij een gevecht arriveert eerst moet gaan bundelen. Het moet altijd in een
keer goed zijn." Tweede reden: lamp en reflector zijn zo precies op elkaar
afgesteld dat voor verbetering geen ruimte meer is. Je krijgt een smalle bundel
van geheel uniforme intensiteit, plus een veel zwakkere van negentig graden
breed. Dat is zelfs zo bij The Beast, het Surefire-topmodel van 2.000 euro en
ongeveer evenveel lumen - ideaal om een bevriende bergbeklimmer 's nachts bij te
lichten vanaf een terrasje in het dal.

"De praktijk is natuurlijk dat je de bundel verbreedt door de richting te
veranderen", zegt Louise Spek-van der Horst van Safety-Lux in Bussum, de
importeur van een reeks topmerken. De meeste klanten van Safety-Lux zijn
professionals: brandweer, politie, leger en beveiliging. Behalve lichtsterkte
vinden ze explosieveiligheid ook erg belangrijk, dus geen overslaande vonken,
hoe klein ook, bij het schakelen. Tussen beroepsmatige en particuliere
zaklampgebruikers bestaat een duidelijke connectie. Spek: "Mensen krijgen op hun
werk steeds betere lampen, en dat willen ze dan thuis ook."

De wens om ook buiten werktijd professioneel te schijnen kan nu moeiteloos in
vervulling gaan, zeker als we zwijgen over prijzen. Een kwart eeuw geleden
hadden alle zaklantaarns zwakke stralenbundels, schakelaars, schroefdoppen en
ruitjes, totdat fabrikanten als Surefire, Streamlight en Maglite draagbaar licht
opnieuw uitvonden. Vooral Maglite trok de aandacht, met een solide aluminium
behuizing en een schakelaar die niet na honderd keer stuk was. Maglite is nog
steeds goed, en vooral: zeer bekend, maar speelt in de achterhoede.

Aan het zaklantaarnfront wordt nu alleen nog gewerkt met lithiumbatterijen: 3,6
volt tegen 1,5 bij alkaline, meer watt per gewicht, en zeker drie keer zo duur.
Vergeet ook kryptonlampen en gewone gloeilampen, de top werkt nu met xenon of
een mengsel xenon- en halogeengas (jodium of broom) rond de gloeidraad, die
daardoor veel heter mag worden. (Xenon rukt overigens ook op bij de goedkope
merken, maar voor een toplamp is meer nodig dan het juiste gas.)

Een jaar of vijf geleden waren er ineens zaklantaarns met light emitting diodes,
led's. Led's verdoen bijna geen energie aan hitteproductie. Met dezelfde
batterijen schijnen ze tien of honderd keer zo lang. Helaas was het licht zwak
en blauwig, en de aanschaf duur. Die tijd is voorbij, led's hebben de toekomst,
en dan liefst computergestuurd zoals in de Surefire U2. Er zit maar een led'je
in, maar die produceert wel wit licht van 80 lumen. Een ring achter de reflector
laat zich in zes standen zetten, en een minicomputer vertaalt die in
lichtsterktes.

Led's lenen zich veel beter voor lichtsterktewijziging dan gloeilampen omdat de
lichttemperatuur niet verandert. Bij de zwakste stand van de U2, twee lumen
(genoeg om kaart te lezen of een pad te beschijnen), brandt hij veertig uur op
twee lithiumbatterijen - is 12 cent per uur. Bij dalende batterijkracht houdt de
rekeneenheid de lichtsterkte constant, tot de batterij het echt gehad heeft. De
U2 brandde nog op volle sterkte met 'lege' batterijen uit de M6 Guardian.

Led's hebben nog twee problemen. De kwaliteit wisselt per led, de enige
oplossing is om ze na fabricage stuk voor stuk te testen en vervolgens alleen de
beste te gebruiken. Bij goedkope led-zaklampen zitten alle kwaliteiten door
elkaar, je kunt dus geluk hebben of pech. De tweede makke is dat led's, anders
dan gloeilampen, hun licht al een richting meegeven. Er valt weinig te bundelen,
ook al zit er altijd een lensje in het glas rond de led. Op afstand heb je
altijd nevelig licht, vergeleken met een gloeilamp van evenveel lumen.

Gelukkig signaleert Spek van Safety Lux "razendsnelle ontwikkelingen in de
led-technologie". Een reeds behaald resultaat is de luxeon led, die tot 120
lumen afgeeft en zich een beetje laat bundelen. Het lichtsterkteprobleem is
daarmee opgelost, een goede led-zaklamp is nu alleen nog zwak in de verte. De
voordelen van een led- en xenonlamp zijn te combineren. De oplaadbare
Streamlight SL-20XP LED a 165 euro heeft drie led's en een xenonlamp aan boord,
goed voor respectievelijk 40 uur en 13 lumen led-licht, of anderhalf uur 150
lumen xenonlicht.

LOAD-DATE: December 13, 2005

LANGUAGE: DUTCH

                           © 2005 PCM Uitgevers B.V.

                               6 of 120 DOCUMENTS

                                NRC Handelsblad

                               December 10, 2005

Toon respect, maar alleen voor wie geweld afwijst

BYLINE: AMITAI ETZIONI

SECTION: Opinie; Pg. 21

LENGTH: 920 words


Drie suggesties om rellen te voorkomen, van een socioloog die veertig jaar de
ontwikkelingen in de Amerikaanse steden heeft gevolgd.

1 Maak het staatsburgerschap afhankelijk van een zinnige toetsing

Geen andere buitenlanders dan aantoonbaar serieuze asielzoekers hebben het recht
om in uw land te verblijven. Het lidmaatschap van een gemeenschap is een
privilege dat moet wordt verdiend; het mag niet zomaar worden verstrekt. Men mag
van immigranten verwachten dat zij leren wat inheemse kinderen op school leren
alvorens feitelijk staatsburgers te worden. Daartoe behoren de taal of talen van
het land; toewijding aan de kernwaarden die de identiteit van een natie bepalen;
inzicht in hoe de samenleving functioneert; eerbied voor de wet; hevige afkeer
van geweld. Immigranten die zich deze begrippen niet eigen maken, zou het
staatsburgerschap moeten worden geweigerd. Als zij gewelddadige misdrijven
plegen (daaronder kan ook deelname aan rellen vallen) zouden zij zonder nodeloos
uitstel het land uit moeten worden gezet.

Een simpele Jip-en-Janneke-toetsing, zoals het Verenigd Koninkrijk onlangs heeft
ingevoerd, is niet voldoende. Wanneer anderzijds, zoals in sommige Zwitserse
kantons, de toetsing zo streng is dat immigranten feitelijk geen kans hebben om
ervoor te slagen, gaat een belangrijke prikkel om een respectabel lid van de
maatschappij te worden verloren.

2 Cabrini-Green-achtige projecten moeten worden opgeblazen

Cabrini-Green was een Amerikaanse woonwijk in Chicago die exemplarisch is
geworden voor de jammerlijke dwaling om grote aantallen leden van de lagere
klassen in flatgebouwen bij elkaar te zetten. Alle pogingen om te voorkomen dat
deze projecten broeinesten van geweld werden, zijn mislukt. De laatste jaren
zijn deze gebouwen en die in soortgelijke wijken in steden als Boston en Denver,
gesloopt en zijn de inwoners elders ondergebracht. Sociologen hebben
geconstateerd dat aan de ontwrichtende cultuur van deze getto's een einde kwam,
nadat de vroegere inwoners waren verspreid over nieuwe wijken met veelal
gemengde inkomens, waar banen beschikbaar waren en waar een niet-gewelddadige
cultuur heerste. Velen, maar zeker niet allen, gingen een degelijker leven
leiden wanneer zij eenmaal een eigen onderdak moesten zoeken en zich aan de
regels van de huisbaas moesten houden. (Zij betaalden de huur veelal met door de
overheid verstrekte bonnen.) In de beste gevallen werden zij zelf eigenaar van
bescheiden wooneenheden. De flats zijn letterlijk opgeblazen. Hierin zou Europa
het Amerikaanse voorbeeld moeten volgen.

3 Toon respect

Je hoort tegenwoordig nogal eens dat het goed zou zijn om de gemeenschappen
waaruit de relschoppers afkomstig zijn, te helpen met banen, onderwijs, sociale
gerechtigheid en, zoals ik daarnet al aanduidde, betere huisvesting. Wacht niet
ademloos af totdat dit gebeurt, want dan ziet u straks blauw. Deze programma's
zijn zeer kostbaar, zijn niet in een vloek en een zucht te realiseren, en
stuiten vaak op politieke moeilijkheden. Al snel zul je mensen horen klagen:
waarom krijgen de relschoppers wel banen en wij niet? Het scheppen van nieuwe
banen is erg duur, niet? Gaat u straks snijden in uitkeringen en regels waar
wij, hardwerkende burgers, van profiteren, om meer banen te scheppen voor de
immigranten?

Begrijp me niet verkeerd. Ik ben helemaal voor sociale gerechtigheid, maar laten
wij de betrokken minderheden intussen iets geven dat niet zo duur is, dat
betrekkelijk snel kan worden gerealiseerd en waarvan uit onderzoek is gebleken
dat ze het waarderen: respect. Laten wij hen niet tegemoet treden als gespuis,
maar als medemensen die er door omstandigheden slecht voorstaan, maar die toch
ook kinderen van God zijn of die, als u het liever in wereldlijke zin
formuleert, recht hebben op fundamentele menselijke waardigheid.

De beste gelegenheid om respect te tonen is wanneer je elkaar van mens tot mens
tegenkomt bij de kruidenier, in de metro of op het werk. Wij moeten minderheden
ook de gelegenheid geven om de symbolen van hun subcultuur en hun godsdienst
zonder meer naast de oude te tonen. Hoofddoekjes op scholen en in gerechtshoven
en dergelijke zullen niet het kwalijke effect hebben dat er vaak aan wordt
toegeschreven, maar zullen het gevoel van vele moslims dat zij buitengesloten
zijn, verminderen. Het is ook goed om vertegenwoordigers van die gemeenschap een
plaats te geven bij openbare rituelen en bijeenkomsten.

Het tonen van respect herinnert aan een belangrijke les die in Frankrijk is
geleerd: toen de Franse regering voor het eerst aanvaardde dat iedere etnische
minderheid recht heeft op afzonderlijke vertegenwoordiging, en een raad van
islamitische leiders instelde, ging zij uit van de naieve veronderstelling dat
de ene moslim net zo goed is als de andere, en werden veel extremisten opgenomen
in de raad.

Wij dienen onze deuren, rituelen en raden open te stellen voor nieuwe gezichten
en stemmen - maar alleen voor hen die, ongeacht hun verdere opvattingen, geweld
afzweren. De bereidheid van mensen om hun grieven te uiten met politieke
middelen - waaronder vreedzame demonstraties en stakingen - en niet met geweld,
dat is de onaantastbare minimumeis die moet worden gesteld voor het
staatsburgerschap, voor deelname aan sociale programma's, en voor respect.

Hoogleraar sociologie aan The George Washington University. Auteur van 'De
nieuwe gulden regel' (deze week verschenen), 'The monochrome society' en 'The
common good'. Inspirator van premier Balkenende.

LOAD-DATE: December 10, 2005

LANGUAGE: DUTCH

                           © 2005 PCM Uitgevers B.V.

                               7 of 120 DOCUMENTS

                                NRC Handelsblad

                               December 10, 2005

'Amerika wil meer dan Europa kan verwerken' ; Eurocommissaris Mandelson vecht
voor handelspositie Europa tijdens WTO-top

BYLINE: DOOR ONZE CORRESPONDENTEN HANS BUDDINGH' EN JEROEN VAN DER KRIS

SECTION: Economie; Pg. 25

LENGTH: 1432 words

DATELINE: BRUSSEL, 10 DEC.


In Hongkong proberen 149 landen tot een betere onderlinge handel te komen. Maar
het is glas ijs, zegt eurocommissaris Peter Mandelson. "Sommigen vrezen een
Chinese invasie."

Peter Mandelson heeft al wat voor de kiezen gehad. Zo kreeg hij als
staatssecretaris in de regering van de Britse premier Tony Blair te maken met
het door burgeroorlog verscheurde Noord-Ierland. Hij moest over een
overgangsregering onderhandelen. Maar dat was nog niks vergeleken met de taak
waar hij nu voor staat: onderhandelen over liberalisering van de wereldhandel.
"De onderhandelingen die ik in Noord-Ierland heb gevoerd waren hiermee
vergeleken een picknick", zegt hij. "Bij de Wereldhandelsorganisatie heb je te
maken met de belangen van 149 landen. Daarom duren onderhandelingen altijd zo
lang."

Volgende week staat de 52-jarige Mandelson als Europees handelscommissaris voor
de zware taak om tijdens de WTO-ministersconferentie in Hongkong de
liberalisering van de wereldhandel een nieuwe impuls te geven. "Er zijn impasses
op alle terreinen", zo onderstreepte hij gisteren, een dag voor vertrek, op z'n
werkkamer in Brussel. Dat komt vooral, zo zegt hij, omdat het tot nu toe te veel
over landbouw ging.

Namens de Europese Unie bood Mandelson onlangs aan de beschermende tariefmuren
voor landbouwproducten met bijna de helft te verlagen. Ook wil hij de
exportsubsidies voor het dumpen van landbouwoverschotten afschaffen, als de
handelspartners bereid zijn hetzelfde te doen. Nog verder gaan zou volgens
Mandelson niet alleen de Europese landbouw ernstig schaden, maar ook die van
veel arme ontwikkelingslanden. Want die krijgen van de EU nu een
voorkeursbehandeling voor hun export, waarbij ze profiteren van de kunstmatig
hoge Europese landbouwprijzen.

Het illustreert volgens Mandelson, die ooit in Afrika werkte, de complexiteit
van het probleem. "De belangrijkste landbouwexporteurs als de Verenigde Staten,
Brazilie en Australie willen meer dan Europa en de armere ontwikkelingslanden
kunnen verwerken." Volgens Mandelson is het nu aan de andere landen, waaronder
ook gevorderde ontwikkelingslanden als Brazilie en India, om "echte
markttoegang" aan te bieden voor industriegoederen en diensten, waarvan de EU en
ook de VS kunnen profiteren.

Belangrijke EU-prioriteit is ook een 'ontwikkelingspakket' voor de armste
landen. De EU biedt vanaf 2009 vrije toegang voor alle minst ontwikkelde landen.
De VS en andere industrielanden zouden gelijke gebaren moeten maken.

Mandelson: "Zolang de anderen niet meer op tafel leggen, kunnen we geen serieuze
onderhandelingen hebben. We willen zaken doen als anderen met ons zaken willen
doen, maar ik wil meer bewijzen zien."

In Europa bestaat scepsis en vrees voor globalisering. Burgers in Frankrijk en
Duitsland zien banen verdwijnen en ze geven de schuld aan vrijhandel. Wat is uw
boodschap en hoe kunt u ze overtuigen?"U legt de vinger op de kwestie. Hoe kan
ik mensen in Europa vragen om meer concessies, als ik ze niet kan overtuigen van
de echte kansen op nieuwe werkgelegenheid. Dus bij deze onderhandelingen moeten
we laten zien dat iedereen voordeel kan halen en dat voordeel voor de een geen
nadeel voor de ander betekent. Onze onderhandelingspartners moeten zich dat
realiseren."

Waarom wijzen anderen nog steeds naar de EU als de slechterik, terwijl u juist
zegt dat de EU zulke belangrijke stappen heeft gezet?"Dat is politiek. Het is
gebruikelijk dat degenen die de meeste vragen moeten beantwoorden, het luidst op
de ander wijzen. We hebben voldoende bewogen. Om te voldoen aan de meest
extravagante verlangens van landbouwexporteurs is gewoon niet mogelijk."

Hulporganisaties als Oxfam en handelspartners vinden dat de EU in ruil voor het
ontwikkelingspakket te veel terugvraagt."Ik vraag niets van de minst ontwikkelde
landen en minder van andere ontwikkelingslanden dan we zelf bereid zijn te
geven. Ik geloof in de speciale behandeling van arme landen. Dat is een principe
van deze ronde."

Heeft Frankrijk bijgedragen aan het negatieve beeld over Europa met
beschuldigingen dat u uw mandaat te buiten ging?"Dat heeft niet geholpen. En de
reden is dat bij de rest van de wereld de indruk ontstond dat we niet zo ver
gingen als we konden. In werkelijkheid hebben we een zeer geloofwaardig bod
gedaan. Maar het zag er niet altijd zo uit, zeker niet als mensen geluiden
hoorden dat ik zou moeten terugtreden."

U sprak met de Franse premier De Villepin, wat vroeg hij u en wat heeft u
gezegd?"Hij vroeg me niet verder te gaan op gebied van landbouw. Ik zei dat ik
niet met gebonden handen kan onderhandelen."

Zijn de Fransen nu gerustgesteld?"Ik denk het niet. Ik ben wel verheugd dat de
Franse regering me nu steunt."

Bij de vorige WTO-ministersconferentie in Cancun zaten Europa en Amerika wegens
de landbouw allebei in de beklaagdenbank. Zijn de VS nu in een betere
positie?"De Amerikanen waren de slechterikken tot oktober, toen ze een aanbod
deden om de steun voor hun boeren te verminderen. Maar het is wishfull thinking
om te denken dat de VS nu uit de problemen zijn."

Kunnen de Amerikaanse miljardensubsidies voor katoen, waaraan het Congres niet
wil tornen, net als in Cancun de WTO-conferentie opblazen?"Ik ben zeer bezorgd
over katoen. In 2004 werd beloofd op dit punt ambitieus, snel en specifiek te
zijn. Dat is niet gebeurd."

Is de VS nog geinteresseerd in een succesvolle Doharonde of sluiten de
Amerikanen liever voor hen gunstige bilaterale handelsakkoorden?"Als deze
multilaterale besprekingen mislukken, zullen er bilaterale akkoorden komen. Dat
is waar. Maar ik denk nog steeds dat ze zich verplicht voelen tot de Doharonde."

Heeft de toetreding van China tot de Wereldhandelsorganisatie de Doharonde niet
bemoeilijkt?"Het is voor sommige landen niet gemakkelijk hun markten te openen,
want ze vrezen een Chinese invasie. Ook China heeft er als WTO-lid recht op
vooruit te gaan. Maar ik geloof ook dat de grootste mogelijkheden voor
ontwikkelingslanden ontstaan door lagere tarieven tussen die landen en dus door
zuid-zuid-handel. De grootse bijdrage die ontwikkelingslanden kunnen leveren aan
hun eigen economische groei is het bouwen aan een sterke infrastructuur voor
diensten, transport en communicatie. Dat zijn essentiele voorwaarden voor
ontwikkeling. En daarom hebben ontwikkelingslanden ongelijk als ze proberen de
liberalisering van handel in goederen en diensten te beperken."

Maar de vraag blijft of u de boodschap van vrijhandel ook aan gewone burgers in
Europa kunt overbrengen. Zelfs hooggekwalificeerd werk gaat naar India. Wat
blijft er voor Europa over?"De economische groei van Europa in de vorige eeuw
was het gevolg van het feit dat we in staat waren producten te leveren die
anderen wilden kopen. De rest van de wereld biedt de grootste afzetmarkten voor
Europese goederen en diensten. Daarom is deze ronde belangrijk voor ons. We
hebben een relatief voordeel met de goederen en diensten die we leveren in de
kenniseconomie. Dat minder ontwikkelde landen hun eigen sterke kanten benutten,
dat steun ik. Ik wil een handelsronde zien waarvan mensen in ontwikkelingslanden
flink profiteren, maar ik begeef me ook naar de frontlinie voor Europa. Anders
kan ik deze onderhandelingen niet tot een goede einde brengen."

Betere handel tussen 149 landen

In Hongkong komen volgende week de ministers van Handel van 149 landen bij
elkaar in een poging de onderlinge handel in landbouwgoederen, machines en
diensten te stimuleren. De 149 landen zijn verenigd in de
Wereldhandelsorganisatie, de WTO. Deze organisatie streeft er sinds zijn
oprichting in 1995 naar om handelsbarrieres te verminderen. Veel landen
beschermen hun eigen markt via onder meer tariefmuren en exportsubsidies. In
2001 spraken de WTO-leden in Doha met elkaar af een nieuwe ronde van afspraken
te beginnen om de barrieres te verminderen. De laatste afspraken zouden in 2004
beklonken worden, in Cancun. Maar de onderhandelingen mislukten. De
ontwikkelingslanden kwamen in opstand tegen de EU en de VS, die vergaande
concessies over vermindering van de landbouwsubsidies weigerden. Eurocommissaris
Peter Mandelson (Handel) gelooft dat de Doharonde volgende week in Hongkong een
nieuwe impuls krijgt. In het voorjaar van 2007 kan er dan alsnog een
handelsakkoord zijn.

Acteur Colin Firth (rechts) biedt namens armoedebestrijder Oxfam een petitie aan
eurocommissaris Mandelson aan, die naar een draak kijkt. Oxfam wil aanpassing
van de huidige handelsovereenkomsten, ten gunste van arme mensen. (Foto,
Reuters)

Eurocommissaris Peter Mandelson (Foto, Geert vanden Wijngaert)

LOAD-DATE: December 10, 2005

LANGUAGE: DUTCH

                           © 2005 PCM Uitgevers B.V.

                               8 of 120 DOCUMENTS

                                NRC Handelsblad

                                December 6, 2005

EU tempert nationalisme nieuwe lidstaten ; De korte mars van het populisme in
Midden-Europa

BYLINE: JIRI PEHE

SECTION: Opinie; Pg. 06

LENGTH: 1048 words


Midden-Europa zal vermoedelijk niet opnieuw vervallen in het giftige
nationalisme waar het eens berucht om was, voorspelt Jiri Pehe.

Een spook achtervolgt de nieuwe leden van de Europese Unie in Midden-Europa -
het spook van het populistisch nationalisme. De Partij van Recht en
Gerechtigheid (PiS) heeft zojuist de parlements- en presidentsverkiezingen in
Polen gewonnen, terwijl de populistische en nationalistische politieke krachten
de overhand zouden kunnen krijgen bij de verkiezingen in Hongarije en Tsjechie,
en volgend jaar in Slowakije.

Dit zijn gedenkwaardige ontwikkelingen. Vijftien jaar lang is Midden-Europa een
modelleerling in democratisering geweest. Maar volgens de Tsjechische
oud-president Vaclav Havel zou de regio nu wel eens gevangen kunnen raken in een
"verstikkende atmosfeer". Zelfs Havels eigen opvolger, Vaclav Klaus, fulmineert
tegen het multiculturalisme en de teloorgang van de traditionele Europese
nationale staat. Wat is er gebeurd?

Het tegenstrijdige is dat de EU - gezien als waarborg voor stabiliteit en
vooruitgang - zelf onderdeel van het probleem is. Aangetrokken door de belofte
van het lidmaatschap hebben de landen die vorig jaar EU-lid zijn geworden 15
jaar lang sociale, economische, juridische en politieke veranderingen ondergaan
die in de moderne Europese geschiedenis hun weerga niet kenden. Openbare
instellingen werden snel gemoderniseerd, er werd een politieke democratie
ingevoerd en een standaard markteconomie geschapen. Maar het gewone volk werd
onder enorme druk gezet om zich snel en soms moeizaam aan te passen.

Zolang het EU-lidmaatschap nog alleen een doel was, had het een disciplinerende
uitwerking op de politieke elites ter plaatse. De belofte van het
EU-lidmaatschap lijkt nu zelfs een doeltreffender middel ter bevordering van
hervormingen te zijn geweest dan het lidmaatschap zelf: het streven naar het
lidmaatschap gaf de EU een veel grotere politieke invloed.

Natuurlijk hebben Polen, Tsjechie, Hongarije en Slowakije de toetreding tot de
EU terecht gezien als een daad van politieke emancipatie en doen ze zich
inmiddels als politieke gelijken gelden. Tegelijkertijd zijn de politieke
partijen die hun land de EU hebben binnengeloodst allemaal onder druk komen te
staan, omdat zij met pijnlijke hervormingen werden geassocieerd.

Dit opende de weg voor politici met een eenvoudige boodschap: ons land heeft
genoeg van de westerse voogdij en de aangehaalde broeksriem; de tijd is gekomen
om terug te keren naar onze nationale waarden en belangen. Sommigen waarschuwden
zelfs al voor de toetreding tot de EU dat hun land zijn identiteit zou kunnen
verliezen. Zoals president Klaus het verwoordde kon de Tsjechische Republiek wel
eens "in de EU oplossen als een suikerklontje in een kop koffie".

Tomas G. Masaryk, de eerste president van Tsjecho-Slowakije na de totstandkoming
in 1918, zei altijd dat zijn land wel een democratie was, maar "vooralsnog
zonder democraten". Havel volgt eenzelfde redenering als hij waarschuwt voor het
opkomende gevaar van het nationalisme en populisme in het gebied.

Volgens hem werden de onderliggende 'oude' patronen van het politieke gedrag
(soms nog een erfenis uit het precommunistische tijdperk) tijdelijk naar de
achtergrond gedrongen door de golf van pro-westers burgerlijk liberalisme die
volgde op de val van het communisme in het gebied. Nu komen de oude patronen van
het politieke gedrag weer naar voren.

Maar er zijn ook aanwijzingen dat Havel gelijk heeft als hij stelt dat de
terugkeer van deze patronen niet meer betekent dan de 'kater' van 15 jaar
onafgebroken - en vaak traumatische - hervormingen. Anders dan voor de Tweede
Wereldoorlog, toen de democratiseringspogingen werden ondermijnd door de opkomst
van het autoritarisme in Duitsland, zijn de landen in het gebied nu volledig
geintegreerd in een net van zeer stabiele westerse democratieen. Pogingen van
politieke partijen om munt te slaan uit nationalisme, vreemdelingenhaat en
populisme zullen algauw stuiten op de grenzen die worden gesteld door de EU en
andere internationale organisaties.

Zo zijn bijvoorbeeld de beloften van de PiS tot herinvoering van de doodstraf en
terugkeer van Polen naar zijn conservatieve christelijke wortels in strijd met
de normen van de EU en de Raad van Europa. We kunnen met een vrij gerust hart
voorspellen dat de Poolse 'Vierde Republiek' die de PiS zou willen stichten zich
zal moeten voegen naar de beperkte ruimte in Europa voor Messiaanse visioenen en
'christenfundamentalisme'.

Hetzelfde geldt voor het nationalisme van Klaus; dat sluit misschien aan bij een
volks vleugje Tsjechisch provincialisme, maar zelfs als de conservatieve
Democratische Burgerpartij, die door Klaus is opgericht, volgend jaar de
parlementsverkiezingen wint, dan zal het lidmaatschap van de EU de
nationalistische ambities temperen. De linkse populisten in Slowakije,
vertegenwoordigd door de Smer-partij van Robert Fico, die in de peilingen voor
de verkiezingen van volgend jaar de leiding heeft, zullen hoogstwaarschijnlijk
tot eenzelfde slotsom komen.

De Fidesz-partij van Viktor Orban, die komend voorjaar wel eens de verkiezingen
in Hongarije zou kunnen winnen, biedt een bijzonder leerzaam voorbeeld.
Halverwege de jaren negentig, voordat de partij aan de regering kwam, speelde ze
om stemmen te winnen openlijk in op het nationalistische en populistische
sentiment. Maar toen haar bewind in 2002 werd vervangen door de huidige regering
onder leiding van de socialisten, bleek Fidesz zich tamelijk pro-Europees te
hebben betoond.

Met andere woorden: hoewel het heel goed mogelijk is dat de
populistisch-nationalistische krachten komend jaar vooruitgang boeken - en
zelfs, net als de PiS, de handen ineenslaan met ultra-rechtse partijen om steun
voor hun beleid te vinden - zal Midden-Europa vermoedelijk niet opnieuw
vervallen in het giftige nationalisme waar het eens berucht om was. Havel heeft
gelijk dat het gebied na zijn politieke kater zal ontnuchteren. Maar net als bij
een echte kater zal dat geen aangenaam gezicht zijn.

Jiri Pehe was politiek adviseur van de Tsjechische oud-president Vaclav Havel en
is als politiek analist verbonden aan de New York University in Praag. © Project
Syndicate.

Tekening Cyprian Koscielniak

LOAD-DATE: December 6, 2005

LANGUAGE: DUTCH

                           © 2005 PCM Uitgevers B.V.

                               9 of 120 DOCUMENTS

                                NRC Handelsblad

                                December 6, 2005

De man die Philips een gezicht gaf ; Frits Philips (1905-2005)

BYLINE: DOOR EEN ONZER REDACTEUREN

SECTION: Voorpagina; Pg. 01

LENGTH: 1357 words

DATELINE: ROTTERDAM, 6 DEC.


Meneer Frits noemden ze hem in Eindhoven. Ir. Frederik Jacques (Frits) Philips,
gisteravond om 23.43 uur op 100-jarige leeftijd overleden op zijn landgoed De
Wielewaal in Eindhoven, was zakelijk misschien niet de meest succesvolle
Philips-president, hij was wel de meest geliefde en bezorgde het concern
jarenlang een sociaal gezicht.

Hoe geliefd hij was, bleek in april dit jaar toen Eindhoven uitbundig de
honderdste verjaardag van Frits Philips vierde met allerlei festiviteiten. Van
het 'Fritske', een munt van 2 euro met een portret van Frits Philips erop,
werden er 100.000 verkocht. Zelf bezocht hij die dag een concert van het Philips
Symfonie Orkest in het naar hem genoemde Muziekcentrum Frits Philips.

Frits Philips liet zich vlak voor zijn honderdste verjaardag nog interviewen
door het Eindhovens Dagblad. "De mens die mij bijblijft, is de mens uit
Eindhoven. De man die bij Philips werkte. De gewone man. Eerlijk en oprecht en
hardwerkend. Dieje mens, die blijft mij bij en daar houd ik van. En, waar ik
trots op ben, ik weet: hij houdt ook van mij, ik ben een met dieje mens."

Vragen over zijn hoge leeftijd wuifde hij weg. "Wie zo verzorgd wordt, komt
vanzelf bij de honderd", en: "Onzenlievenheer is vergeten mij te halen."

Frits Philips had de laatste jaren van zijn leven geen grote
gezondheidsproblemen. Hij zag alleen slecht. Hij bezocht nog regelmatig
thuiswedstrijden van PSV. Zijn overlijden is terug te voeren op een val die hij
een maand geleden maakte, bij de begrafenis van zijn zwager en
oud-Philips-president Henk van Riemsdijk, waarbij hij een ruggenwervel brak en
longontsteking opliep. Die bleek niet meer te genezen.

Frits Philips werkte sinds 1930, na het afronden van zijn studie werktuigbouw in
Delft, bij Philips, maar zou uiteindelijk maar tien jaar, van 1961 tot 1971, aan
het hoofd van het bedrijf staan. Zijn vader Anton Philips (1874-1951), die van
Philips een multinational maakte, schoof na zijn vertrek in 1939 zijn schoonzoon
Frans Otten (1895-1969) naar voren als opvolger. Otten bleef in die functie aan
tot 1961.

Frits Philips had wel tijdens de Tweede Wereldoorlog feitelijk de leiding over
het bedrijf, omdat de rest van de directie in 1939 was uitgeweken naar New York.
Op aandringen van de bezetter opende hij in 1943 een fabriek in het
concentratiekamp Vught, waar in die tijd onder meer leden van het verzet,
gevangenen van de Duitsers, communisten en joden vastzaten. Frits Philips had
daar zelf grote moeite mee. "Mijn eerste reactie was: nooit van mijn leven", zei
hij in 1986 in een interview met Elseviers Weekblad. "Later hebben we, denkend
aan de mensen, gezegd: laten we eisen opstellen die ze waarschijnlijk toch niet
zullen inwilligen."Philips

Frits Philips

Hij bleef zich met Philips bemoeien

Vervolg van pagina Die voorwaarden werden echter wel ingewilligd: Philips kreeg
de leiding over de fabriek, selecteerde het personeel en verstrekte de
gevangenen elke dag een extra warme maaltijd (de 'Philiprak'). Uiteindelijk
werkten zo'n 3.000 gevangenen in het zogeheten 'Philips-commando' in Kamp Vught,
waar Frits Philips sinds 1943 zelf ook gevangen zat. Ze maakten er onder meer
radio's, knijpkatten en scheerapparaten.

In de fabriek werkten tussen de 500 en 700 joden, voor wie het werk uitstel van
deportatie naar concentratiekampen betekende. De Philips-leiding deed zijn best
zo veel mogelijk joden op te nemen in de fabriek. Een deel van hen kwam
uiteindelijk toch in Auschwitz terecht, maar ontkwam aan de gaskamer. In 1996
ontving Frits Philips een Israelische onderscheiding, omdat een groot aantal
joden het aan hem toeschrijven dat ze de oorlog overleefden.

In 2003 zette het boek Het Philipskommando in Kamp Vught vraagtekens bij de rol
van Philips. Hoewel de auteurs niet twijfelden aan de humanitaire motieven van
Philips, hebben volgens hen ook zakelijke belangen meegespeeld bij de beslissing
een fabriek in Vught te openen. Het voortbestaan van Philips was namelijk in
gevaar gekomen nadat Philips-fabrieken in Eindhoven zwaar beschadigd raakten na
bombardementen van de geallieerden.

Philips was na het uitbreken van de Tweede Wereldoorlog gewoon blijven
doordraaien, omdat Frits Philips vond dat hij dat uit moreel oogpunt aan zijn
personeel verplicht was. Wel bleef hij ook tijdens de oorlog radiobuizen leveren
aan de Duitsers. In het in 1986 verschenen boek Geloof in Zaken van Wim Wennekes
zei Philips dat hij daar grote moeilijkheden mee had. "Er was slechts een
uitweg. In mijn kamer ging ik rustig op mijn knieen en bad. Heer, neem deze haat
weg uit mijn hart tegen deze mannen die, ook al zijn zij door een duivels
systeem bezeten, toch medemensen zijn."

Wennekes beschrijft ook hoe Frits Philips' sociale bewogenheid terug te voeren
is op zijn geloof. Philips voelde zich, net als zijn vrouw Sylvia van Lennep -
met wie hij zeven kinderen kreeg - aangetrokken tot de zogeheten Oxfordbeweging,
een religieuze groep rond een Amerikaanse predikant die sinds 1938 pleit voor
een 'Morele Herbewapening'. Hiermee wordt gedoeld op het streven naar "een
vernieuwde wereld op basis van de christelijke inspiratie". Begin jaren zestig
bestaat binnen Philips de vrees dat Frits Philips' religieuze overtuigingen zijn
vermogen om het bedrijf goed te kunnen leiden in de weg staan, maar na een
indringend gesprek met zijn vader, die er bij zijn zoon op aandringt dat hij
zijn geloof alleen binnenshuis beoefent, wordt hij toch benoemd tot
Philips-president.

Frits Philips zou zijn sociale gezicht nooit kwijtraken. In 1970 houdt hij op
een aandeelhoudersvergadering een lange, bewogen toespraak waarin hij uitvoerig
stilstaat bij de sociale verplichtingen van een bedrijf als het zijne. Niet voor
niks had Philips in 1946 in de statuten het streven naar maximale
werkgelegenheid opgenomen, een bepaling die pas in 1982, ondanks verzet van
Frits Philips, geschrapt werd. Hoewel Philips in 1961 al was uitgegroeid tot een
multinational, bleef het bedrijf ook onder Frits Philips verder groeien. De
kleurentelevisie rukte op, net als steeds meer andere elektrische apparaten.
Maar Philips leed ook miljoenenverliezen op mislukte projecten, zoals de
ontwikkeling van een computer. De omzet verdrievoudigde in tien jaar tot ruim 18
miljard gulden (8 miljard euro) en het aantal werknemers steeg van 226.000 tot
367.000, van wie bijna 100.000 in Nederland. Tegenwoordig telt Philips 161.000
werknemers en bedraagt de omzet 30 miljard euro.

Frits Philips bleef, net als zijn voorgangers, in Eindhoven huizen bouwen voor
Philips-personeel, sportclubs en culturele verenigingen ondersteunen en
wedstrijden van PSV bezoeken. In de rust kwam hij ook wel eens in de kleedkamer,
om de spelers van advies te dienen. Eindhoven heeft aan Frits Philips ook
congrescentrum het Evoluon te danken.

Na zijn aftreden in 1971 werd Frits Philips commissaris en blijft hij zich nog
intensief met het concernbeleid bemoeien. Journalist Marcel Metze schrijft in
zijn biografie van de latere Philips-president Jan Timmer dat de bemoeienis van
'de oude Philips-clan' de raad van bestuur regelmatig hinderde. Veel discussies
waren terug te voeren op de aloude tegenstelling binnen Philips tussen
ingenieurs en economen. Frits Philips was van de lichting ingenieurs, terwijl
latere topmannen veelal een marketingachtergrond hadden.

Maar het ging ook om principiele kwesties. Zo zou Frits Philips tot ver in de
jaren tachtig hebben tegengehouden dat Philips zakendeed met China en Rusland,
omdat hij niks met communisten te maken wilde hebben. Hij kon overigens niet
alles tegenhouden. Hij was bijvoorbeeld tegen de verplaatsing van het
hoofdkantoor van Eindhoven naar Amsterdam, maar die kwam er in 1998 toch.

Bussum, 2 oktober 1951: Frits Philips, tweede van links, volgt in cafe
Roosenboom de eerste Nederlandse televisie-uitzending samen met (van links af)
minister Mulderije, minister Teulings, AVRO-voorzitter De Clerq en
NCRV-voorzitter Van Veen. (Foto Spaarnestad)

Frits Philips in 1975 toen hij commissaris was bij het elektronicaconcern. Hij
overleed gisteren op 100-jarige leeftijd in Eindhoven. (Foto Freddy Rikken)

LOAD-DATE: December 6, 2005

LANGUAGE: DUTCH

                           © 2005 PCM Uitgevers B.V.

                              10 of 120 DOCUMENTS

                                NRC Handelsblad

                                December 3, 2005

Toen solidariteit nog gewoon was

BYLINE: PAUL SCHNABEL

SECTION: Wetenschap & Onderwijs; Pg. 42

LENGTH: 1063 words


brigitte widdershoven - het dilemma van de solidariteit. de nederlandse
onderlinge ziekenfondsen 1890 - 1941 - amsterdam, aksant, 336 p. euro 29.90.
universiteit van tilburg, 4 november 2005. promotor: prof. dr. k. veraghtert.

Nog een paar weken en er zijn geen ziekenfondsen meer. Bij alle drukte en onrust
over de invoering - en vooral de uitvoering - van de nieuwe zorgverzekering is
er nauwelijks meer aandacht voor de bijzetting van een van de oudste en
belangrijkste onderdelen van de verzorgingsstaat in het museum van de twintigste
eeuw. Nu zou je overigens wel met enig recht kunnen zeggen dat we in het nieuwe
stelsel allemaal fondspatienten zijn geworden, want wat is het verschil nog? Wel
mag nu iedereen zich 'particulier' verzekeren als het gaat om een aanvullende
verzekering en de keuze voor een eigen risico, maar uiteindelijk zijn we wel
allemaal verplicht verzekerd voor hetzelfde basispakket. Dat wijkt weer
nauwelijks af van het oude ziekenfondspakket en hoewel de verzekeraars wel
concurreren met de prijs voor dat pakket, zal voor een groot deel van de
bevolking de hoogte van de zorgtoeslag belangrijker zijn. Voor veel mensen is
het particulier geworden ziekenfondspakket in relatie tot hun inkomen te duur
geworden en dus gaat de belastingdienst het nu eens niet gemakkelijker, maar wel
leuker maken. 'Wij keren uit!'

Het ziekenfonds was voor veel mensen ook vroeger al te duur. Ik praat nu niet
over de periode dat de 'gewone' Nederlander - ongeveer tweederde van de
bevolking - verplicht verzekerd was, maar over de jaren waar het proefschrift
van Brigitte Widdershoven over gaat. Zij sluit haar historische onderzoek niet
toevallig in 1941 af, want toen voerde de Duitse bezetter de verplichte
ziekenfondsverzekering in. Om de Nederlandse arbeiders te paaien, maar ook om te
zorgen dat de arbeidskosten van de Nederlandse industrie niet lager dan de
Duitse zouden zijn. Duitsland kende al lang een systeem van verplichte
verzekeringen. Niettemin, na de oorlog is het ziekenfondsbesluit van 1941
gehandhaafd en uiteindelijk omgezet in de ziekenfondswet, die dus nu met
pensioen gaat. Ziekenfondsen waren er al in de negentiende eeuw, maar de
deelname daaraan was geheel vrijwillig en zelfs vlak voor de invoering van het
ziekenfondsbesluit was meer dan 50 procent van de bevolking nog niet verzekerd.
Net als nu in de Verenigde Staten waren veel mensen toen niet arm genoeg om
gratis zorg te krijgen en niet rijk genoeg om zich te kunnen verzekeren. De
verzekering omvatte destijds veel minder dan nu, met name de kosten van de
opname in een ziekenhuis werden meestal niet vergoed. Dat lijkt nu
onvoorstelbaar, want een beetje ziekenhuisbed kost per dag al gauw net zo veel
als een kamer in het Amstelhotel. In veel verzekeringen werd vroeger wel behalve
de ziektekosten ook de uitval van loon vergoed. In veel landen is het overigens
ook nu nog steeds gewoon dat ziekenfonds en 'ziektewet' aan elkaar gekoppeld
zijn.

Er zijn heel veel soorten fondsen en verzekeringen geweest, de meeste heel
klein. Brigitte Widdershoven beschrijft de geschiedenis van vijf 'onderlinge'
ziekenfondsen ( te onderscheiden van door artsen ingestelde fondsen,
bedrijfsfondsen en commerciele verzekeraars) en het kleinste fonds telde niet
meer dan 2.500 leden, terwijl een groot fonds als Ziekenzorg Amsterdam bijna
60.000 leden omvatte. Nu hebben de vijf grootste zorgverzekeraars elk meer dan
een miljoen verzekerden, de grootste omvat inmiddels al meer dan 20 procent van
de Nederlandse bevolking. Ook de bedragen waar het om gaat, zijn van een andere
orde geworden. Tussen 1900 en nu is het consumentenprijsindexcijfer ongeveer
twintig keer zo hoog geworden, maar de premies zijn vijftig tot honderd keer zo
hoog geworden. Tot nog ver na de oorlog werden de premies per week aan de deur
geind door de ziekenfondsbode, die er in een enkel geval wel zelf met het geld
vandoor is gegaan, maar kennelijk nooit werd overvallen. Ineens besef je dan ook
weer hoe kort het nog maar geleden is, dat vrijwel alle financiele transacties
aan de huisdeur werden afgedaan met echt geld uit het loonzakje van die week.

De afgelopen jaren is er al heel wat onderzoek gedaan naar de geschiedenis van
de financiering van de Nederlandse gezondheidszorg. Het aardige van het
proefschrift van Brigitte Widdershoven is dat zij laat zien hoe de praktijk van
de onderlinge solidariteit zich op lokaal niveau heeft kunnen ontwikkelen in een
decor dat aan de ene kant bepaald wordt door de zich uitbreidende medische
mogelijkheden en aan de andere kant door de geleidelijke en wisselvallige
toename van de welvaart van de Nederlandse bevolking. Dat is misschien een te
mooi woord voor wat vooral een geleidelijke vermindering van de armoede was. In
de week van verschijnen van de Armoedemonitor valt dan op hoe anders en hoeveel
groter en algemener de armoede in Nederland was in de eerste helft van de vorige
eeuw. De besturen van de fondsen wisten dat maar al te goed en in het algemeen
waren zij behoorlijk solidair met hun verzekerden. Wanbetalers werden niet snel
uit het fonds gezet en waar het echt nodig was, werd ook wel extra hulp gegeven.
Artsen werkten vaak voor weinig of niets, maar waren aan de andere kant ook erg
beducht voor de toelating tot de fondsen van de meer welgestelde burger. Voor
hun inkomen waren de artsen erg afhankelijk van hun particuliere patienten en
die wilden zij dus ook graag 'particulier' houden. Een wettelijke
ziekenfondsregeling was daarom heel lang niet in hun belang, maar ook zonder dat
bleek de Nederlandse politiek niet in staat om tot een regeling te komen. De
eerste wettelijke aanzetten voor een ziekenfonds- en ziekengeldregeling werden
al kort na 1900 gegeven, maar door de voortdurend veranderende politieke
machtsverhoudingen en steeds weerkerende economische recessies kwam er meer dan
dertig jaar lang eigenlijk niets wezenlijks tot stand. Dat doet dan ook weer een
beetje aan nu denken, want weer heeft het ruim dertig jaar geduurd voor de
plannen om te komen tot een fundamentele wijziging van het systeem van de
zorgverzekeringen werkelijkheid zijn geworden. Het begin ligt bij de
Structuurnota van Staatssecretaris Hendriks tijdens het kabinet Den Uyl. Nu
minister Hoogervorst er een punt achter heeft weten te zetten, is het moment
aangebroken om ook die lange geschiedenis eens mooi in kaart te gaan brengen.

LOAD-DATE: December 3, 2005

LANGUAGE: DUTCH

                           © 2005 PCM Uitgevers B.V.

                              11 of 120 DOCUMENTS

                                NRC Handelsblad

                               November 30, 2005

Sort-of-Weihnachtsmann

SECTION: Achterpagina; Pg. 24

LENGTH: 344 words


Hoe anders zie je de stad met een toerist aan je zijde! Dit weekend opende een
Freundin aus Berlin mijn ogen. In de metro, op weg om haar op te halen, zag ik
alles zoals ik het normaal zie. Met haar op de terugweg ontwaarde ik ineens de
kapotte bankjes, de ranzige stukken kauwgom op het chroom en de troosteloze
graffiti.

Ik stoorde me aan de puinhoop die de Noord/Zuidlijn teweegbrengt, de werkeloze
tourniquetten en de verveelde stadswachten. Ik dacht weemoedig terug aan mijn
tripje naar Berlijn en hoe fantastisch het openbaar vervoer daar was.

Of mijn huis! Dat ene hoekje waar het stof zich altijd bijzonder slecht
bereikbaar verzamelt, kan je zo goed verdringen tot je het niet meer ziet. Maar
dan komt de toerist logeren. Overal zichtbaar stof! Als de toerist naar het
toilet is, veeg je met wat spuug snel het stof uit het cd-kastje, terwijl je met
je voet een wolkje vuil onder de bank schuift.

Door de ogen van de toerist zag ik de gevels van de grachtenpanden prachtig
afsteken tegen een dreigende lucht. Ik zag de zwanen op de torentjes, de
gevelplaten met gekleurde afbeeldingen, de namen die de grachtenpanden dragen.

Maar het mooiste was Sinterklaas. Mijn laatste intocht was al meer dan twintig
jaar geleden. Op mijn vader na heb ik sindsdien geen Sinterklaas meer gezien.
Het enthousiasme dat de Berlijnse aan de dag legde voor de
'sort-of-Weihnachtsmann' werkte aanstekelijk. Bijna opgewonden stond ik langs de
kant te wachten tot de goedheiligman voorbij zou komen. Gewapend met een
fototoestel riep ik de Pieten toe. Ik vertelde hoe het is om je schoen te
zetten, over de angst voor het grote boek, over de spanning van de jutezak en
over het moment dat ik ontdekte dat Sinterklaas niet bestond. Terwijl
Sinterklaas veel te snel aan ons plekje langs de route voorbij ging, voelde ik
een enorme trots voor een van onze weinige tradities opkomen.

Wellicht een goed idee om lokale politici een dag door de stad te laten lopen
met aan hun arm een gewone burger uit een ander land. Om alles voor het eerst
opnieuw te zien.

LOAD-DATE: November 30, 2005

LANGUAGE: DUTCH

                           © 2005 PCM Uitgevers B.V.

                              12 of 120 DOCUMENTS

                                NRC Handelsblad

                               November 25, 2005

Doe ons de muilkorf, alstublieft ; Robin Lane Fox gaat met scherp gesneden
zevenmijlslaarzen door achthonderd jaar antieke geschiedenis

BYLINE: FIK MEIJER

SECTION: Boeken; Pg. 29

LENGTH: 2354 words


Luxe, vrijheid en rechtvaardigheid zijn de kernbegrippen in Robin Lane Fox'
nieuwe interpretatie van de klassieke oudheid.

De geboren verteller begint bij Homerus, dat viel te verwachten. Maar waarom
eindigt hij al bij de 2de-eeuwse keizer Hadrianus?

In het jaar 125 van onze jaartelling bezocht de Romeinse keizer Hadrianus het
orakel van Delphi. Hij liep de steile weg omhoog naar het heiligdom van Apollo
en legde de priesteres de vraag voor: 'In welke stad is de dichter Homerus
geboren en wie waren zijn ouders?' Het was een gewaagde vraag, want het was
algemeen bekend dat verscheidene steden zich er op beroemden de geboorteplaats
van Homerus te zijn. Een uitspraak met een duidelijke voorkeur voor een stad zou
alleen maar de woede van de andere opwekken. Als almachtig heerser voelde
Hadrianus zich gerechtigd zo'n moeilijke vraag te stellen, maar als bewonderaar
van de Griekse cultuur zal hij er begrip voor hebben gehad dat een eenduidig
antwoord van het orakel uitbleef. De keizer wist dat Homerus door zijn
heldendichten Ilias en Odyssee de status van een gewone dichter was ontstegen en
een onaantastbaar imago had gekregen. Hij was ieders bezit geworden.

De Griekse wereld ten tijde van Hadrianus leek nog maar heel weinig op de
samenleving die Homerus in gedachten had. De door de dichter zo sierlijk
geportretteerde helden Agamemnon, Achilles en Odysseus hadden plaatsgemaakt voor
mensen die zich moesten schikken in een boven hen gesteld gezag en met nostalgie
omzagen naar het verre verleden. Slechts een raamwerk van Griekse normen en
waarden herinnerde aan roemrijker tijden. Het had er lange tijd ook niet naar
uitgezien dat de Grieken ooit in zo'n afhankelijke positie terecht zouden komen.
Vanaf de 8ste eeuw voor Christus, toen Griekse kolonisten zich op vele kusten
van de Middellandse Zee vestigden en er hun gewoonten en gebruiken
introduceerden, was het alleen maar opwaarts gegaan. In de 5de eeuw, na de
succesvolle oorlogen tegen de Perzische indringers, beleefde Griekenland zelfs
een echte bloeitijd en kon Athene uitgroeien tot een stad waarover ook door
niet-Grieken met respect werd gesproken. Maar de altijd aanwezige rivaliteit
tussen de Griekse steden leidde tot de Peloponnesische Oorlog (431-404 v.Chr.)
tussen Sparta en Athene. Sparta kwam als overwinnaar uit de strijd, maar was
niet in staat de andere steden zijn wil op te leggen. De traditionele
verdeeldheid bleef. De komst van de Macedoniers in de 4de eeuw betekende in
feite het einde van de vrije stadstaten.

De Romeinse geschiedenis had zich langs andere lijnen ontwikkeld. Van een kleine
nederzetting aan de Tiber was Rome in enkele eeuwen uitgegroeid tot het
stralende middelpunt van een immens imperium. De ene na de andere staat had
moeten buigen voor de kracht van de Romeinse legioenen en ook Griekenland en
Macedonie waren in de tweede eeuw v.Chr. Romeinse provincies geworden. Maar de
groei van het rijk leidde ook tot spanningen, omdat senatoren die de
veroveringen hadden gerealiseerd zich op hun daden lieten voorstaan en grotere
politieke zeggenschap wensten. De onderlinge machtsstrijd leidde tot de
ondergang van de republiek. Bij Hadrianus' aantreden in 117 zaten de keizers al
meer dan een eeuw in het zadel, en het ging het Romeinse rijk voor de wind.
Hoeveel er in die tijd ook was veranderd, in ieder geval niet de waardering van
de Romeinen voor de culturele prestaties van de Grieken. Die was onverminderd
groot gebleven.

De highlights uit de lange geschiedenis van Griekenland en Rome, en dat zijn er
vele, worden uitgebreid belicht in The Classical World, het nieuwe boek van de
Engelse historicus Robin Lane Fox. Hij maakte naam met enkele indrukwekkende
studies, over Alexander de Grote, over de verhouding tussen heidenen en
christenen in het Romeinse rijk en over de bijbel als historische bron. In zijn
nieuwe boek heeft hij het op het eerste gezicht gemakkelijker gehad, omdat het
niet ging om de uitdieping van een speciaal onderwerp maar om een samenhangend
verhaal over negen eeuwen oude geschiedenis. Tegelijk kun je constateren dat hij
met The Classical World zijn nek heeft uitgestoken. De eerste gedachte die bij
mij opkwam bij het lezen van de inhoudsopgave was of er wel behoefte was aan
weer een overzichtswerk. Er zijn al zoveel boeken waarin de belangrijkste
gebeurtenissen op de voet worden gevolgd. Lane Fox moet zich deze vraag ook
hebben gesteld en trok zijn conclusies. De belangrijkste wapenfeiten mochten
niet ontbreken, maar de nadruk moest komen te liggen op de veranderingsmomenten,
de keerpunten in de geschiedenis.

Inkijkjes

Het resultaat mag er zijn. De geboren verteller Lane Fox lardeert zijn boeiende
uiteenzetting met mooie inkijkjes en analyses. Regelmatig biedt hij informatie
die je niet onmiddellijk zou verwachten. Zo volgt hij in zijn hoofdstuk over de
Peloponnesische Oorlog niet simpelweg de oorlogshandelingen, maar gaat hij
vooral in op psychologische factoren en persoonlijke beweegredenen van de
leiders van beide partijen om zich in zo'n riskant avontuur te storten. De
visies van radicale en gematigde democraten en van conservatieve aristocraten
worden mooi verwoord. En als hij Plato en Aristoteles onder de loep neemt, gaat
hij niet voor de zoveelste keer in op hun theorieen, maar beklemtoont hij vooral
hun invloed op tijdgenoten en op latere generaties.

Vanaf het eerste hoofdstuk 'Homeric Epic' tot het laatste 'Hadrian: a
Retrospective' zit er een duidelijke lijn in het verhaal. Homerus als startpunt
is onbetwistbaar. Hij is de oudste en meteen de meest geprezen literaire bron en
gedurende de hele Grieks-Romeinse oudheid was hij een begrip. Hoe de politieke
verhoudingen zich ook wijzigden, steeds weer werd zijn naam genoemd en politici
en krijgsheren spiegelden zich aan de karakters van zijn helden. Opmerkelijker
is zijn keuze om The Classical World te laten eindigen met keizer Hadrianus in
de tweede eeuw. Geen direct keerpunt in de geschiedenis, zou je op het eerste
gezicht zeggen. Op de meeste plaatsen heerste vrede, de economie bloeide en er
was een ruime uitwisseling van ideeen tussen Griekenland en Rome. Andere
eindpunten leken meer voor de hand te liggen; de ondergang van de Romeinse
republiek bijvoorbeeld, aangezien met de opkomst van het principaat de ideale
aristocratische staatsvorm ten grave gedragen werd. Anderen zouden het boek
hebben laten doorlopen tot de 3de eeuw, toen het verval inzette: de rijksgrenzen
kwamen onder druk te staan van Germaanse stammen, de economie in het rijk
stagneerde en de door de legers op het schild geheven keizers bleven het
antwoord schuldig. Weer andere historici zouden zijn doorgegaan tot de 5de eeuw,
tot de brand van Rome in 410 of tot 476, het jaar waarin de Germaanse
huurlingenkapitein Odoaker door zijn soldaten werd uitgeroepen tot koning van de
Germanen in Italie.

Humor

Lane Fox koos voor een eindpunt dat besloten ligt in de samenhang van de Griekse
en de Romeinse geschiedenis. Volgens hem markeert Hadrianus het einde van de
culturele interactie tussen Griekenland en Rome. De philhelleen Hadrianus is de
laatste echte representant van de oude klassieke beschaving. Om na te gaan hoe
die zich in de voorgaande eeuwen had ontwikkeld, hanteert Lane Fox drie
begrippen, die al door Homerus waren genoemd en daarna constant in de aandacht
zijn gebleven: luxe, vrijheid en rechtvaardigheid. De helden van Homerus worden
eraan getoetst, de Atheense strateeg Pericles wordt langs deze meetlat gelegd en
ook Cicero en al die andere politici die in de Romeinse republiek en keizertijd
het beleid bepaalden worden op grond van deze criteria beoordeeld. In 54
hoofdstukken van elk zo'n tien bladzijden laat hij zien hoe in de verschillende
tijdvakken met deze begrippen is omgegaan. Natuurlijk gebeurt dat niet in alle
hoofdstukken in gelijke mate. Soms kan Lane Fox niet om het traditionele verhaal
heen, maar hij vertelt het dan met zoveel vaart, humor en gevoel voor variatie
dat de lezer zelden het gevoel heeft dat hij het al eens eerder heeft gelezen.

Het verlangen naar luxe was in de oudheid altijd aanwezig, het lag als het ware
verankerd in de Homerische samenleving. De paleizen van de helden, de
kostbaarheden die ze buit maakten en de geschenken die ze uitwisselden wijzen in
de richting van een hang naar een bestaan in weelde. Maar, zo betoogt Lane Fox,
hun onderlinge wedijver bleef beheersbaar. Het werd pas problematisch in de
eeuwen daarna. De machtigen in de Griekse wereld schuwden weinig middelen om een
grote rijkdom te bereiken. Rijkdom en persoonlijke macht gingen steeds meer hand
in hand, wat zijn weerslag had op de politieke verhoudingen binnen een stadstaat
en soms leidde tot de machtsgreep van een tiran. Maar ook in het democratische
Athene werd eerzame rijkdom door velen nagestreefd. De kloof tussen het door
filosofen verkondigde ideaal van soberheid en de rauwe werkelijkheid was ook
hier duidelijk zichtbaar.

In Rome werd luxuria voor veel senatoren een doel op zichzelf. Na de verovering
van Carthago in 146 voor Christus meenden ze dat er geen gevaren van machtige
vijanden meer dreigden en lieten ze hun individuele belangen prevaleren boven
het staatsbelang. Schrijvers als Cato de Oudere konden nog zo hard roepen dat
hun ongebreideld verlangen naar luxe de traditionele normen en waarden van de
Romeinse maatschappij ondermijnde, hun woorden waren tot dovemansoren gericht.
In hun onderlinge competitie versnelden ze de ondergang van de republiek. De
nieuwe machthebbers, de keizers, accentueerden hun afgetekende positie met een
zeer luxueuze levensstijl. Maar ondanks de protesten van enkele critici die
vonden dat hun rijkdom te ver was doorgeschoten, gingen de keizers op de
ingeslagen weg voort. De vele monumenten die ze op eigen kosten oprichtten als
propaganda voor hun beleid waren bedoeld om iedereen ervan te overtuigen dat zij
op eenzame hoogte stonden.

Lelijkste man

De inhoud van de begrippen 'vrijheid' en 'rechtvaardigheid' werd in de loop der
tijd nog vaker aangepast. Men sprak erover alsof het vaste waarden waren, maar
iedere tijd gaf er zijn eigen betekenis aan. Vrijheid van spreken in de Atheense
democratie van de 5de en 4de eeuw (v.Chr.) was iets heel anders dan het
spreekrecht in de vergadering van de naar Troje getrokken Homerische krijgers.
Met afgrijzen schrijft Homerus over Thersites, een man uit het volk die het had
gewaagd het woord te voeren in een hoog oplopend conflict tussen de helden
Agamemnon en Odysseus. Dat had hij niet mogen doen en zijn euvele daad wekt de
gramschap van de dichter. Hij noemt hem meteen maar de lelijkste man van allen
die naar Troje trokken. De slag die Odysseus Thersites met zijn scepter toedient
krijgt de instemming van alle helden en zelfs van het gewone volk, want
Thersites kende zijn plaats niet: hij was niet gerechtigd het woord te voeren.
Hoe anders zou het Thersites drie eeuwen later zijn vergaan, toen in Athene een
democratisch experiment werd uitgevoerd en alle mannelijke burgers van 18 jaar
en ouder in de volksvergadering het woord mochten voeren en hun stem uitbrengen.
Hij zou vrijelijk zijn mening hebben kunnen uiten en er zou naar hem zijn
geluisterd.

Niet iedereen in Athene was echter even blij met de democratie. Er waren genoeg
mensen die terug wilden naar de oude aristocratische samenleving. Met een beroep
op de Homerische waarden kon Plato zijn kritiek op de democratie naar buiten
brengen en betogen dat alleen de besten, de wijsgeren, in staat waren om te
regeren. Maar zijn idee om een ideale staat te stichten met een filosoof-koning
op de troon vond weinig weerklank en werd nooit gerealiseerd.

De gedachte dat slechts weinigen in staat waren een wezenlijke bijdrage te
leveren aan een goede regering werd later ook in Rome uitgedragen. De senatoren
vonden dat zij de beste waren en handelden daar naar. In feite konden ze doen
wat ze wilden zonder dat het volk hen veel in de weg legde. Hun absolute
vrijheid werd ook niet beeindigd door een revolutie van het volk, maar door hun
onderlinge competitie die leidde tot een tomeloze machtsstrijd en de komst van
een monarch uit eigen kring: Octavianus Augustus (27 v.Chr-14 na Chr.). Mokkend
moesten de senatoren toezien hoe hun privileges verdwenen en hun vrijheid werd
gesmoord. Maar alles went, zelfs een gemuilkorfde vrijheid. Honderd jaar na de
omverwerping van de republiek, hield Plinius de Jongere in zijn hoedanigheid van
consul een lofrede op keizer Trajanus (98-117), waarin hij hem prees als degene
die vrijheid had geschonken. Een consul die een keizer prijst voor het verlenen
van vrijheid, een afgeleide vrijheid die als het hoogste goed wordt beschouwd,
oude senatoren moeten zich in hun graf hebben omgedraaid. Even curieus is dat in
Athene, het oude bolwerk van de vrijheid, de bewoners 25 jaar later de straat
opgingen om Hadrianus als 'god' te eren omdat hij 'vrijheid' had gebracht.

Hadrianus kon niet bevroeden dat intussen de kiem werd gelegd voor een
ondermijning van de Griekse begrippen 'vrijheid' en 'rechtvaardigheid'. De
christenen, de dragers van een in zijn ogen verderfelijk bijgeloof, wilden niets
weten van zijn interpretatie van vrijheid. Zij zagen uit naar een andere wereld,
waarin de Homerische waarden geen rol meer speelden, maar allen hun God
dicteerde wat 'vrijheid' was. Misschien zijn de troostende woorden die Hadrianus
kort voor zijn lange doodsstrijd aan zijn ziel richtte een symbolisch afscheid
van de oude klassieke wereld:

Mijn zieltje, licht en lieflijk

mijn lijfsgezel en maat meteen,

naar wat voor oorden ga je heen,

vaal, bar en ongerieflijk,

zonder te schertsen als voorheen?

(vertaling Paul Claes)

Robin Lane Fox: The Classical World. An Epic History from Homer to Hadrian.
Allen Lane, 694 blz. E42,60 (geb.)

F.J.A.M. Meijer is hoogleraar oude geschiedenis. Volgende week verschijnt zijn
boek 'Macht zonder grenzen', over de opkomst en ondergang van het Romeinse Rijk.

De Grieks-Egyptische vijver op het terrein van de Villa Adriana in Tivoli, het
buitenverblijf van de door Griekse cultuur bezeten keizer Hadrianus Foto Leo van
Velzen

LOAD-DATE: November 25, 2005

LANGUAGE: DUTCH

                           © 2005 PCM Uitgevers B.V.

                              13 of 120 DOCUMENTS

                                NRC Handelsblad

                               November 15, 2005

Nederland vs. Belgie in kunst verbeeld

BYLINE: DOOR BRAM DE KLERCK

SECTION: Kunst; Pg. 09

LENGTH: 693 words


Een heroische ontsnapping of een laffe aftocht? Een en dezelfde gebeurtenis kan
in de kampen van twee elkaar bevechtende partijen leiden tot heel uiteenlopende
interpretaties. Op 1 september 1830 begaf prins Willem van Oranje-Nassau, de
latere koning Willem II, zich in Brussel, waar kort daarvoor revolutionaire
sentimenten gericht tegen het Nederlandse koningshuis tot uitbarsting waren
gekomen.

In de Zuidelijke Nederlanden, die sinds 1813 deel uitmaakten van het nieuwe
Koninkrijk der Nederlanden, was lang niet iedereen geporteerd voor de vereniging
van gebieden die in taal en cultuur weinig gemeen hadden. Toen kroonprins Willem
op zijn rijtoer door Brussel dan ook verwensingen en stenen naar zijn hoofd
kreeg geslingerd, koos hij het hazenpad. Hij sprong te paard over een barricade
en spoedde zich naar zijn paleis. In Brussel werd hij uitgelachen, maar in
Noord-Nederland werd de prins juist geprezen. Zijn idolate vrouw Anna Paulowna
liet een eresabel maken om Willems wapenfeit te memoreren.

De vitrine in de expositie Broedertwist in het Noordbrabants Museum, waarin een
19de-eeuws schilderijtje wordt getoond van Oranjes vlucht, is exemplarisch voor
de tentoonstelling. Het door Barend Wijnveld omstreeks 1862 nogal houterig
beschilderde doek wordt vooral gepresenteerd als document van het beeld dat in
het noorden bestond van deze gebeurtenis. Het ceremoniele kromzwaard is er pal
voorgehangen. Om grote kunst gaat het niet in deze expositie; de geexposeerde
voorwerpen speelden een rol in de beeldvorming van de onafhankelijksstrijd in de
Zuidelijke Nederlanden.

Het nieuwe koninkrijk was een door de Europese grootmachten gewenste staat, die
een krachtig tegenwicht zou bieden tegen het oppermachtige Frankrijk. Maar de
Zuidelijke Nederlanden vormden al twee eeuwen een betrekkelijk onafhankelijk
deel van het Habsburgse Rijk, en achteraf is het niet verwonderlijk dat Walen en
Vlamingen in opstand kwamen tegen het nieuwe gezag. De Tiendaagse veldtocht die
Willem II aanvoerde om het opstandige Zuiden in het gareel te krijgen, liep uit
op een mislukking. Op 24 september 1830 werd de soevereine staat Belgie
uitgeroepen. Dat is het beginpunt van de expositie en van het lezenswaardige
bijbehorende boek; de meeste aandacht gaat naar de 'erfenis van 1830' in Belgie
en Nederland.

De verering voor de Belgische strijders uitte zich bijvoorbeeld in een reeks
kunstwerken van en gedenktekens voor het heroische optreden van graaf Frederik
de Merode, een voorbeeldige edelman die zij aan zij vocht met het gewone volk.
Een andere held was Jean-Joseph Charlier die, ondanks zijn houten been,
standvastig het kanon bleef bedienen. In het Nederlandse kamp nam men zijn
toevlucht tot ijzervreters als David Hendrik Chasse, die in 1830 Antwerpen liet
bombarderen. Terwijl Belgen verwijtend de rokende puinhopen schilderden van de
Scheldestad, brachten Nederlandse kunstenaars de citadel in beeld waar Chasse zo
lang stand had weten te houden. En Jan van Speijk, die met zijn schip in handen
dreigde te vallen van de Belgen, groeide in schilderijen en gedichten uit tot
een nationale held omdat hij liever zichzelf en zijn bemanning opblies dan zich
over te geven.

De latere 19de eeuw tilde de rivaliteit tussen Belgie en Nederland op een hoger
niveau. De tentoonstelling wordt afgesloten door een eregalerij met aan de ene
kant helden op wie de Belgen een claim legden: de in Gent geboren keizer Karel
V, schilder Jan van Eyck die in Brugge carriere maakte, en de Antwerpse
kunstenaar Rubens. Nederland kon de vader des Vaderlands Willem de Zwijger
inzetten, maar ook de Haarlemse boekdrukker Laurens Janz. Coster, en de schilder
Rembrandt. De presentatie, met protserige lopers, guirlandes en baldakijnen,
weerspiegelt knipogend de manier waarop de vaak nogal schetterende nationale
idealen vorm kregen.

Tentoonstelling: Broedertwist; Belgie en Nederland en de erfenis van 1830.
Noordbrabants Museum, 's-Hertogenbosch. T/m 8/1. Boek E 22,50. Inl.: 073-6877877
of www.noordbrabantsmuseum.nl

Kinderprent met scenes uit het leven van Jan van Speijk, ca. 1831 (houtgravure,
40,2 x 31,5cm). Coll. Atlas Van Stolk, Rotterdam

LOAD-DATE: November 15, 2005

LANGUAGE: DUTCH

                           © 2005 PCM Uitgevers B.V.

                              14 of 120 DOCUMENTS

                                NRC Handelsblad

                               November 10, 2005

Secondestrijd tussen Wereld- en Atoomtijd ; Speciaal beraad in Verenigde Naties
moet deze week oplossing brengen

BYLINE: DOOR GEORGE BEEKMAN

SECTION: Wetenschap; Pg. 10

LENGTH: 598 words

DATELINE: ROTTERDAM, 10 NOV.


Door de aanpassing van de wettelijke tijd aan de draaiing van de aarde raken
computers in de war. Maar de astronomen kunnen niet zonder. In Geneve moet de
knoop worden doorgehakt.

Overleeft de schrikkelseconde de eerstvolgende jaarwisseling? Wetenschappers van
de International Telecommunication Union, onderdeel van de VN, de organisatie
die verantwoordelijk is voor de wettelijke tijd op aarde, overlegt deze week in
besloten zitting in Geneve over de vraag of de schrikkelseconde afgeschaft moet
worden. Informatici willen er vanaf, omdat door de extra lange minuut die zo
ontstaat, al computersystemen zijn gecrasht.

Af en toe wordt een dergelijke seconde aan de officiele tijd toegevoegd om die
synchroon te houden met de wisselende draaiing van de aarde. Op 31 december
staat er opnieuw een gepland. Computersystemen weten geen raad met een minuut
van 61 seconden. In 1996 crashten de computers van Associate Press Radio door de
inlas van een schrikkelseconde en in 1997 raakte het Russische Glonass-systeem
voor satellietnavigaties er twintig uur lang door buiten gebruik. De Europese
ruimtevaartorganisatie ESA verricht uit voorzorg geen lanceringen in de maand
waarin een extra seconde wordt ingelast.

De 'wettelijke tijd' is een compromis tussen twee tijdsystemen: de Wereldtijd en
de Internationale Atoomtijd. De Wereldtijd is gebaseerd op de draaiing van de
aarde, dat wil zeggen op de zonnestand ten opzichte van de nulmeridiaan van
Greenwich. De Atoomtijd daarentegen, bijgehouden op het Bureau International des
Poids et Mesures in Parijs, wordt bepaald met behulp van meer dan tweehonderd
atoomklokken en staat los van de sterrenhemel. Atoomklokken lopen constant, maar
de draaiing van de aarde vertoont minieme variaties door veranderingen in lucht-
en watermassa's. Bovendien neemt de draaisnelheid door de invloed van de maan
heel langzaam af, waardoor de daglengte elke eeuw bijna twee milliseconden
groeit. Greenwich gaat dus achterlopen op Parijs.

Om dit verschil te compenseren wordt soms, op 30 juni of 31 december, een
seconde aan de Wereldtijd toegevoegd. Sinds 1972 gebeurde dat 21 keer, met
onregelmatige tussenpozen. Zo telden de jaren zeventig veel schrikkelsecondes,
de laatste op 31 december 1999.

Met name astronomen en geodeten, wetenschappers die zich bezighouden met
aardafmetingen, willen echter dat de schrikkelseconde in gebruik blijft. Zij
hebben te maken met een koppeling tussen de sterrenhemel en de aarde, en
prefereren dus het gebruik van een wettelijke tijd die gekoppeld is aan de stand
van de aarde in de ruimte. Als hiervan wordt afgeweken, zouden vele
computerprogramma's moeten worden gewijzigd en opnieuw getest. Bovendien zou het
nulpunt van de tijdmeting van Greenwich naar Parijs verhuizen, en dat levert
pijnlijke situaties op in Europa.

Hoewel vooral Amerikaanse wetenschappers erg aandringen op afschaffing, is het
de vraag of ze er voor het eind van de week uit zijn in Geneve. In maart 2003
eindigde eenzelfde vergadering ook al onbeslist. Als de schrikkelseconde
verdwijnt, zullen gewone burgers daar weinig van merken, temidden van de
afwijkingen binnen een tijdzone (gemiddeld 30 minuten) en door de zomer- en
wintertijd (60 minuten). Pas over duizend jaar zou de schrikkelseconde-afwijking
zijn opgelopen tot een uur. Er zijn al voorstellen om die dan in een keer te
compenseren door het inlassen van een 'schrikkeluur'. In feite zou men dan
ongeveer hetzelfde doen als wat paus Gregorius XIII in 1582 deed: het afschaffen
van 10 dagen om de kalender weer in de pas te krijgen met de seizoenen.

LOAD-DATE: November 10, 2005

LANGUAGE: DUTCH

                           © 2005 PCM Uitgevers B.V.

                              15 of 120 DOCUMENTS

                                NRC Handelsblad

                                November 4, 2005

Met de pen in de lijkzak ; Yehoshua schrijft tegen de onverschilligheid in
Israel

BYLINE: OSCAR GARSCHAGEN

SECTION: CS; Pg. 23

LENGTH: 2468 words


De politieke actualiteit dringt zelden door in Israelische fictie. In de jongste
roman van Abraham Yehoshua gebeurt dit wel, want: "We kijken nergens meer van
op, niet van wat ons overkomt en wat wij anderen aandoen."

erroristische aanslagen stompen af. Als dood en verderf dagelijkse sleur zijn
geworden, doet een gevoelloze routine zijn intrede. De satellietschotels en
laptops worden tegenwoordig al dichtgeklapt voordat het - joodse of Arabische -
bloed is opgedweild. Waren de eerste Palestijnse aanslagen in Israel na het
begin van de intifadah aanleiding voor tientallen scherpe reportages, nu moeten
slachtoffers het doen met een fotootje in de krant en een kort verslag van de
begrafenissen. De eerste Israelische luchtaanvallen, invasies en liquidaties van
Palestijnen gingen gepaard met heftige debatten over de moraliteit van het leger
en "de puurheid van de wapens".

Na de meest recente Palestijnse zelfmoordaanslag, deze keer in de Israelische
kustplaats Hadera, waarbij vorige week vijf oudere marktbezoekers werden gedood,
waren de marktkramen een half uur na de aanslag weer in vol bedrijf. Regering en
leger namen meteen de gebruikelijke vergeldingsmaatregelen, een offensief
waarbij inmiddels vijftien Palestijnen, onder wie ook kinderen, zijn omgekomen.
Slechts weinigen raken door deze cycli van geweld, actie, reactie nog in de war
of reageren emotioneel, verontwaardigd. De naalden op de morele kompassen lijken
te zijn bevroren.

"Wij zijn zo hard geworden, zo wreed ook, en zo onverschillig. Niet alleen over
wat wij als Israelische en Palestijnse gemeenschappen elkaar aandoen, maar ook
voor onszelf. We zijn totaal onverschillig geworden, ik voelde het zelf tot mijn
schrik ook", zegt Abraham Buli Yehoshua (Jeruzalem, 1936) met weidse gebaren.
Bij deze sefardische schrijver, hoogleraar literatuurwetenschap en
vredesactivist ontstond een urgente behoefte "het pantser van onverschilligheid
te doorboren." Zo ontstond, geleidelijk aan De missie van de
human-resourcesmanager, de nieuwste roman van de "Faulkner van Israel" (The New
York Times).

De scheidslijnen tussen fictie en non-fictie, fantasie en werkelijkheid, worden
door de grote drie van de hedendaagse Israelische literatuur - David Grossman,
A.B. Yehoshua en Amoz Oz - nooit strikt in acht genomen. Maar toch weten zij hun
politieke werk, hun directe bemoeienis met de nationale discussies over de
relaties met de Palestijnen en de toekomst van het zionisme en Israel, te
scheiden van wat Yehoshua zijn echte werk ("mijn kunst") noemt. De politieke
kwesties worden verpakt in essays, krantenartikelen en interviews. Joodse
identiteitskwesties, de holocaust, de diaspora, families, relaties, dood, hoop
en liefde zijn de geeigende thema's voor hun romans. "Romans schrijven over de
muur, de aanslagen of de nederzettingen levert slechte fictie op", is een
stelling van Amoz Oz. De vaak schokkende verwikkelingen van de laatste vijf jaar
zijn daarom amper doorgedrongen in de Israelische literatuur.

Zoals al vaker is gebeurd in zijn lange, zeer productieve schrijverschap is de
'grand old man', zoals Haaretz Yehoshua altijd noemt, de eerste die een poging
heeft ondernomen om "met mijn pen door te dringen in het zwarte plastic van een
lijkzak om enige vorm van emotie los te wrikken." Dat is ook niet zo
verwonderlijk voor een gelauwerde schrijver die voortdurend zijn vinger aan de
pols van Israels gemoedsstemmingen legt en bovendien twee van zijn beste
vrienden verloor tijdens aanslagen. Maar, benadrukt hij, in zijn nieuwste roman
De missie van de human-resourcesmanager gaat het "niet over terrorisme of de
raadselachtige waanzin van de plegers van aanslagen, maar over het onderdrukken
van gevoelens en het ontkennen van emoties."

Met een gecontreerde blik zegt hij: "Het kan ons allemaal niet zoveel schelen,
lijkt het. En met ons bedoel ik de joden en de Arabieren. We kijken nergens meer
van op, niet van wat ons overkomt en wat wij anderen aandoen. Het raakt ons
allemaal niet meer. Het is de rol van een schrijver door de muren om afgesloten
geesten heen te breken en hen te bevrijden. Onderdrukking van emoties, totale
onverschilligheid, zijn niet goed, het is ongezond. We raken dan als vanzelf
onverschillig over alles, over armoede, over de inrichting van onze wereld, over
elkaar. Dat mechanisme moet doorbroken worden."

Teleurgesteld

In De Human-resourcesmanager staat een christelijke ingenieur uit een voormalige
sovjetstaat centraal. Na haar huwelijk met een joodse man emigreert zij naar
Israel, waar zij werk vindt als schoonmaakster in een grote bakkerij bij
Jeruzalem. Haar man en zoon keren na verloop van tijd diep teleurgesteld over
het leven in het beloofde land terug naar hun moederland, maar Julia Ragayev
blijft in Jeruzalem en komt om bij een Palestijnse zelfmoordaanslag op een
markt.

Haar lichaam wordt overgebracht naar een mortuarium. Zij is verworden tot een
cijfer in de statistieken van het geweld. Niemand bekommert zich om het
stoffelijk overschot totdat een sensatie-journalist een zeer kritisch verhaal
schrijft over de "schandalige, kille en onmenselijke reactie" van het bedrijf
waar zij werkte. De bejaarde, puissant-rijke eigenaar van de bakkerij is
geschokt en bevreesd dat zijn reputatie wordt aangetast. Hij draagt het hoofd
personeelszaken, wiens functie is omgedoopt tot human resources manager, op zich
te ontfermen over Julia, de vermoorde buitenlandse werkneemster.

De manager, een pas-gescheiden, egocentrische man, die het liefst bier drinkt in
een bar in Tel Aviv, neemt de missie ongaarne aan, maar raakt gaandeweg
gefascineerd door, en zelfs verliefd op, de mooie, mysterieuze dode Julia. Hij
doorbreekt in het thriller-achtige verhaal haar anonimiteit en brengt haar na
omzwervingen naar haar graf. De verrassende locatie van haar laatste rustplaats
vormt het slot van de missie van de personeelschef.

"Vanuit literair oogpunt kwam het goed uit om te kiezen voor de meest anonieme
figuur denkbaar, een buitenlandse werknemer, niet-joods, een christelijke
alleenstaande vrouw zonder connecties met het conflict. De manier waarop zij
wordt behandeld is symbolisch voor de vervreemding in de samenleving, maar ook
voor de willekeur van het terrorisme", zegt Yehoshua.

Daar komt bij dat Israel wel weet om te gaan met militaire doden - namelijk als
helden" - maar niet met gewone burgers die in een cafe zitten en worden
opgeblazen. "Hoe kan je een held zijn als je alleen maar een kopje koffie zat te
drinken? Wij weten niet hoe we daar mee moeten omgaan dus vegen we het bloed
snel op, ruimen het puin en gaan snel over tot de orde van de dag. We praten
niet, we rouwen niet, we huilen niet, we verwerken niets. En als een gewone dode
ook nog eens een niet-joodse buitenlander blijkt te zijn dan raakt de
bureaucratie ernstig in verwarring."

Dat Yehoshua Julia dagenlang in het mortuarium van Abu Kabir laat liggen, is
natuurlijk geen toeval. Hij vertelt dat het Forensisch Instituut van Israel dat
gevestigd is in Tel Aviv in de volksmond nog steeds Abu Kabir wordt genoemd. "We
hebben alle Arabische namen van dorpen en stadjes uitgewist, maar voor het
mortuarium gebruiken we nog steeds de Arabische naam van het dorp Abu Kabir dat
daar vijftig, zestig jaar geleden lag. Vreemd, heel vreemd, nietwaar? Waarom
geven we een mortuarium een Arabische naam?"

In de tweede laag van De human-resourcesmanager staat Jeruzalem, geboorteplaats
van vijf generaties Yehoshua's centraal. Na haar scheiding blijft Julia in
Jeruzalem, omdat de stad een bijzondere, religieuze betekenis heeft voor haar en
haar diepgelovige moeder. Het hedendaagse Jeruzalem is een naargeestige,
gespleten, slecht bestuurde gemeente, een van de armste in Israel door de
aanwezigheid van grote groepen ultraorthodoxe joden. Seculiere Israeliers
verlaten de stad massaal en degenen die er werken, wijken uit naar nieuwe steden
en de grote nederzettingen.

"Jeruzalem komt in al mijn boeken terug. De stad is deel van mijn identiteit als
sefardische jood, als Israelier en schrijver. Ik wilde ook nu ook schrijven over
de speciale, spirituele band van niet-joden en niet-moslims met Jeruzalem. Wij
en onze Palestijnse neven doen alsof Jeruzalem van ons is, maar dat is
natuurlijk niet waar. De christenen hebben ook een bijzondere band."

Hoe Yehoshua in zijn boek die band tussen de dode Julia en Jeruzalem vorm geeft,
kan hier niet verteld worden zonder de plot van het verhaal te onthullen. Die
connectie heeft niet alleen een religieuze betekenis, maar ook een politieke
bedoeling. Zonder een oplossing voor Jeruzalem met op een vierkante kilometer de
belangrijkste joodse, islamitische en christelijke heiligdommen, zal het
Israelisch-Palestijns conflict nooit worden opgelost, is de stellige overtuiging
van Yehoshua. "Zoveel emoties, zoveel religie, zoveel mythologie, zoveel
ambities, wij joden en Arabieren worden er door overspoeld en zijn machteloos
geworden."

Verjoodsing

Tijdens recente bezoeken aan Frankrijk en Italie, de Europese landen waar zijn
boeken net als in het Verenigd Koninkrijk oplages van 80.000 tot 100.000
exemplaren halen, heeft hij in gesprekken met president Ciampi en premier
Villepin een lans gebroken voor een grotere rol van christenen in Jeruzalem. "De
Oude Stad van Jeruzalem moet de status krijgen van een soort Vaticaanstad,
bestuurd en beheerd door christenen, joden en moslims. Het is een oud idee, maar
volgens mij de enige oplossing voor de verlammende patstelling waarin wij
terecht zijn gekomen. Zonder christelijk medebestuur van Jeruzalem komen wij er
nooit uit."

Het zou, zegt Yehoshua, al helpen als de 'verjoodsing' van Jeruzalem wordt
stopgezet en er geen muur rondom het oostelijk stadsdeel wordt gebouwd.
"Natuurlijk hebben de joden niet het recht heel Jeruzalem te claimen, we waren
hier altijd een minderheid. De joden in de diaspora konden probleemloos naar
Jeruzalem en Palestina komen, maar dat wilden de meesten helemaal niet. En de
grondleggers van het zionisme hadden weinig op met Jeruzalem. Zij gingen er niet
eens graag naar toe. Jeruzalem heeft grote religieuze en emotionele betekenis in
het judaisme, maar daar vloeien geen claims uit voort. Er is namelijk ook het
Jeruzalem van de gekruisigde Jezus en van de profeet Mohammed", zegt de
schrijver.

Snaren

De overgrootvader van Yehoshua verhuisde ooit van Saloniki naar Jeruzalem.Zijn
orientaals-joodse wortels beschrijft hij als "een van de vier snaren" van zijn
karakterologische viool. "Ik ben opgegroeid in een sefardisch-milieu. Mijn vader
was bevriend met alle Arabische literatoren van zijn tijd, onder wie de dichter
Khalik Al-Sakakini, die bij ons thuis kwam. Mijn identiteit is net zo Palestijns
als die van onze Arabische buren."

In de helaas nog niet in het Nederlands vertaalde roman The Liberated Bride over
de verstrengeling van joodse en Arabische families heeft hij als een ode aan
Al-Sakakini een van diens liefdesbrieven integraal opgenomen. "Wij sefardische
joden waren in Palestina maar een kleine minderheid. De relaties hadden daarom
meestal een harmonieus karakter. Joden en Arabieren, we zijn neven en nichten
van elkaar. Onze bloedsomlopen zijn met elkaar verbonden."

Of de semitische familieleden in het oude Palestina ooit in vrede met elkaar
zullen leven, weet Yehoshua niet. In de jaren negentig was hij daar tamelijk
optimistisch over. Hij is nu somberder gestemd, hoewel het geweld dit jaar is
afgenomen.

De bezetting, de voortdurende groei van de nederzettingen, de militaire
invasies, Yehoshua kent de argumenten en verklaringen die hij al jarenlang weegt
en toch niet kan aanvaarden als de werkelijke oorzaken van terrorisme. Hij zoekt
eerder verklaringen in de psychologische schokken die de Palestijnen de
afgelopen zestig jaar hebben ondergaan toen de joden opeens nationalistische
ambities ontwikkelden. Hij denkt ook dat het fenomeen van de zwervende jood, van
de onduidelijke joodse identiteit, een rol speelt. "Ik denk dat wij, de
zionisten, en de Palestijnen erg behoefte hebben aan duidelijkheid en aan
grenzen. Joden willen dat alles open is, dat zij kunnen gaan en staan waar zij
willen of waar zij naartoe gedreven worden door golven van antisemitisme. Maar
wij hebben nu behoefte aan grenzen. Vraag mij in een woord het zionisme samen te
vatten en dan antwoord ik 'grenzen'. Zonder grenzen drijven wij iedereen tot het
uiterste, onszelf niet in de laatste plaats."

Als er geen duidelijke grenzen worden getrokken tussen Israel en de Palestijnse
staat Palestina zal de waanzin niet gestopt worden, vreest hij. "Ik was daarom
als een van de eerste voor het aanleggen van een afscheidingsbarriere. Maar
natuurlijk niet op Palestijns gebied, maar op Israelisch land. Ik dacht aan een
grens die ons zou beschermen, maar ook de Palestijnen zou helpen de Palestijnse
terroristen te controleren. Sharon was eerst tegen een grens, maar heeft
vervolgens dat concept aangepast aan zijn eigen plannen. En de pragmatische
Arbeidspartij, die altijd een politiek heeft gevoerd van pakken wat we kunnen
pakken, steunt hem daarin. Dat kan niemand verrassen, want Sharon heeft nu
eenmaal het DNA van de Arbeidspartij in zich. Hij en Peres zijn twee handen op
een buik."

Als inwoner van Haifa was Yehoshua natuurlijk een regelmatige gast van het
restaurant Maxim, dat op 4 oktober 2003 door een 29-jarige Palestijnse juriste,
Hanadi Jaradat, werd opgeblazen. Met als gevolg 23 doden. "Mooie, goed opgeleide
vrouw, bepaald niet het stereotiepe monster dat wij graag van een terrorist
maken. Hoe is het toch mogelijk dat vaders en moeders hun zonen en dochters op
dat soort missies sturen. Wij hebben hun toch iets verschrikkelijks aangedaan
dat het zover is gekomen", zucht Yehoshua.

De schrijver stond twee jaar geleden aan het graf van de twee omgekomen
Arabische kelners van het restaurant aan zee. "Zelfs in het diepst van de
diepste crisis in de getto's van Warschau stuurden joodse ouders hun zonen en
dochters niet uit om zelfmoordaanslagen tegen de Duitsers te plegen. Hoe komt
het toch dat wij de Palestijnen zo gek gemaakt hebben dat zij dat wel zijn gaan
doen. Wij maken van terroristen monsters, maar zo zijn die jongens en meisjes
niet geboren en opgegroeid. Wij hebben ze echt gek gemaakt."

Gloort hier het thema van de eerste roman over de drijfveren van terroristen?
Met een schaterlach: "O mijn God, nee asjeblieft niet. Ik heb er nu veertig
geschreven. Even rust en er komt weer een kleinkind aan." Maar dat soort
uitspraken doet hij zijn hele schrijversleven al.

A.B. Yehoshua. De missie van de human-resourcesmanager. Wereldbibliotheek,
Amsterdam.

'Waarom geven we een mortuarium een Arabische naam?'

'Hoe kan je

een held zijn

als je alleen maar een kopje koffie zat te drinken?'

A.B. Yehoshua foto Jonathan Bloom

LOAD-DATE: November 4, 2005

LANGUAGE: DUTCH

                           © 2005 PCM Uitgevers B.V.

                              16 of 120 DOCUMENTS

                                NRC Handelsblad

                                October 28, 2005

Amma

BYLINE: FRITS ABRAHAMS

SECTION: Achterpagina; Pg. 32

LENGTH: 506 words


Ik hoorde dat midden in dat grote, katholieke Brabantse land een dikke mevrouw
uit India op een zetel zat. Tienduizenden van haar volgelingen kropen letterlijk
op hun knieen naar haar toe om door haar omhelsd te worden. Zij waren bereid
daarvoor een halve dag in de rij te staan. Ik besefte dat het ook voor mij tijd
werd om naar Brabant te gaan.

Tegen de avond kwam ik bij de Maaspoort aan, een evenementenhal nabij
's-Hertogenbosch. Eerst moesten de schoenen uit. Ik kon ze kwijt in een loods
bij het hoofdgebouw, waar op schappen al duizenden schoenen stonden. Ik zette de
mijne zo ver mogelijk uit het zicht, want het leek me zo vervelend om 's avonds
laat op sokken terug te moeten naar Amsterdam.

Bij de entree in de hal vroeg een in het wit geklede volgelinge: "Bent u nieuw?
Dan wil Amma u graag omhelzen." En ze gaf me een bonte sticker voor op mijn
jasje.

De benedenzaal was vol, ik moest plaatsnemen op de tribunes. Om me heen hoorde
ik af en toe een buitenlandse taal, maar de meeste bezoekers leken gewone
Nederlanders. Veel vrouwen - zeker zeventig procent -, jong en oud, sommige met
een kind op de arm. In de zaal volgden de mensen gehoorzaam de aanwijzingen op
van een gebaarde man in een wit gewaad op het podium.

Soms moesten zij gezamenlijk secondelang "Ooooo..." of "Aaa..." roepen, terwijl
zij met hun handen over hun gezicht en hun lichaam gingen om het van het kwaad
te zuiveren. Ergens op dat volle podium met veel dikke, in wit gehulde dames
moest ook Amma - het Indiase woord voor moeder - zitten, of eigenlijk: Mata
Amritanandamayi Devi, de spil van deze sekte. Maar omdat zij tijdens dit
zuiveringsritueel, de puja, passief bleef, kon ik haar niet traceren.

Daarna trokken de dames zich terug in een tent achter op het podium om zich even
te verfrissen. Vervolgens kon het ware spektakel beginnen: de darshan, de
ontmoeting met de heilige, het handelsmerk van Amma: een hoogstpersoonlijke
knuffel. Beneden waren tickets met een volgnummer verkrijgbaar. Gratis,
welteverstaan, zoals ook de toegang gratis was. Amma haalt haar inkomsten uit
giften en de verkoop van maaltijden, boeken en cd's over haar werk. Dat geld zou
ze weer doorgeven aan de armen van India. Of dat waar is, weet ik niet, maar ik
heb de ongeveer 40-jarige Amma een poosje van dichtbij bekeken en ze leek me
inderdaad een lieve vrouw.

Ze droeg een mijter en een groenig gewaad en ze zat op het podium onder een
parasol met goudkleurige kwastjes. Vrouwelijke helpers en gelovigen krioelden om
haar heen. De helpers veegden de gezichten van de mensen af kort voor de
omhelzing. Elke gelovige moest op zijn knieen voor haar plaatsnemen. Daarna
drukte Amma met beide armen het gezicht van de ander gedurende een tiental
seconden tegen het rechter- of linkerbovengedeelte van haar boezem. Ze hield de
ogen gesloten en zei niets.

Dat was het.

Amma zou doorgaan tot de laatste gelovige, als het moest tot in de ochtenduren.
Zou ik ook...? Ik keek naar beneden. Held op sokken. Ik wilde terug naar mijn
schoenen.

LOAD-DATE: October 28, 2005

LANGUAGE: DUTCH

                           © 2005 PCM Uitgevers B.V.

                              17 of 120 DOCUMENTS

                                NRC Handelsblad

                                October 24, 2005

Het merk Alexander Pechtold ; Jonge D66-minister probeert zich te onttrekken aan
Haagse mores

BYLINE: GUUS VALK EN JOS VERLAAN

SECTION: Binnenland; Pg. 02

LENGTH: 2204 words


Minister Alexander Pechtold wil dat 'gewone mensen', ofwel kiezers, hem telkens
zien. Dat lukt: hij heeft gevoel voor public relations. Maar dat irriteert
collega's. "Hij loopt het gevaar dat hij met al zijn charmes het imago krijgt
van een eendagsvlieg die zijn dag niet had."

Hij is lid van de partij van de nuance, zegt Alexander Pechtold. "Daarom zeg ik:
laat ik dan maar wat minder bescheiden zijn. Ik voel een enorme innerlijke
onrust." Pechtold zit in zijn kamer op het ministerie van Binnenlandse Zaken.
Het is vrijdagmiddag, anderhalve week geleden. De minister voor Bestuurlijke
Vernieuwing en Koninkrijksrelaties staat op het punt voor een werkbezoek te
vertrekken naar de Nederlandse Antillen.

Sinds ruim een half jaar is Alexander Pechtold (39) minister. En sindsdien zorgt
hij met enige regelmaat voor ophef. In een interview met De Telegraaf had de
minister die week de aftrekbaarheid van de hypotheekrente ter discussie gesteld.
Op een bijeenkomst van het Genootschap van Hoofdredacteuren had Pechtold eerder
de bestuurscultuur in Den Haag ter discussie gesteld. Politici praten elkaar te
veel naar de mond, vindt hij. Het kabinet is tegen legalisering van softdrugs,
Pechtold is voor.

Collega-ministers ergeren zich inmiddels aan de 'minister zonder portefeuille',
die zich keer op keer buiten zijn eigen werkterrein begeeft. Minister
Hoogervorst (Volksgezondheid, VVD), in de Volkskrant: "Als ik al deze praat van
collega Pechtold hoor, denk ik: die man verveelt zich." Op de uitlating van
Pechtold dat "Den Haag het grootste probleem is van Den Haag, riposteerde
collega Kamp (Defensie, VVD): " En het grootste probleem van D66 is D66. En het
grootste probleem voor Pechtold is Pechtold."

"Niet iedereen neemt me deze houding in dank af", zegt de minister. "Er zijn
conservatieve krachten in Den Haag. En irriteren hoort er soms gewoon bij."
Pechtold is nog wat "zoekende naar de effectiefste manier om mijn boodschap uit
te dragen". Maar, zegt hij er meteen achteraan, "ik weet zeker dat mensen die
niet elke dag in Den Haag rondlopen, mijn houding wel weten te waarderen."

Vijf dagen na het gesprek op Pechtolds werkkamer ontstond voor de zoveelste keer
opschudding. Ons Contact, het blad van de SGP-jongeren, publiceerde een
interview met Pechtold waarin hij premier Balkenende bekritiseerde. Telkens weer
waarschuwen voor terroristische aanslagen "draagt bij aan het doemdenken". "We
moeten nu eens minder kakelen over terreurdreiging."

Pechtold, nog op de Antillen, kreeg meteen een telefoontje van de premier. Ook
minister Remkes (Binnenlandse Zaken, VVD), reageerde boos. Pechtold bood zijn
excuses aan, maar geeft de schuld aan de redactie van Ons Contact. Het artikel
zou in het septembernummer verschijnen, maar werd pas een maand later geplaatst.
Net op het moment dat er een grote operatie was geweest van politie en justitie
tegen de Hofstadgroep.

Is Alexander Pechtold bewust uit op de confrontatie om zijn politieke profiel te
verhogen? Loopt hij zich warm voor de vacante post van lijsttrekker voor D66 bij
de Tweede-Kamerverkiezingen van 2007? Vrienden, bekenden en (oud-)collega's
roemen Pechtold om zijn eigenzinnigheid, zijn talent om media te gebruiken voor
zijn boodschap en zijn bravoure. Maar even zo vaak worden genoemd: zijn lange
tenen en vooral, zijn ijdelheid.

Tweede-Kamerlid Wim van de Camp (CDA) zegt: "Hij weet nog niet waar zijn grenzen
liggen als minister zonder portefeuille. Je ziet het ook aan de manier waarop
hij in de Kamer vragen beantwoordt tijdens het vragenuur. De meeste ministers
nemen dan een bescheiden houding aan, maar hij staat daar alsof hij wil zeggen:
"Jongens, ik zal het jullie nog een keer uitleggen."

De toekomstig partijleider Pechtold zit de minister Pechtold dwars, vindt
fractievoorzitter in de Tweede Kamer Andre Rouvoet (ChristenUnie). "Het soort
grappen dat hij nu uithaalt, kan hij zich als minister niet te veel permitteren.
Met name het Antillen-dossier is gevoelige materie waar met al te lichtzinnig
optreden fouten gemaakt kunnen worden."

Ook binnen zijn eigen partij worden het optreden van Pechtold en zijn publieke
uitlatingen met gemengde gevoelens bekeken. "Pechtold is herkenbaar voor de
kiezer en ook voor zijn eigen partijgenoten", zegt partijprominent en
commissaris van de koningin in Utrecht, Boele Staal. "Maar hij loopt het gevaar
dat hij met al zijn charmes het imago krijgt van een eendagsvlieg die zijn dag
niet had."

Pechtold trad dit voorjaar aan na de val van zijn voorganger Thom de Graaf en
het daaropvolgende Paasakkoord. Staal was daarop tegen: "Dit kabinet is
uitgeregeerd, maar Pechtold zal straks toch de verkiezingen in moeten gaan met
de boodschap dat zijn partij zitting heeft gehad in een goed kabinet. Dat had
gekund als D66 na de breuk er een goed programma had uitgehaald, maar dat is
niet gebeurd."

Pechtold werd eind maart gepresenteerd als de nieuwe minister voor Bestuurlijke
Vernieuwing en Koninkrijksrelaties. Hij was op dat moment partijvoorzitter en
burgemeester van Wageningen. Het ministerschap leek het vervolg op zijn
opvallende opmars binnen de partijgelederen.

In 1989 werd de toen 24-jarige student kunstgeschiedenis lid van de lokale
afdeling van D66 in Leiden. Pechtold was vijf jaar daarvoor uit het
Zuid-Hollandse dorpje Rhoon naar Leiden verhuisd. Zijn vader was manager bij
Dura Bouw en stemde PvdA of VVD dat lag eraan welke partij volgens hem een
steuntje in de rug kon gebruiken. "Over politiek praatten we weinig", zegt
Pechtold.

Pechtold stemde aanvankelijk VVD, maar voelde zich toch meer aangetrokken tot
D66. De Leidse wethouder Ron Hillebrand (PvdA): "In Leiden is hij een echte
liberaal geworden. Alle meningen die hij nu uitdraagt, zijn daar gevormd. Hij is
tegen iedere beperking van het individu. Daarom is hij wars van linkse inmenging
in de keuzevrijheid van mensen, maar ook tegen meer rechts ingegeven beperkingen
als cameratoezicht en preventief fouilleren."

In Leiden meldde Pechtold zich als tientjeslid. Toen kort daarop een vrouw van
de partij aanbelde bij zijn studentenhuis (Minerva) en vroeg of hij wilde
folderen voor de Europese verkiezingen, werd hij ook actief voor de partij. "Het
is een beetje per ongeluk gegaan, als een dominoreeks die niet wilde ophouden",
zegt Pechtold nu.

De gemeenteraadsverkiezingen van 1990 werden voor de Leidse afdeling van D66 een
groot succes. De partij behaalde acht zetels in de gemeenteraad. Thom de Graaf
werd raadslid, net als het toekomstige Kamerlid Jan Hoekema. Pechtold werd
fractieassistent. Een ijverig baasje, typeert Hoekema (nu cultureel ambassadeur)
de jonge Alexander Pechtold. "Hij deed het ren- en sjouwwerk met overgave."

Net als Pechtold was ook Daan Sloos fractie-assistent, toen nog voor de SP.
Inmiddels zit Sloos voor Leefbaar Leiden in de raad. Sloos en Pechtold
ontwikkelden "een innige haat-liefdesrelatie", zegt Sloos. "Dat krijg je als je
veroordeeld wordt tot de bankjes achterin de raadszaal." Als fractie-assistent,
en later als lokaal politicus was Pechtold "bepaald geen hoogvlieger", vindt
Sloos. "Hij staat graag in het middelpunt van de belangstelling."

"Hij is vooral bezig met het verkopen van het merk Alexander Pechtold", zegt de
Leidse fractievoorzitter Gerard van Hees (GroenLinks). Van Hees voerde in 2002
collegeonderhandelingen met Pechtold. Onder diens lijsttrekkerschap had D66
opnieuw fors gewonnen. "Pechtold weet precies hoe je de media moet bespelen.
Doordat hij vaak in de krantjes stond, werd hij een echte lokale beroemdheid."
Het viel Van Hees wel steeds meer op dat Pechtold "erg van de verpakking is".
"Hij is bepaald geen dossiervreter. Hij provoceert, lokt debat uit. Maar hij
doet dat vooral om op het podium te staan."

Toen Pechtold in 1997 gevraagd werd wethouder te worden, moest hij zijn baan van
veilingmeester bij Van Stockum's Veilingen opgeven. Nog steeds is dat zijn echte
passie, zeggen bekenden. Pechtold: "Weet je waarom ik zo duidelijk kan spreken
voor een groep? Dat heb ik daar geleerd." En op luide toon ratelt hij: "120,
130, 140, 150... Niemand meer dan 150, 160, 170?!"

De grootste rel tijdens het wethouderschap van Pechtold ging over een
referendum, een van de bestuurlijke vernieuwingen waar D66 voorstander van is.
Pechtold presenteerde in 2002 plannen voor de aanleg van de Rijn- en Gouwelijn,
een sneltram dwars door het centrum van Leiden. Een verzoek van de fractie van
de ChristenUnie om hier een referendum over te houden, wees hij af. Argument:
die sneltram is van bovenlokale betekenis en kan dus niet door burgers van een
gemeente worden tegengehouden.

Hoewel hij Leiden twee jaar geleden verliet om burgemeester van Wageningen te
worden, is hij zijn oude gemeente niet vergeten. Net na de jaarwisseling stond
er in het huis-aan-huisblad Het op Zondag een artikeltje: breed lachend, zittend
onder de kerstboom met zijn gezin, wenste hij de inwoners van Leiden een
gelukkig nieuwjaar. Van Hees: "Dat was in de tijd dat iedereen nog dacht dat de
gekozen burgemeester ingevoerd zou worden."

Soms bemoeit hij zich nog rechtstreeks met de lokale politiek in Leiden. Vorige
maand ging de Leidse gemeenteraad met een krappe meerderheid akkoord met een
voorstel van de D66-fractie om kiezers bij de volgende gemeenteraadsverkiezingen
op willekeurige stembureaus te laten stemmen. Dit 'mobiel stemmen' is een
project van minister Pechtold. Hij is op zoek naar gemeenten die hier vrijwillig
mee gaan experimenteren.

Het voorstel leek te stranden omdat de fractie Leefbaar Leiden er niet voor was.
Pechtold heeft toen persoonlijk de fractievoorzitter gebeld, en die was er
gevoelig voor dat hij de minister zelf aan de lijn kreeg.

Inderdaad, zegt fractievoorzitter Daan Sloos, "ik ben gebeld". "En dan ga je
toch nadenken. Waarom eigenlijk alles bij het oude laten? Is een gewoon
stembureau niet wat oubollig?" Leefbaar Leiden stemde voor het project, zoals
Pechtold wilde.

Contact met 'gewone mensen' is de rode draad in Pechtolds bestuurlijke carriere.
Hij gaat er prat op dat burgers hem kunnen aanspreken en dat hij contact met de
mensen van buiten de politiek onderhoudt. "De politiek persoonlijk maken", noemt
Pechtold dat zelf. Als burgemeester van Wageningen riep hij mensen op hem voor
het avondeten uit te nodigen. Partijgenoot Jan Hoekema: "Zulke acties leverden
hem publiciteit in de lokale media op. Dat vindt hij belangrijk. Zo wil hij een
band opbouwen met de kiezer."

Ook op de Antillen en Aruba profileert Pechtold zich graag als flamboyant
bestuurder die meer oog heeft voor 'de gewone man op straat' dan de taaie
vergaderingen over bestuurlijke vernieuwingsprogramma's en
financieel-economische hervormingen. Sinds zijn aantreden heeft Pechtold, met
zeven werkbezoeken, in uren geteld meer tijd doorgebracht op de Antillen en
Aruba dan in de Tweede Kamer. En hij zegt het niet met tegenzin te doen. "Ik ben
iemand uit het lokale bestuur, dat staat me zo aan in deze portefeuille. Dat je
met mensen rechtstreeks kan praten. Dat staat me soms tegen in het Haagse", zei
hij vorige week op Curacao.

In Nederland blijft de vraag of Pechtold lijsttrekker van zijn partij gaat
worden. Volgens Hoekema zou hij een uitstekend kandidaat zijn. "Daarin ben ik
het met fractievoorzitter Dittrich eens. Als Pechtold het wil, maakt hij een
grote kans." Ook Rouvout vindt dat Pechtold meer capaciteiten heeft dan
momenteel over hem gedacht wordt. "Hij heeft het nodige in huis om zijn mannetje
te staan, dat zie je ook aan zijn gedrag in de Tweede Kamer. Zijn eerste
begrotingsdebat sinds zijn aantreden deed hij afgelopen maand grotendeels uit
zijn hoofd, zonder papiertjes of hulp van zijn ambtenaren."

"Hij is de ideale kandidaat-lijsttrekker voor D66", zegt het Tweede-Kamerlid
Niesco Dubbelboer (PvdA). "Hij genereert meer media-aandacht dan zijn voorganger
De Graaf en mensen vinden hem aardig. Hij kijkt en oogt sympathiek. Hij moet
zich alleen niet profileren als de Heinsbroek uit het eerste kabinet-Balkenende.
Je kunt wel zeggen dat je wars bent van dat 'Haags gedoe', maar als je daar
middenin zit, kun je dat niet al te vaak doen. Dan verlies je
geloofwaardigheid."

De beoogd lijsttrekker kijkt voorlopig de kat uit de boom wat zijn kandidatuur
betreft. Pechtold: "Alexander Pechtold moet, voordat hij anderen gaat
overtuigen, eerst nog zichzelf overtuigen."

Met medewerking van Miriam Sluis.

Curriculum Vitae

1965 Alexander Pechtold geboren in Delft

1977-1985 Gymnasium-alfa aan het Rotterdamsch Lyceum

1985-1996 Studie kunstgeschiedenis en archeologie Rijksuniversiteit Leiden

1992-1997 Veilingmeester en later adjunct-directeur bij Van Stockum's Veilingen
in Den Haag

1994-2002 Gemeenteraadslid in Leiden

1997-2003 Wethouder in Leiden, onder meer belast met sport, cultuur, recreatie,
onderwijs, grotestedenbeleid en verkeer en vervoer

2002-2005 Landelijk voorzitter D66

2003-2005 Burgemeester van Wageningen

Sinds 31 maart 2005 minister voor Bestuurlijke Vernieuwing en
Koninkrijksrelaties

Alexander Pechtold is getrouwd en heeft twee kinderen

Alexander Pechtold. Als burgemeester van Wageningen riep hij mensen op hem voor
het avondeten uit te nodigen.

(Foto Merlin Daleman)

LOAD-DATE: October 24, 2005

LANGUAGE: DUTCH

                           © 2005 PCM Uitgevers B.V.

                              18 of 120 DOCUMENTS

                                NRC Handelsblad

                                October 22, 2005

De jacht op zwart geld ; Fiscus bluft zwaar en gokt met Costa-lijst in strijd
tegen zwartspaarder

BYLINE: AERTJAN GROTENHUIS

SECTION: Economie / Geld telt; Pg. 25

LENGTH: 1499 words


De fiscus roept via de media belastingontduikers op zich vrijwillig te melden.
Het loopt niet storm, want de pakkans op belastingontduiking is - in
tegenstelling tot wat velen denken - niet bijster groot. Maar worden de
wetsovertreders gepakt, dan zijn de sancties niet mals. Soms onevenredig zelfs.

In de jaren negentig stopten heel wat vakantiegangers op weg naar Frankrijk op
twee plaatsen in Luxemburg. Bij een tankstation en bij een bank. In beide
gevallen ging het om fiscale redenen. Het tankstation levert benzine die
relatief laag belast is; de Luxemburgse banken bieden een veilige haven voor
zwart geld.

De kans dat de fiscus een dergelijke belastingontduiking op het spoor komt is
echter kleiner dan de meeste mensen denken. Het toeval speelt daarbij vaak een
belangrijke rol. Maar wordt het gesjoemel met zwart spaargeld ontdekt, dan
reageert de belastingdienst met een felheid waarvoor de belastingontduiker
ernstig moet vrezen. Hij komt er dan in veel gevallen slechter vanaf dan hij
verdient. De keerzijde is dat de meest brutalen onder de belastingontduikers de
dans wel eens ontspringen, zo blijkt uit wederwaardigheden van duizenden
zwartspaarders in Luxemburg. Hun lotgevallen lezen als een detective.

Overigens zijn de Luxemburgse banken ook populair bij mensen die geld achter de
hand willen hebben buiten het zicht van schuldeisers of echtgenote. Dat kan
allemaal betrekkelijk simpel omdat Luxemburg een strikt bankgeheim kent. De
banken doen bovendien niet moeilijk over het openen van een nummerrekening
zonder adres, louter op basis van een legitimatiebewijs. Hoe onverstandig
dergelijke constructies zijn, toont het drama van de Kredietbank Luxembourg.

Daar gingen in 1993 vier werknemers, Nino C. en drie handlangers, het criminele
pad op. Zij drukten een grote som geld achterover evenals microfiches met de
rekeninggegevens van buitenlandse klanten, later bekend als de Costa-lijst. Die
gebruikten ze als drukmiddel om de bank ervan te weerhouden naar de politie te
lopen.

De chantage mislukte. Later boden de oplichters de fiches met ruim 10.000 namen
van Nederlandse rekeninghouders te koop aan, onder meer aan ambtenaren van de
fiscale opsporingsdienst FIOD-ECD. Hoewel die zonder twijfel zaten te
watertanden, gingen ze niet op het aanbod in. De misdadigers eindigden
uiteindelijk in de Luxemburgse cel en de Costa-lijst belandde onder
onopgehelderde omstandigheden bij de Belgische belastingdienst. Die mocht de
gesloten informatie van de Belgische rechter niet gebruiken. Wel speelden de
Belgen de Costa-lijst op een officiele manier door naar hun Nederlandse
collega's, waardoor de oorspronkelijk gestolen gegevens ambtelijk werden
'gewit'.

Desondanks konden ook de Nederlandse ambtenaren in eerste instantie weinig met
de gegevens beginnen. De Costa-lijst, goed voor 600 miljoen euro aan Nederlands
zwart geld, bevatte alleen namen, saldi en (rijbewijs)nummers. Nu begon
bewonderenswaardig detectivewerk van de FIOD-mensen. Verscheidene rekeningen
stonden op naam van man en vrouw (met meisjesnaam); een voorzorg voor het geval
een van hen door persoonlijke omstandigheden niet naar Luxemburg zou kunnen
reizen.

Die voorzorg werd hun fataal; de belastingcomputers draaiden overuren om die
specifieke combinatie van die twee namen op een adres op te sporen. Zo werd een
Amsterdams echtpaar ontmaskerd dat 750.000 euro op de Luxemburgse rekening had
staan. Bij anderen wees een zeldzame adellijke naam de weg naar de
rekeninghouder. De meeste overigen vielen door de mand doordat hun identiteit
via de rijbewijsnummers werd achterhaald. Soms bleef het voor de fiscus een
beetje gokken.

Dat was niet erg. Via de media joeg het ministerie van Financien de gehele groep
zwartspaarders de stuipen op het lijf. Het begeleidende aanbod was schoon schip
te maken tegen afrekening van de ontdoken belastingen plus rente. Zulke
aanslagen over een reeks van jaren kunnen zo hoog oplopen dat de betrokkene op
slag zijn spaargeld kwijt is. Maar hij heeft geen strafvervolging en andere
narigheid meer te duchten, wat goed is voor de nachtrust.

Bij naam bekende rekeninghouders werden persoonlijk benaderd, volgens sommigen
zelfs geintimideerd. De ruime meerderheid van hen is inderdaad schuldig, bij
anderen kan het om een naamsverwisseling gaan of valt de schuld niet vast te
stellen. De toenmalige staatssecretaris van Financien Steven van Eijck (LPF)
maakte royaal geld en mensen vrij om de informatie uit de Costa-lijst tot de
laatste komma uit te zoeken.

Na tien jaar is de actie in de eindfase. Pas nu laat de fiscus zien welke
kaarten hij eigenlijk in handen heeft. Hij blijkt in veel gevallen zwaar gebluft
te hebben. En met succes: meer dan 80 procent van de zwartspaarders heeft deze
slotfase niet afgewacht en accepteerde hoge navorderingsaanslagen. Anderen, al
dan niet schuldig, hielden hun poot stijf en hun mond dicht. Vorige week
besliste het Arnhemse gerechtshof dat de microfiches zonder aanvullende
informatie zoals een bekentenis, onvoldoende bewijs leveren voor een
strafrechtelijke veroordeling.

Tegelijkertijd maakte het Amsterdamse gerechtshof duidelijk dat rekeninggegevens
over een jaar geen strafrechtelijk bewijs leveren voor het saldo op de
spaarrekening (en dus de ontdoken belasting) over andere jaren. Dat terwijl de
fiscale actie gebaseerd was op aanslagen over meer dan vijf jaren uitgaande van
het saldo in 1994. Andere vermoede rekeninghouders ontsprongen eerder deze maand
bij het gerechtshof in Den Bosch de dans. Volgens de rechters frustreert de
belastingdienst een eerlijk proces door het voor de rechter achterhouden van
(mogelijk ontlastend) bewijsmateriaal. Verdachten die koelbloedig en
stilzwijgend deze slotfase hebben afgewacht, verlaten links en rechts
zegevierend de rechtszaal. Zo'n koelbloedigheid is alleen onschuldigen en
geharde fraudeurs eigen. Volgens bij de zaken betrokken advocaten bezweken
anderen onder een onfatsoenlijk grote druk van de belastingdienst die afspraken
heeft gebroken, gegevens heeft achtergehouden en zelfs met valse informatie
heeft gewerkt. Inmiddels hebben zowel de VVD als de PvdA in de Tweede Kamer
opheldering gevraagd.

De fiscus heeft niettemin de smaak te pakken. Er volgden meer media-acties om
belastingontduikers aan te sporen zichzelf aan te geven. Dat gebeurde onder meer
toen de belastingdienst alle gegevens van tweede huizen in Frankrijk ter
beschikking kreeg en toen Duitse en Belgische collega's informatie over
Nederlandse rekeninghouders doorspeelden. De in dat kader aangeboden
amnestiemogelijkheid staat overigens standaard in de wet: de inkeerregeling.

De wetgever wil voorkomen dat belastingbetalers die spijt krijgen van ontduiking
in voorgaande jaren, als het ware worden gedwongen bij hun volgende jaarlijkse
aangiften door te gaan op het slechte pad omdat ze anders hun strafbare verleden
blootgeven. Vandaar deze wettelijke mogelijkheid schoon schip te maken zonder
straf.

Vooroverleg met een belastingadviseur is altijd nuttig. Men kan bijvoorbeeld
denken dat het niet-opgeven van het Franse huis fout was. Maar soms is een
vermelding in de Nederlandse belastingaangifte helemaal niet vereist, al is de
fiscus natuurlijk wel benieuwd naar de herkomst van de aankoopsom. Als de
inspecteur in dat kader schriftelijke vragen stelt, kan het geen kwaad om een
belastingadviseur te raadplegen.

Mocht de FIOD aan de deur komen, dan is het inschakelen van een fiscaal advocaat
geboden. Zowel fraudeurs als nette belastingbetalers plegen zich in een hard
verhoor in de nesten te werken. Na een nachtje in de cel is een gewone burger in
staat de meeste tegenstrijdige dingen te verklaren. Daarbij komt dat de
belastingdienst de onhebbelijke neiging heeft zelf de regels wat op te rekken
als hij denkt dat de tegenpartij evenmin volgens de regels heeft gespeeld.

Vijf tips voor mensen met zwart spaargeld

Is de fiscus u niet op het spoor, geef dan vrijwillig opening van zaken. Dan
geldt een standaard-amnestieregeling voor de straf (niet voor de belasting).

Een fiscaal advocaat kan op het belastingkantoor anoniem de kust verkennen.

Is de inspecteur u wel op het spoor, werk dan mee, maar wees verdacht op een
harde inzet van de fiscus. Consultatie van een belastingadviseur voorkomt dat u
er slechter vanaf komt dan gerechtvaardigd is.

Staat de FIOD-ECD voor de deur, raadpleeg dan eerst een fiscaal advocaat. De
fiscus wil nu nog maar een ding: zijn vermoedens over fraude bevestigd zien.
Zelfs nette belastingbetalers raken in de war en kunnen daardoor
ongerechtvaardigd hoge aanslagen op zich af zien komen.

Om zwartsparen tegen te gaan, geven de meeste Europese landen de gegevens van
spaarrekeningen van Nederlanders inmiddels door aan de belastingdienst, onder
meer Belgie. Luxemburg, Oostenrijk en Zwitserland doen dat niet maar belasten
zelf de rente met 15 procent oplopend tot 35 procent in 2011. Deze zogenoemde
bronheffing geldt niet voor dividend.

Illustratie Rhonald Blommestijn

LOAD-DATE: October 22, 2005

LANGUAGE: DUTCH

                           © 2005 PCM Uitgevers B.V.

                              19 of 120 DOCUMENTS

                                NRC Handelsblad

                                October 22, 2005

Hoe meer mening, hoe meer lezers ; Vier hoofdredacteuren over de wetten van het
woord

BYLINE: REMMELT OTTEN

SECTION: Zaterdags Bijvoegsel; Pg. 38

LENGTH: 2720 words


Van de toonaangevende opiniebladen is Elsevier - dat deze week zestig jaar
bestaat - het meest succesvol. Hoe komt dat en waarom doen Elseviers
concurrenten het toch anders? Handelaren in mening over hun missie.

Elsevier helpt. Elsevier brengt het news you can use. Door de nieuwsverhalen, de
samenvattingen en de opinies kan de lezer van Elsevier de juiste beslisingen
nemen in zijn werk. "Hij krijgt voorkennis, hij kan anticiperen", zegt
hoofdredacteur Arendo Joustra.

Maar Elsevier doet meer. Het brengt speciale themanummers over de beste
universiteiten of de gemeentes met het beste leefklimaat. "Zodat de lezer ook
keuzes kan maken in zijn persoonlijke leven. Naar welk ziekenhuis moet hij gaan,
naar welke school, naar welke universiteit? Waarin moet hij beleggen?"

Die dienstbaarheid onderscheidt Elsevier van zijn drie Nederlandse concurrenten,
en van de weekendkranten. De Thema-onderzoeken zijn duur - "tonnen per jaar",
zegt Joustra - maar betalen zichzelf uit. De oplage van Elsevier, dat deze week
zestig jaar bestaat, steeg de afgelopen vijf jaar van 124.000 tot ruim 135.000.
Vrijwel alle andere breed georienteerde, gedrukte media raakten juist lezers
kwijt - van de dagbladen tot Libelle en Margriet. Concurrent Vrij Nederland
verloor in vijf jaar tienduizend abonnees. Elsevier is bovendien zeer
winstgevend. Elsevier-redacteur Gerry van der List noemt in Meer dan een
weekblad, een deze maand verschenen boek over de geschiedenis van het blad, een
bruto winstmarge van 46 procent over het jaar 2003.

Elsevier heeft meer dan honderd items per nummer: commentaren, reportages,
columns en veel vaste rubrieken en rubriekjes. Heel veel graphics en foto's. En
relatief veel aandacht voor economie. Joustra bladert een recent nummer door en
wijst op de wekelijkse samenvattingen van het nieuws: "Ik heb vrienden die geen
krant meer lezen. En je kan tegenwoordig - met radio, televisie, internet en
tijdschriften - ook heel goed op de hoogte zijn zonder een krant te lezen. Als
er op maandag iets in het Midden-Oosten gebeurt en op woensdag weer wat anders,
dan vind je bij ons de samenvatting. Dat scheelt een hoop tijd." Bij een
reportage over de Waddenzee: "Nederland is veel mooier dan de kranten laten
zien." Bij een groot artikel over Turkije: "Het moet relevant zijn; we doen nu
bijvoorbeeld minder aan Zuid-Amerika en meer aan Oost-Europa en Turkije."

Er wordt regelmatig gesleuteld aan de formule, vertelt Joustra, die sinds 2000
de leiding heeft. "Maar we zeggen het nooit hardop. Dat doet een diva die een
face-lift krijgt ook niet." Recente vernieuwingen zijn een necrologie - over
mensen die ook abonnee hadden kunnen zijn - en een huwelijksrubriek naar
voorbeeld van The New York Times. "Samen geven die een sociologisch portret van
Nederland." Ook nieuw is een televisierubriek. "De tv-bladen zijn zo dik dat ik
vaak iets moois miste, bijvoorbeeld een documentaire over Churchill. Als zo'n
rubriek voor mij nuttig is, dan zal dat voor anderen ook wel zo zijn."

De formule van Elsevier is samen te vatten in 'de drie s'n': strenge selectie
van het nieuws, scherpe meningen en service. "Met service zijn we begonnen omdat
begin jaren negentig de overheid zich terugtrok en tegelijkertijd de verzuiling
tot een einde kwam", vertelt Joustra in zijn kamer in de 23 verdiepingen hoge
nieuwe kantoortoren van het moederconcern Reed Elsevier aan de Amsterdamse Ring.
Alles wat door de overheid of de zuil werd verzorgd, moest de burger voortaan
zelf regelen. "In de jaren negentig is ook heel veel geld verdiend. En we lieten
het Calvinistische los; je mocht laten zien dat je iets verdiende. Onze lezers
wilden begeleid worden bij het uitgeven van hun geld. Koop een mooi pak, maar
let op de revers, en draag er geen witte sokken bij."

Dichter C.O. Jellema

De nieuwe formule van Vrij Nederland, die begin deze maand is geintroduceerd,
lijkt in sommige opzichten wel het tegendeel van die van Elsevier.
Hoofdredacteur Emile Fallaux streeft naar langere verhalen, grote
onderzoeksprojecten, fotoreportages en daarnaast: literatuur. De lengte van een
verhaal kan oplopen tot zeven- of achtduizend woorden, drie keer de lengte van
deze krantenpagina. "De lezer wil verschillende dingen", zegt Fallaux. "Hij wil
op internet kort en krachtig meegezogen worden naar het nieuwste spelletje en
hij wil kunnen wegzakken in een lang verhaal. We hebben het getest: naarmate de
stukken korter werden, werden de lezers kriegeliger. 'Dan kan ik net zo goed tv
kijken of de krant pakken', zeiden ze."

Fallaux gelooft niet dat mensen geen tijd meer hebben voor een opinieblad, zoals
onderzoek suggereert. "Onzin. Als je de wereld door het prisma van de statistiek
bekijkt, kom je altijd uit bij de grootste gemene deler. Een kleine groep mensen
heeft tijd zat. Of maakt tijd als het belangrijk genoeg is. Het moeten uitgaan,
moeten reizen, de drukte van televisie, kinderen en yoga - daar lijdt maar een
heel beperkt deel van de bevolking aan: mensen die doen alsof ze in New York
wonen in plaats van in Assen. Heel veel andere mensen hebben een rustig bestaan.
Wij schuiven aan bij 'slow journalism', een internationale beweging die een
alternatief biedt voor de krant van de dag. Wij kunnen acht pagina's maken over
de overleden dichter C.O. Jellema, of zonder aanleiding inzoomen op een
subcultuur. Een krant kan dat niet."

Prinses Margarita

HP/De Tijd boekte twee jaar geleden winst met nummers waarin prinses Margarita
en haar echtgenoot vertelden over hun verstoorde relatie met het Koninklijk
Huis, maar de oplage is nu weer gedaald naar het oude niveau. "De crisis in de
journalistiek", zegt hoofdredacteur Henk Steenhuis, "komt doordat een grote
groep mensen is afgehaakt. Die zijn alleen nog maar op zoek naar fun en zijn
naar de beeldcultuur gevlucht. Wat overblijft is wat ik maar de elite noem.
Mensen die zich wel willen laten verplichten, zich willen laten verleiden door
verhalen. Maar die moet je wel kwaliteit bieden, nieuwe feiten. Alleen opinies
zijn niet zo interessant, tenzij afkomstig van een briljante geest, en die zijn
er niet zoveel in Nederland. Zoals W.F. Hermans al zei: meningen kunnen
vervelen, maar feiten nooit."

Journalistiek onderzoek kan heel eenvoudig zijn, zegt Steenhuis. Zijn blad heeft
bijvoorbeeld uitgezocht hoeveel van de dertig topambtenaren van de gemeente
Amsterdam ook echt in Amsterdam wonen. Vijfentwintig van de dertig bleken in
Heemstede of 't Gooi te wonen en hebben dus geen kinderen op school in de
binnenstad.

"Als je nieuwe feiten combineert met een interessante opinie, over onderwerpen
die er toe doen, blijf je verzekerd van lezers", zegt Steenhuis. "Tot zover de
theorie. De praktijk is natuurlijk weerbarstiger. Dan gaat het om tijd en geld
voor journalistiek onderzoek. En je hebt te maken met ongeduldige verslaggevers.
Je ziet overal een strijd om de oplages. De dagbladen hebben het grootste
probleem. Mensen voelden zich verplicht om een krant te lezen, maar nu niet
meer." Tijdschriften hebben daar volgens Steenhuis geen last van. "Een magazine
is een cadeautje. Wij geven onze lezers in dat halve uur de illusie dat ze de
wereld beter begrijpen. We vertellen ze dat ze de laatste roman van Connie
Palmen kunnen overslaan."

Toch maakt HP/De Tijd wel iedere week ruimte voor lange verhalen. "Wij willen
inbreken in dat drukke leven, ook met lange stukken. Een coverstory is meestal
zo'n vijfduizend woorden, maar we hebben ook weleens een verhaal van 23.000
woorden afgedrukt, een portret van Saddam Hussein van de Amerikaanse journalist
Mark Bowden, overgenomen uit het Amerikaanse blad Atlantic Monthly. Dat nummer
heeft goed verkocht in de losse verkoop: 17.000 nummers. Er zijn mensen die zich
blijkbaar niet laten afschrikken door een lang verhaal."

De Groene Amsterdammer lijkt nog het meeste op 'tien verhalen met een nietje
erdoor', een omschrijving van Arendo Joustra over hoe een modern tijdschift er
echt niet meer uit kan zien. De eenvoud van de Groene is deels ingegeven door
geldgebrek. "Maar we onderscheiden ons er nu ook mee. We zijn echt een blad om
te lezen, niet om doorheen te bladeren", zegt hoofdredacteur Hubert Smeets.

De oplage van de Groene is al jaren min of meer stabiel, zij het op een laag
niveau. "In 1980 dachten we bij NRC Handelsblad dat we de slag aan het missen
waren", vertelt Smeets, oud-correspondent en redacteur van NRC Handelsblad. "De
krant was te institutioneel, de opiniebladen waren de winnende groep. Maar de
kranten zijn bijlages gaan maken, zijn het nieuws gaan duiden, hebben een
opiniebijlage gekregen. Sindsdien zijn de oplages van Elsevier en de Groene
overeind gebleven, maar is die van Vrij Nederland gedaald. De Haagse Post en De
Tijd zijn gefuseerd en De Nieuwe Linie en Hervormd Nederland gesneuveld."

Toch is Smeets hoopvol over de toekomst. Een blad, zegt hij, biedt de illusie
dat de wereld erin gevangen is. Dat je de wereld op kunt pakken en mee kunt
nemen. "We zetten eens in de week de wereld even stil. In reactie op het hoge
tempo van de beeldschermen, sluit ik niet uit dat de lezers weer terugkeren naar
het niet-jachtige, het niet-amechtige. Er zijn ruwweg 200.000 Nederlanders die
echt geinteresseerd zijn in politiek en cultuur. Tien procent daarvan zou De
Groene moeten lezen." Bovendien, zegt hij, is politiek weer belangrijker aan het
worden. "Politiek is geen vies woord meer, geen synoniem meer voor
zakkenvullerij. In ieder rapport van het Sociaal en Cultureel Planbureau is te
vinden dat de gemiddelde burger tabak heeft van het geschreeuw en gebrul, van de
mening van de stamtafel. Dat klimaat was er in Rotterdam, is er nu ook in
Amsterdam, maar waait weer voorbij. Het effect kan zijn dat men weer behoefte
krijgt aan reflectie en inzichten in plaats van alleen aan meningen. En dus aan
De Groene. Wij leveren de bouwstenen voor de meningsvorming bij de
koffie-automaat, zowel in Amsterdam bij de Nederlandsche Bank als bij het
toneelgezelschap Moliere in Assen."

De opmars van Fortuyn

Een belangrijke pijler van het succes van Elsevier zijn de duidelijke
standpunten, vindt Arendo Joustra. "Een opinieblad neemt zelf stelling. Kranten
doen dat niet, die hebben geen eigen identiteit. Kranten hebben de opinie
uitbesteed. Er staan steeds verschillende meningen op de opiniepagina. De eigen
commentaren van NRC Handelsblad zijn diffuus, die zoeken de nuance. Terwijl
Elsevier door zijn standpunten herkenbaarder en tastbaarder is. In deze
verwarrende tijden moet je ergens voor staan." Joustra wil de opinies van zijn
blad niet indelen in een links-rechtsspectrum. Elsevier heeft geen ideologie,
geen politieke kleur, maar kiest wel: edge without ideology.

De stellingname van Elsevier concentreert zich op thema's als immigratie en het
milieu. "Lang voor mijn tijd schreef de redactie al dat het misging met de
immigratie in Nederland. Nederland heeft geen behoefte aan laaggeschoolde
immigranten. We laten ze toch hierheen komen en moeten dan toezien dat ze geen
werk kunnen vinden. We schrijven tegen windmolens omdat je die alleen omhoog kan
houden met subsidies. Die strijd hebben we gewonnen, nu de Tweede Kamer een rem
op die subsidies heeft gezet. En we zeggen dat, als je de CO2-uitstoot een
probleem vindt, je dus voor kernenergie moet kiezen."

Klinkt dat als een vrij radicale keuze, in andere opzichten is Elsevier
behoudend. Joustra: "We vinden regelmatig dat er dingen moeten veranderen, maar
natuurlijk willen we andere dingen juist beschermen, bijvoorbeeld de democratie
en de monarchie. Juist in een monarchie kun je, door die stabiele paraplu die er
boven de samenleving hangt, gemakkelijker veranderingen doorvoeren. Is die
monarchie er niet, dan heeft zo'n verandering meteen ook invloed op de
staatsvorm. Niet voor niets is Frankrijk alweer aan zijn vijfde republiek
bezig."

Een enkele keer leiden de stellingnames tot een "onbehaaglijk gevoel" op de
redactie, schrijft Van der List in zijn boek over Elsevier. De opmars van Pim
Fortuyn, die acht jaar een column voor Elsevier had geschreven, kreeg veel
ruimte in het blad. Te veel, volgens sommige redacteuren. "Fortuyn was een
theaterdier dat er vrolijk op los hakte", zegt Joustra. En daar maakte Elsevier
ruimte voor omdat "er onder paars heel veel niet gezegd werd". Toen Fortuyn voor
de politiek koos, moest hij zijn column beeindigen. "Maar we hebben wel een
voorpublicatie van zijn boek De puinhopen van acht jaar paars op de cover gezet.
Dat zou ik nu ook weer doen als ik bijvoorbeeld een voorpublicatie kan krijgen
van een boek van Wouter Bos."

Slippendragers van Beatrix

De opinies van de concurrenten neigen in andere richtingen. "Onze missie is het
verkopen van het idee dat politiek van belang is voor de duurzaamheid van het
leven", zegt Hubert Smeets van De Groene. "Er zit een element van conservatisme
in ons blad als het gaat om de verdediging van de rechtsstaat, de parlementaire
democratie of de representatieve democratie. We moeten in Nederland niet bij
elke opening van De Telegraaf de wet veranderen. Wat dat betreft zetten wij de
hakken in het zand."

HP/De Tijd heeft stokpaardjes als het koningshuis. In de kamer van Steenhuis
hangt als een soort staatsieportret een ingelijste cover over 'De slippendragers
van Beatrix'. "Ja, we zijn republikeins." Maar ook Steenhuis laat zichzelf niet
graag indelen. "We bekijken het van zaak tot zaak. Een van mijn favoriete bladen
is het Franse Le Canard Enchaine. Dat is zo goed omdat het veel opzienbarend
nieuws brengt en omdat het satirisch en vrolijk is. Maar ook omdat het zich
afzet tegen de gevestigde orde, omdat het de heersende meningen tegen het licht
houdt."

De hoofdredacteur noemt HP/De Tijd vrijmoedig. "Miljoenen Nederlanders weten
heel goed wat ze willen en kunnen en zouden veel baat hebben bij meer vrijheid,
meer keuzemogelijkheden. Met minder bureaucratie, minder belasting, minder
herverdeling van middelen. De Tweede Kamer en de Nederlandse politiek - ook
Wouter Bos en Femke Halsema - zijn vooral verschrikkelijk christelijk. De
bekommernis om de armen, om de sociaal zwakkeren, om de minder bedeelden
domineert het debat. Je ziet de partijen elkaar gijzelen, niemand durft daar
afstand van te nemen. Als je daar als auteur of als blad van afwijkt, worden de
mensen boos. Wij hebben bijvoorbeeld vier verhalen nagetrokken van de tv-serie
van de VARA met portretten van 26.000 uitgeprocedeerde asielzoekers. Het bleken
bij elkaar gelogen verhalen te zijn. Daarop kregen we heel veel agressieve
reacties van belanghebbenden uit de asielindustrie. En ook van gewone burgers:
zoiets doe je niet, het is gemeen."

Ook bij Vrij Nederland kan de lezer komend jaar rekenen op meer opinie. Emile
Fallaux kan de meningen van het blad nog niet opsommen, omdat de redactie
daarover nog in discussie is. Maar hij vindt stellingname vanzelfsprekend. "De
krant is slachtoffer van de versimpelde objectiviteitstheorie in de
journalistiek. Door alles te willen neutraliseren, door voor elke voor een tegen
te vinden, heeft de journalist bij de krant zich zelf op de sokkel geplaatst en
zweeft hij boven de partijen. Maar objectiviteit bestaat niet. Als blanke man
uit de middenklasse zie je een supermarkt anders dan als zwarte, alleenstaande
moeder."

Fallaux rekent er op dat meer opinie zal leiden tot meer lezers en noemt daarbij
- hij woonde acht jaar in de Verenigde Staten - het voorbeeld van het
Amerikaanse opieblad The Nation. "Sinds dat weer duidelijke standpunten inneemt
- tegen de regering Bush - is de oplage weer gestegen en is het politiek
invloedrijker geworden. En de messen worden van week tot week scherper."

Arendo Joustra, hoofdredacteur van Elsevier 'Onze lezers willen begeleid worden
bij het uitgeven van hun geld'

Foto Merlijn Doomernik/Hollandse Hoogte

Henk Steenhuis, hoofdredacteur van HP/De Tijd.'

Wij vertellen lezers dat ze de laatste roman van Connie Palmen kunnen overslaan'

Foto Maurice Boyer

Emile Fallaux, hoofdredacteur van Vrij Nederland

'Objectiviteit bestaat niet. Als blanke man uit de middenklasse zie je een
supermarkt anders dan als zwarte, alleenstaande moeder' Foto Vincent Mentzel

Hubert Smeets, hoofdredacteur van de Groene Amsterdammer

'Wij leveren de bouwstenen voor de meningsvorming bij de koffie-automaat' Foto
Merlijn Doomernik/Hollandse Hoogte

LOAD-DATE: October 22, 2005

LANGUAGE: DUTCH

                           © 2005 PCM Uitgevers B.V.

                              20 of 120 DOCUMENTS

                                NRC Handelsblad

                                October 21, 2005

Twee levens, een berendans en veel verdriet ; Andre van der Louw (1933-2005)

BYLINE: DOOR J.M. BIK

SECTION: Binnenland; Pg. 02

LENGTH: 1179 words

DATELINE: DEN HAAG, 21 OKT.


Thuis was de kleur rood. De kleur van de linkervleugel van de PvdA en de VARA.
Vader werkte bij de Haagse melkfabriek De Sierkan en was een actief en
onverzettelijk lid van de transportarbeidersbond. Hij was van harte een kleine
man die, zoals zoon Andre later met een glimlach vertelde, een heel scherp oog
voor de klassevijand had en dus de vriendschap met de schoonouders van zijn
dochter direct beeindigde toen hij bij hen thuis het programmablad TROS-Kompas
op tafel zag liggen.

De eerste helft van het leven van de gisteren overleden Arie Andries (Andre) van
der Louw zou dan ook in het teken van linkse radicaliteit en opstandigheid
staan. Na de mulo, een voorloper van de mavo/havo, en zijn politieke scholing
bij de AJC, de socialistische jongerenbeweging, trad hij bij de gemeente Den
Haag in dienst (1950-1957). Eerst bij het Instituut voor Volksontwikkeling,
daarna bij de Dienst sociale belangen. Volksontwikkeling en sociale belangen,
hij zou er zijn kompasnaald altijd op blijven richten. En op "kommunikaatsie",
zoals dat even later, in de jaren zestig, in het aanstormende Nieuw Links in de
PvdA zou gaan heten. Wat dat betreft zat hij, redacteur en mede-oprichter van
jongerentijdschriften als Twen (later Taboe), Hitweek en Aloha, uitstekend op
zijn plek bij de VARA, waar hij negen jaar redacteur van de VARA-gids en vijf
jaar perschef was (1957-1971). Het kind van die rode melkboer was al aardig
gevorderd.

Nederland was na twintig jaar naoorlogse restauratie snel aan het veranderen en
de PvdA ook. De opbouwperiode-Drees met haar armelijk-zuinige rooms-rode
coalities was voorbij, er viel weer wat te verdelen. En daarover viel weer wat
te strijden. De Nacht van Schmelzer, waarin, oktober 1966, het centrumlinkse
kabinet-Cals was gevallen, had de verhouding tussen de PvdA en de KVP (toen nog
50 zetels in de Tweede Kamer) op scherp gezet. In de PvdA stond bovendien een
generatiewisseling voor de deur, die zich aandiende als Nieuw Links. In het
algemeen bestond die beweging uit jonge intellectuele socialisten die vrij naar
Van Kooten en De Bie de doelstelling "alle oude lullen moeten weg" met elkaar
gemeen hadden.

Wonderlijk genoeg erkenden zij de grote, volkse, stevig besnorde, pijprokende
bijna-autodidact Van der Louw, inmiddels lid van het PvdA-bestuur, allemaal als
hun voorman. Zijn "berendans" (1969) voor de tv-camera's, nadat het de bekwaam
complotterende Nieuw Linksers was gelukt om een meerderheid in het partijbestuur
te krijgen, maakte hem landelijk bekend. En hier en daar ook wel gevreesd en/of
gehaat, bijvoorbeeld in de rechtervleugel van de PvdA, waarvan velen, ouderen
vooral, naar de verontwaardigde afsplitsing DS'70 zouden afzwaaien. In 1971 werd
hij partijvoorzitter, inmiddels had Joop den Uyl als partijleider hem leren
waarderen als een man die weliswaar soms grote woorden sprak maar ook de
kwaliteit en het instinct had om de heftig bewegende PvdA en haar botsende
generaties bijeen te houden. Want, daar kwamen steeds meer geestverwanten en
tegenstanders achter, Van der Louw mocht dan naar uiterlijk en gedrag soms een
woeste revolutionair lijken, in feite was hij een man met een ouderwetse sociale
inslag. De hang naar vriendschappen en onderlinge solidariteit binnen zijn
partij en vriendenkring zou hem trouwens in de tweede helft van zijn leven nog
zuur opbreken.

Die tweede helft begint in 1974, wanneer de inmiddels premier geworden Den Uyl
tegen de zin van zijn coalitiepartners KVP en ARP, en zeer tegen de zin van het
Rotterdamse bedrijfsleven, Van der Louws benoeming tot burgemeester van de
Maasstad doordrukt. Den Uyl had dat goed gezien; na enkele eerste missers, zoals
het deelnemen aan een betoging in de haven, wordt dat burgemeesterschap een
succes, zowel bij de havenbaronnen als de bevolking, die hem op handen draagt.
Wat betekent dat de zoon van die Sierkan-man dan ook steeds meer profiel krijgt
als een mogelijke opvolger van Den Uyl. Hij geeft er intussen blijk van anders,
positiever, te zijn gaan denken over de politie dan in zijn Nieuw Linkse jaren.
En hij zorgt voor een schok in de linkervleugel van de PvdA met een als "rechts"
aangemerkt plan om werkloze jongeren in ruil voor hun uitkering een soort
sociale dienstplicht te laten vervullen. In 1981 weten Den Uyl en andere
partijvrienden hem ervan te overtuigen Rotterdam te verlaten en minister (van
CRM) in het tweede kabinet-Van Agt te worden. Daarbij is hun argument van belang
dat Van der Louw te zijner tijd het beste als minister een gooi naar de
opvolging van Den Uyl kan doen. Acht maanden later al valt het kabinet, de
uitgetreden PvdA-ministers vragen Den Uyl zich op zijn vertrek te beraden en
vragen Van der Louw inderdaad als zijn opvolger. Maar wat blijkt? Het
PvdA-bestuur vindt hem inmiddels te rechts geworden en Den Uyl doet na enig
nadenken wat iedereen al had vermoed: aanblijven als politiek leider. En
wachten, tot 1986, op de komst van Wim Kok als opvolger. Bitter is Van der Louws
terugblik in Vrij Nederland op die episode: "Naarmate mijn populariteit bij de
gewone man steeg, daalde ik in de pikorde in de partij."

Een teleurgestelde Van der Louw leidt daarna als politicus een, zoals hij het
zelf noemt, "ongewis leven". Hij wordt in 1983 voorzitter van de Rijnmondraad
(tot 1986), een lichaam dat provincie moet worden en waar hij dan commissaris
van de koningin zou worden. Maar helaas, mede wegens verzet van Rotterdam, waar
zijn partijgenoot en vroegere vriend Bram Peper burgemeester is geworden, gaat
dat plan niet door. Hij wordt voorzitter van het sectiebestuur betaald voetbal,
dat een paar jaar later wegens fraude van enige leden moet aftreden (1989).

Ook de herkansing die in 1994 volgt, het voorzitterschap van de NOS (tot 1997),
loopt uit op een teleurstelling. De nu alweer lang vergeten oprichting van Sport
7 (het voetbal weg bij de NOS en in plaats daarvan tegen betaling achter de
decoder) ziet hij als een aanval van het betaalde voetbal en het bedrijfsleven
op de NOS en het publiek. En zijn plan om de samenwerkende publieke omroepen en
Endemol samen het gevecht met de commerciele omroepen te laten voeren leidt
schipbreuk wanneer Veronica op de valreep toch tot samenwerking met de
commercielen besluit. In beide gevallen voelt Van der Louw zich verraden als
hoeder van de belangen van het publiek, als pleitbezorger van volksopvoeding, zo
men wil.

De laatste klap komt in 1991 wanneer Van der Louw en enkele vroegere Nieuw
Linkse medestanders bezwaar maken tegen het akkoord van vice-premier en
partijleider Wim Kok met een verlaging van de WAO-uitkering. Op een
partijcongres stelt Kok de machtsvraag en typeert Van der Louw c.s. als een
soortement antipartijgroep. Kok wint.

Uiteindelijk dus zo'n beetje in de hoek gezet als antipartijman. De tweede helft
van Van der Louws leven bracht van alles, niet in de laatste plaats verdriet.
Maar ja, om haar vriendschappen is de rode familie dan ook nooit beroemd
geworden.

Andre van der Louw in 1977 met toenmalig PvdA-leider en premier Joop den Uyl.
(Foto NRC Handelsblad, Vincent Mentzel)

LOAD-DATE: October 21, 2005

LANGUAGE: DUTCH

                           © 2005 PCM Uitgevers B.V.

                              21 of 120 DOCUMENTS

                                NRC Handelsblad

                                October 18, 2005

'Zuid-Korea is een oorlogsmuseum' ; Auteur Hwang Sok-Yong over zijn land

BYLINE: DOOR MARGOT DIJKGRAAF

SECTION: Kunst; Pg. 09

LENGTH: 782 words

DATELINE: AMSTERDAM, 18 OKT.


Korea staat centraal op de Frankfurter Buchmesse, die morgen begint. "Alle goede
mensen zijn er dood."

"Jonge Koreaanse schrijvers hebben geen belangstelling meer voor sociale of
politieke vraagstukken", zegt de Koreaanse auteur Hwang Sok-Yong gelaten. "Ze
zijn opgegroeid als consument, ze vermaken zich, en dan hebben ze geen aandacht
voor wat er in de maatschappij speelt. Wie talent heeft, gaat in de
filmbusiness. Daar zit het geld. Ik word gezien als een obstakel."

Hwang is een van de belangrijkste auteurs uit Korea, het land dat Schwerpunkt is
op de Frankfurter Buchmesse die morgen begint. Hij werd in 1943 in Mantsoerije
geboren, in een gezin dat tot de intelligentsia behoorde. In het midden van de
jaren zestig werd hij opgeroepen voor militaire dienst en naar Vietnam gestuurd.
Hij kwam terecht bij de 'opruimingsdienst' die de bewijzen van moord op de
burgerbevolking liet verdwijnen.

Het was een keerpunt in zijn leven en werk. "Toen ik uit die oorlog kwam, was
mijn adolescentie voorbij. Schreef ik tot dan toe nog naar binnen gericht,
daarna wilde ik me politiek engageren. In een tijd van dictatuur hangt scheppen
altijd samen met de vrijheid van meningsuiting. Iedere kunstenaar is er per
definitie politiek actief."

De roman die onlangs in een Nederlandse vertaling verscheen, Mijnheer Han,
dateert uit 1972 en vertelt het verhaal van een Noordkoreaanse gynaecoloog die
weigert zich te voegen naar de wet van de Communistische Partij. Zo behandelt
hij tijdens de oorlog niet alleen kaderleden, maar ook het gewone volk, waarna
hij voor het vuurpeleton moet verschijnen. Hij ontkomt echter naar Zuid-Korea,
met achterlating van zijn familie, wordt daar van spionage verdacht en valt
alsnog van de ene verschrikking in de andere.

Hwang: "Het verhaal is waargebeurd. Mijnheer Han is mijn oom. Hij was arts. Zijn
leven is exemplarisch voor een hele generatie uit dat milieu. Nog steeds kunnen
de families die in de oorlog zijn verscheurd, niet naar elkaar toe. Aan beide
kanten van de grens hebben mensen verschrikkelijke dingen meegemaakt. Er zijn
maar heel weinig bruikbare oude mensen over in Zuid-Korea: alle goede mensen
zijn in de oorlog omgekomen, weggezuiverd of van armoede gestorven."

In de jaren zeventig en tachtig zette Hwang zich in voor de arbeidersbeweging,
ageerde tegen het militaire regime en schreef tegelijkertijd romans en verhalen.
In 1989 bezocht hij een schrijverscongres in Noord-Korea, waarna hij niet meer
naar het zuiden kon terugkeren. Als balling verbleef hij onder andere vier jaar
in Berlijn, waar hij de val van de Muur meemaakte. "Op dat moment besloot ik
wereldburger te worden."

Toen Hwang uiteindelijk toch naar zijn vaderland terugkeerde, werd hij opgepakt
en voor vier jaar gevangen gezet. "In de gevangenis heb ik geleerd hoe het
dagelijks leven in elkaar zit. Eten, slapen, nietsdoen. Ik had mijn leven lang
het gevaar, het avontuur gezocht. Door mijn intense sociale engagement ben ik
tot twee maal toe mijn vrouw, mijn gezin kwijtgeraakt. Ik had ze verwaarloosd,
ik leefde voor mijn werk. Toen ik uit de gevangenis kwam, was ik rustiger. Ik
heb een nieuwe vrouw ontmoet."

Ook zijn literaire stijl is in de loop der jaren veranderd. "Ik wil mijn
persoonlijke ervaringen samen laten gaan met universele thema's en ook typisch
Koreaanse elementen in mijn werk onderbrengen: eenmans-opera's of sjamanistische
rituelen. Ik behoor tot de schrijversgeneratie van de oorlogskameraden. Ik
probeer de hele ellendige geschiedenis van mijn land - de Japanse kolonisatie,
de dictatuur, de opstanden, die vreselijke tweedeling - een plek te geven. Ik
sta in het heden. Ik zal de geschiedenis ingaan als een auteur van de
opdelingsliteratuur, die zich bezighoudt met het hoe en waarom van de opdeling.
Hereniging tussen Noord en Zuid is absoluut noodzakelijk. Zuid-Korea is nu een
soort museum van de Koude Oorlog, waar je nog leuk kunt kijken naar de
communisten aan de andere kant van de grens. Dat moet absoluut worden opgelost."

Daarbij moeten schrijvers een voortrekkersrol vervullen. "Maar de contacten
tussen Noord- en Zuid-Koreaanse schrijvers verlopen moeizaam. Bij een recent
schrijverscongres in de Noordkoreaanse bergen zat er aan iedere tafel een
Noordkoreaanse commissaris van politie die iedereen observeerde. De auteurs
spraken wel dezelfde taal, maar dachten compleet anders. Europa idealiseer ik
niet, maar het welzijn van de burgers er goed geregeld. De Europese Unie kan als
voorbeeld dienen voor de Zuid-Aziatische gemeenschap."

Hwang Sok-Yong: Mijnheer Han. Vertaald door Remco Breuker en Imke van Gardingen.
Arbeiderspers. 131 blz. Prijs E 15,95

Hwang Sok-Yong (Foto Roger Cremers)

LOAD-DATE: October 18, 2005

LANGUAGE: DUTCH

                           © 2005 PCM Uitgevers B.V.

                              22 of 120 DOCUMENTS

                                NRC Handelsblad

                                October 15, 2005

Webcongres: Kunnen we de spelling niet met rust laten?

SECTION: Opinie & Debat; Pg. 16

LENGTH: 919 words


Na tien jaar wordt er alweer gesleuteld aan de Nederlandse spelling. De
deelnemers aan het Webcongres zijn verdeeld over de vraag of dit wel nodig is.

Het wordt al bijna een 10-jarige traditie van de Nederlandse Taalunie om via het
Groene Boekje en een nieuwe editie van de Dikke Van Dale (later dit jaar)
veranderingen in de spelling van het Nederlands door te voeren. Wekte de
toevoeging van de tussen-n ('pannenkoek') tien jaar geleden veel wrevel, nu
zijn, door aanpassingen daarin, velen echt het spoor bijster. Is het niet beter,
zo luidde deze week de vraag aan het Webcongres, de spelling van onze taal
gedurende een langere periode maar gewoon met rust te laten?

De spellingswijzigingen en aanvullingen in de Nederlandse taal, zoals die deze
week zijn gepresenteerd, kunnen niet op veel bijval rekenen van de leden van het
Webcongres. De helft bleek voorstander te zijn van de stelling dat het
Nederlands hooguit eens in de vijftig jaar mag worden veranderd. Maar bij de
andere helft, de tegenstanders, stemt lang niet iedereen in met de huidige gang
van zaken.

De meeste 'oneens'-stemmers achten de taal te 'levend' om de spelling ervan
slechts elke halve eeuw te herzien. Verder wordt veelvuldig gewezen op de
multiculturele samenleving en de toename van technische termen, die een
frequente herziening van de Nederlandse woordenlijst rechtvaardigen. "Als het
Groene Boekje niet met zijn tijd meegaat, zal het zijn waarde en nut verliezen",
waarschuwt bijvoorbeeld Erik van Bergeijk uit Utrecht.

Andere tegenstanders wijzen op het feit dat te vaak en angstvallig wordt
vastgehouden aan wat geldt als 'correct' Nederlands. "Het nationale dictee
bewijst elk jaar weer dat geen Nederlander, Vlaming of Surinamer erin slaagt om
foutloos te spellen", schrijft Peter Smets te Voorburg. Hij pleit voor het
'periodiek veranderen' en 'fonetischer maken' van het Nederlands. Je moet elk
decennium veranderingen doorvoeren, dunkt ook Philip Wijers uit Heemstede.
"Jammer alleen dat de deskundigen er zelden in slagen de spellingregels voor de
gebruiker logischer en gebruiksvriendelijker te maken", stipt hij daarbij aan.

Diezelfde deskundigen moeten het ook ontgelden in de bijdrage van Frankwin van
Dieren uit Barcelona: "De wijzigingen van nu lijken eerder bezigheidstherapie
voor neerlandici dan een nuttige verrijking van de taal. (...) Terwijl het Duits
maar zelden wijzigingen doorvoert." Met een aantal andere leden van het
Webcongres concludeert Michiel Bontebal uit Amsterdam dat de spelling van het
Nederlands te ingewikkeld is: "De spelling moet eenvoudiger. Schrappen van
anachronistische regeltjes die niemand nog begrijpt. Alleen zo kan de taal door
een brede laag van de bevolking begrepen worden."

"Het is nogal onzinnig dat, zoals sinds begin vorige eeuw het geval was,
gebruikers zich tijdens hun leven vier of meer spellingen moeten eigen maken",
formuleert Alice van Gilst uit Oosterbeek het belangrijkste argument van de
'eens'-stemmers. "Uit alle wijzigingsvoorstellen haal ik zeker niet de motivatie
om de leerbaarheid van het Nederlands voor anderssprekenden te verbeteren",
voegt Wilko Pels uit Amsterdam daaraan toe. J.W. Muller uit Zeist wijst erop dat
taalvernieuwing niet hetzelfde is als spellingsvernieuwing en pleit ervoor
nieuwe woorden toe te voegen maar de spelling van de bestaande woorden onverlet
te laten.

"Italianen en Engelsen hebben als voordeel dat ze ook oude teksten kunnen
lezen", merkt A. Blankert uit Amsterdam op. Voor Nederlanders is een tekst van
zeventig jaar oud al heel vreemd om te lezen. "Zo lang de uitspraak niet extreem
gaat afwijken van de huidige spelling", concludeert hij, "hoeft de huidige
spelling niet meer te worden aangepast." "Ik wil graag kunnen lezen zonder hulp
van een verouderd woordenboek wat er vijftig jaar geleden geschreven werd",
vindt ook Marco Bottaro uit Leiderdorp. Er is nu geen touw meer aan vast te
knopen, stelt Herman Hierbrink uit Sint-Oedenrode vast: "Ik ben gepensioneerd,
maar word te veel lastig gevallen door overijverige mensen die almaar mijn
spelling willen 'verbeteren'." En de 76-jarige Hans Erwich, die al veertig jaar
in de Verenigde Staten woont, herkent zijn eigen taal niet meer in 'Hollandse
kranten' en op 'de Hollandse radio': "Met afgrijzen zie ik en hoor ik dat de
Nederlandse taal verbasterd wordt door onder meer een hoog percentage Engelse
woorden." Hij bepleit dan ook een aanpassing eens per generatie opdat er niet te
veel 'trendy' woorden in het idioom sluipen.

F.W. Hoeksema uit Enschede vindt zelfs dat de spelling 'helemaal niet' meer
gewijzigd mag worden: "Er worden aan een levende taal nieuwe woorden toegevoegd
terwijl oude in onbruik raken. Maar van traditionele taalstructuren en
-constructies blijf je gewoon af. (...) De spelling dient beschermd te worden
tegen spellingshervormers, taalcommissieprofessoren en schijnlogici." "Spelling
is geen academisch proefproject", onderschrijft Erik Hulsman uit Den Haag.
"Bijwerken van de woordenlijst met nieuwe woorden volstaat."

De 'buitenlander' Nigel Lamb uit Den Haag vindt de wijze waarop Nederlanders met
hun taal omgaan 'nogal vreemd' en meent dat de commissie die de nieuwe
woordenlijst samenstelt "geen flauw benul" heeft van de werkelijkheid: "De
gewone man op straat wil een deugdelijk systeem zonder al te veel
uitzonderingen." "De spellingscommissie moet billenkoek krijgen", meent Hans
Leutscher. "BilleNkoek, want op beide billen. Of is dit niet correct?"

Tekening Ruben L. Oppenheimer

LOAD-DATE: October 15, 2005

LANGUAGE: DUTCH

                           © 2005 PCM Uitgevers B.V.

                              23 of 120 DOCUMENTS

                                NRC Handelsblad

                                October 14, 2005

Een land van ditjes en datjes

BYLINE: TITIA KETELAAR

SECTION: Boeken; Pg. 18

LENGTH: 923 words


Teleurstelling en frustratie, geklaag en verbittering. In de vijftien maanden
die de Belgische journalist Rudi Rotthier kriskras door de Verenigde Staten
reist, komt hij maar weinig Amerikanen tegen die een andere emotie laten zien.
Rotthier, werkzaam bij De Morgen en in 2004 winnaar van de Bob den Uyl-prijs
voor de beste Nederlandstalige reisjournalistiek met zijn boek De Koranroute,
sprak busreizigers, bejaarden, immigranten, toeristen: en vrijwel allemaal
mopperen ze, zo blijkt uit Het land dat zichzelf bemint.

Datzelfde beeld komt naar voren in de meest recente peilingen van
onderzoeksbureau Gallup. Vraag een Amerikaan of het goed gaat met zijn land en
ruim de helft antwoordt - sinds halverwege 2002 - 'nee'. Het gaat slecht met de
oorlog in Irak, het gaat slecht met de economie, met de regering, politici in
het algemeen en met de hoge olieprijzen: in die volgorde. De Amerikanen zijn nog
maar op een manier verenigd, en dat is in hun angst en zorgen, zo concludeerde
The Washington Post na de presidentsverkiezingen van 2004.

Rotthier voelt dit haarscherp aan. Maar onder het laagje gemopper en geklaag
schuilt altijd - en dat komt ook uit peilingen naar voren - het optimisme van de
Amerikaan. De gemiddelde Amerikaan ziet zijn eigen leven consequent met
vertrouwen tegemoet, heeft altijd het idee en vooral de hoop dat zijn leven erop
vooruit zal gaan. Tegenslag ligt aan jezelf, niet aan de regering of aan
anderen; je kunt jezelf verbeteren.

Juist dat menselijke, zeer Amerikaanse sentiment, komt bij Rotthier - die in
tegenstelling tot gelijksoortige schrijvers opmerkelijk veel met 'de gewone man'
spreekt - alleen maar tussen de regels door naar voren. In Florida merkt hij
zelfs dat 'zodra de aspiratie is vervuld, je de limieten ervan leert kennen. Het
gezeur van de teleurstelling, het gezeur van de overvloed, het gezeur om de
latte die te veel of te weinig schuim bevat ... .' Het 'bijna tastbare'
optimisme uit zijn nawoord, is niet voelbaar in de rest van het boek.

Rotthier heeft een buitengewoon observatievermogen en een goede pen. Zijn
beschrijvingen van het landschap, de sfeer, de taal en van de verschillen tussen
steden en reizigers zijn scherp en herkenbaar. De zuidelijke tongval omschrijft
hij prachtig: 'Alsof tabakssap permanent en collectief een spraakgebrek heeft
veroorzaakt, met tongen en wangen die rekkelijker zijn geworden dan elders, en
die een fractie van een seconde te lang blijven hangen bij de vorige klank en
nogal wat medeklinkers vergeten, de traagheid van het leven vormgegeven in de
traagheid van de taal, de taal als een orale versie van de Hawaiaanse gitaar.'

Als een echte Europeaan wandelt hij in de brandende zon door steden die niet
voor wandelaars zijn gemaakt, tot verbazing van omstanders. Hij rijdt - met
zowel radiodominees en presentatoren als de conservatief Rush Limbaugh - in een
huurauto door het verlaten landschap en laat zich in Greyhoundbussen en de trein
inspireren door zijn vaak kleurrijke medereizigers.

Jammer genoeg heeft Rotthier nagelaten zijn gesprekspartners net zo indringend
te portretteren als het landschap. Ze krijgen niet meer dan een enkele alinea.
De manager van een motel nabij Los Alamos is daar een voorbeeld van. Rotthier
vraagt haar wat er te beleven valt in het dorp: 'Wel', zegt ze peinzend,
'vanmorgen motregende het en leek een bui tot de mogelijkheden te behoren. Toen
klaarde het op.' En dat was haar verhaal van de dag, vraagt hij. 'Pretty much.'
Dat vraagt om meer. Want wat doet ze daar, verlangt ze naar het bruisende leven
elders of is ze tevreden met haar leven als manager en gebeurt er echt helemaal
niets om haar heen? Maar weg is Rotthier, op naar 'het volgende segment, de
volgende tristesse.' Het is een lange optocht van passanten.

En wat zeggen deze korte portretten over de situatie in de Verenigde Staten?
Rotthier noteert de gesprekken zonder commentaar, en spreekt vervolgens met
hoogleraren, sociologen en andere deskundigen als de Amerikaanse schrijver T.C.
Boyle en de journaliste Barbara Ehrenreich om ze in een context te plaatsen. 'De
wanhoop heeft met de politieke situatie te maken. Mensen worden depri van al het
slechte nieuws', zegt Boyle, waarop Rotthier hem voorlegt dat de rode draad van
Boyles boeken - waarin utopieen altijd eindigen in misere en bloedvergieten -
ook van toepassing is op Amerika onder Bush en ten tijde van oorlog.

Juist door zijn lange reiservaring, vooral door het Midden-Oosten, had je ook
graag willen lezen hoe Rotthier de Verenigde Staten ervaart ten opzichte van de
Arabische wereld. Halverwege licht hij wel een tipje van de sluier op: 'Als ik
elders rondreis, lijken de mensen altijd een soort beknopt verhaal van zichzelf
te hebben, klaar voor de vreemdeling.  ...  In vergelijking is dit veel meer een
land van de ditjes en datjes, allicht ook wel met opsmuk en overdrijving, maar
zonder essentie, zonder bewustzijn van samenhang, zonder pointe.'

Tot die essentie komt Rotthier pas in zijn nawoord. Hij meent dat de Amerikaanse
religiositeit 'anoniem en discreet' is, terwijl in de moslimwereld de
kakofonische en ontroerende lokroepen een stempel op het leven drukken. En hij
ziet dat beide werelden navelstaarderig zijn, niet uitblinkend in
nieuwsgierigheid. Het zijn interessante conclusies, maar losgezongen van de rest
van het boek kunnen ze niet meer - tenzij het boek wordt herlezen - getoetst
worden.

Rudi Rotthier: Het land dat zichzelf bemint. Atlas, 463 blz. E22,50

Utah, Monument Valley

foto Thierry Borredon

LOAD-DATE: October 14, 2005

LANGUAGE: DUTCH

                           © 2005 PCM Uitgevers B.V.

                              24 of 120 DOCUMENTS

                                NRC Handelsblad

                                October 11, 2005

Regenboog blijkt vlekkenpatroon

BYLINE: WOUTER KLOOTWIJK

SECTION: Economie; Pg. 14

LENGTH: 646 words


Bestaat verlangen nog? Hebben kinderen nog wat te dromen? Op de computer
reserveert het meisje een virtuele hotelkamer dat het zelf inricht terwijl haar
broertje oorlog voert. Het is spel en niks kan niet op de computer. Het komt in
het kind haar kop wellicht niet eens meer op nog iets te wensen. Maar vader
droomt maar door. Een echte speelgoedzeppelin, wat zou dat prachtig zijn voor de
kleine.

"Ik reageer omdat ik als Delftenaar mij uitgedaagd voel door uw opmerking of er
niet een miniatuur heteluchtzeppelin kan komen", schrijft een Delftenaar die
voorrekent dat het niet kan. Speelgoed vliegtuigen die echt vliegen en
helikopters heb je die een kleuter vanaf de grond radiografisch besturen kan.

Delftse studenten - het stond in deze krant - bouwden een elektrische libelle
met een cameraatje erin. Een kleine spion in de lucht, ook heel geschikt als
speelgoed. Het deed opeens verlangen naar een stil hetelucht zeppelinetje en ik
vroeg Delft of dat zou kunnen. Nee, zegt Delft.

Met waterstof of helium zijn er wat mogelijkheden. Er zijn op internet
heliumgevulde minizeppelins te koop. Uit Amerika. Heel duur. En volgens een
Bussumse winkelier in echt vliegende tuigen kan een gewone burger in Nederland
moeilijk aan helium komen.

Beter je dromen bijstellen. Een regenboog dan maar. Kun je een regenboog in huis
halen zonder nat te worden?

In de catalogus van het Rotterdamse verzendhuis Arabesk (www.arabesk.nl),
gespecialiseerd in wonderen, staan regenboogmachines onder het hoofdstuk
natuurkunde/optica/licht. Amerikaanse speeltjes, in China gemaakt.

Ze kosten iets minder en iets meer dan 30 euro. Voor een regenboog niet duur. En
je krijgt er iets bij. 'Brings good Chi into your home, according to Feng Shui',
staat op de verpakking.

Vraag aan Google wat goede chi is en sta versteld. Je hebt slechte chi en goede.
Als je maar genoeg goede chi in huis haalt, dan word je oud jong en win je een
prijs in de loterij. Goede chi neemt schadelijke straling op van je computer en
stroomt door je lichaam. Zorg wel dat de deuren in huis altijd dicht zijn anders
gaat de chi ervandoor. Men kan zich ook insmeren met chi. En heb je een winkel,
maak dan een spiegel boven de kassa zodat de goede chi in de la van de kassa
reflecteert. Het verdubbelt de omzet.

Buiten dat heel veelbelovende is het machientje ook al de aanschaf waard om je
kind te kunnen laten zien hoe het werkt. Op stroom uit de zon.

Er zijn er twee. Een enkele en een dubbele en ze werken eender. In een
doorzichtig plastic trommeltje zitten een spoel en een sensationeel klein
elektromotortje. Het motortje drijft tandwieltjes aan; geen versnellings- maar
een vertragingsbak.

Onder het trommeltje hangt een geslepen stuk kristal dat langzaam ronddraait aan
een draadje. Als de zon schijnt. Bovenop het trommeltje staat en zonnepaneeltje.
Dat maakt van licht de elektrische energie voor het motortje. De machine wordt
met een zuignap op een raam geplakt waar zonlicht op valt. Zelfs bij schrale
zon, gedempt door lichte sluierbewolking vangt het machientje voldoende licht om
het kristal (bij de dubbele machine twee kristallen) rond te draaien. Maar bij
volle zon is het effect het grootst. Het kristal strooit het opgevangen zonlicht
in verschillende kleuren door de kamer. Op de vloer, de muren en het plafond.
Disco!

Alleen door de verkeerde naam van het ding moet je even een teleurstellinkje
wegslikken. Het is geen 'rainbowmaker', zoals op de verpakking staat, er
verschijnt helemaal geen regenboog in huis. Het zijn bewegende vlekken van licht
in de kleuren van de regenboog. Had je geen hele regenboog verwacht dan was je
meteen al dik tevreden geweest met het vlekkenmachientje.

Daarom had het geen rainbowmaker maar lichtvlekkenmachine moeten heten.

En wat een hoop goede chi maakt dat ding zeg.

De regenboogmaker die geen regenboog maakt.

LOAD-DATE: October 11, 2005

LANGUAGE: DUTCH

                           © 2005 PCM Uitgevers B.V.

                              25 of 120 DOCUMENTS

                                NRC Handelsblad

                                October 10, 2005

Hij begrijpt de gewone man ; Karel van Doodewaerd mengt vermaak met informatie
bij de TROS

BYLINE: DOOR REMMELT OTTEN

SECTION: Binnenland; Pg. 02

LENGTH: 2036 words


Karel van Doodewaerd vecht dezer dagen voor de TROS.

Het bestaansrecht van de omroep staat ter discussie omdat die volksvermaak
biedt, net als de commerciele zenders. Maar "juist door de TROS-programma's
kijken die mensen nog naar het Journaal".

Kom niet aan de TROS, dan wordt hij boos. Als collega's in een omroepoverleg wat
denigrerend doen over een amusementsprogramma van 'de grootste familie van
Nederland', wordt Karel van Doodewaerd vinnig. "Dan gaat hij blazen", vertelt
Cees Vis, lid van de raad van bestuur van de Publieke Omroep. Ja, de TROS maakt
televisie voor de gewone mensen, niet voor de Amsterdamse grachtengordel. Maar
waarom zou je geen gewone dingen mogen doen? Waarom zou je niet televisie maken
waar veel mensen graag naar kijken?

"Want Karel gaat oprecht voor kwaliteit, net als Joop van den Ende", zegt Vis.
"Mensen denken soms dat het bij die mannen een spel is, maar dat is niet zo.
Daarom zit er altijd zoveel emotie in hun verhalen. Karel zoekt naar het gewone,
maar nooit naar het ordinaire."

Karel van Doodewaerd is de TROS, zeggen mensen uit zijn omgeving. Al meer dan
twaalf jaar voorzitter. Een vaderlijke familieman. Aimabel en gezellig,
emotioneel en pragmatisch. Hij is ook een van de sleutelfiguren in het debat
over de toekomst van de publieke omroep. De vraag is simpel: moet de publieke
televisie, betaald uit belastinggeld, alleen bieden wat de 'markt' met RTL, SBS
en Talpa niet biedt - nieuws, opinie en debat, educatie en cultuur - of ook
gewoon amusement?

"Het volk laat zich hooguit een beetje verheffen", zegt Van Doodewaerd. "En dan
verpakt in een suikerlaag." Hij is trots op de kijkcijfers van programma's als
Radar, een soort consumentenbondprogramma, en Vermist, waarin Jaap Jongbloed op
zoek gaat naar vermiste mensen. Bij de TV Show van Ivo Niehe zit een hoerenmadam
uit Parijs, maar ook de violist Jaap van Zweden. Het is verantwoord edutainment
- informatie verpakt als amusement.

De TROS bereikt met die programma's mensen die de andere omroepen niet bereiken.
In sociologisch jargon: de maatschappelijk teleurgestelden, mensen die graag
goed willen doen, maar die teleurgesteld zijn in de politiek. Het gaat om 18
procent van Nederland. "Als je die overlaat aan de commercielen, heeft de
publieke omroep echt een probleem", zegt Joop Daalmeijer, voormalig
netcoordinator van Nederland 2. "Juist door TROS-programma's als Vermist, kijken
die mensen nog naar het Journaal en Twee Vandaag. Dat beseft Van Doodewaerd heel
goed, maar hij krijgt er nooit een schouderklopje voor. Hij heeft vijf jaar lang
met de TROS vijf miljoen gulden per jaar bijgedragen aan de voetbalrechten omdat
de NOS niet genoeg geld had. Hij vond dat belangrijk voor de positie van de
publieke omroep. Maar hij krijgt geen applaus."

Van Doodewaerd is een echte marketing-man, zegt oud-tv-producent Ruud Koornstra
van IDTV, maar een van die zeldzame marketingmannen die echt in hun product
geloven. En als zijn omroep in zijn bestaan wordt bedreigd, zoals nu door de
plannen van het kabinet die vandaag in de Tweede Kamer worden besproken, gaat
hij "oorlog voeren", zegt Koornstra.

Dan praat Van Doodewaerd met John de Mol of hij de tweede zender van Talpa mag
maken - een plan dat afketste omdat een commerciele omroep een zender met
twintig man kan vullen (inkoop van buitenlandse series en extern geproduceerde
programma's), terwijl de TROS meer dan tweehonderd medewerkers heeft. Of wil hij
samen met de rode vrienden van de VARA, de enige andere publieke omroep die het
'gewone' volk kan bereiken, een publiek-private zender maken naar het voorbeeld
van het Britse Channel 4. Een misschien wel heel goed plan, dat in Hilversum
niet serieus werd genomen omdat het van Van Doodewaerd komt. 'Karel gaat weer
eens weg', roepen de andere publieke omroepbazen dan. En ze citeren Hotel
California van The Eagles: Je kan altijd uitchecken, maar vertrekken kan niet.

De TROS-voorzitter kent de gewone mensen. Van Doodewaerd (58) is geboren en
getogen in Rotterdam. Zijn grootvader had een Sperwer-kruidenierswinkel in
Rotterdam-West, waar de klanten ook op zondag wel eens op het raam tikten voor
een kratje bier en de Opel Rekord om de hoek stond geparkeerd omdat de klanten
anders zouden denken dat hij te veel verdiende. Zijn vader werd Mister Biotex.
Hij werkte bij de zeepfabriek De Driehoek, ontdekte in Zwitserland een
biologisch waspoeder dat bloedvlekken opvrat - "een wondermiddel", constateerde
moeder Van Doodewaerd - en maakte daar een groot succes van. Op zaterdagochtend
mocht Karel mee naar kantoor waar zijn vader in een rollenspel zijn verkopers
trainde. Hij strooide het poeder in de hand van de 'winkelier'. Zodat die niet
weg kon lopen en wel moest luisteren, want een winkelier zou dat poeder nooit in
zijn eigen winkel op de grond gooien.

Soms mocht Karel in de zomervakantie mee naar het reclamebureau in Amsterdam.
Wat een mooi, vrolijk vak: naar tekeningen kijken en teksten maken. En dan een
kroket eten bij Van Dobben, of als zijn vader een mooie opdracht had gegeven,
gebakken schol bij Schiller. Op de terugweg reden ze langs de Vecht, langs
Nijenrode, en in Rotterdam langs het hoofdkantoor van Unilever in de
Rochussenstraat. "Eerst naar Nijenrode en dan daarheen", zei zijn vader. "Daar
zitten de mensen die de marketing hebben uitgevonden."

Karel bleef 22 jaar bij Lintas, het eigen reclamebureau van Unilever, met onder
meer de verantwoordelijkheid voor de internationale campagnes van Becel. In
Nederland liet het tv-spotje een man zien die de trap nam in plaats van de lift,
die stopte met roken en ging tennissen, die Becel gebruikte in plaats van
roomboter. En dat idee dan vertalen naar tv-spotjes voor Brazilie of Spanje.

"Karel kon dat goed, die internationale contacten", vertelt Lintas-collega en
vriend Bas Schippers, "juist omdat hij zo openhartig is en altijd probeert het
aardige van mensen te ontdekken. Hij is zelf zo aardig, dat je daar gewoon geen
misbruik van durft te maken."

Pas toen Lintas was verkocht aan een groot Amerikaans reclamebureau, en
Nederland soms wel een bijkantoor leek van Hamburg en Parijs, stapte Van
Doodewaerd op een bevriende headhunter af. Hij zou de internationale divisie van
de SPAR-winkels gaan leiden, had nog niet getekend, maar kwam wel al een
vliegticket halen voor een supermarktcongres in Dublin, en hoorde daar over de
gang roepen: "Zeg, hebben we al een voorzitter voor de TROS, of is dat nog een
probleem?" Van Doodewaerd kende de tv-wereld via de start van RTL4 begin jaren
negentig, toen zijn klant Unilever in ruil voor reclamezendtijd complete
programma's leverde als Rad van Fortuin.

Van Doodewaerd is niet alleen voorzitter van de Vereniging de TROS, met 450.000
leden, maar ook voorzitter van de directie van de omroep, een bedrijf met een
omzet van 82 miljoen euro. Hij maakte van de TROS misschien wel het sterkste en
meest consistente merk in Hilversum. Zijn eigen verklaring is dat de TROS
luistert naar zijn kijkers, naar de burgers, naar de consument. "Hij wees in het
buitenland altijd de Nederlanders aan", vertelt Lintas-collega Schippers. "Met
een korte broek en bruine sokken eronder. Niet omdat hij om ze moest lachen,
maar gewoon omdat hij ze herkende, zich met hen identificeerde. Hij had er bij
wijze van spreken zelf ook zo bij kunnen lopen."

Terwijl ze in Den Haag over de omroep alleen advies vragen aan bankiers,
hoogleraren, consultants en mensen uit de Hilversumse televisiewereld zelf,
trekt de TROS permanent het land in. Van Doodewaerd praat 25 avonden per jaar
met zijn leden over de programma's. Dan vertrekt hij om half vijf uit Hilversum
en rijdt hij naar een zaaltje in het Van der Valk hotel in Assen of Arnhem, naar
het Novotel in Eindhoven of het Mercure in Dordrecht. Daar praat hij tot half
elf, elf uur met een politierechercheur, de eigenaar van een bloemenwinkel, een
vrouw die in een brillenwinkel werkt en een ondernemer.

"Hij luistert heel goed", vertelt Joost de Grave uit het Friese Winsum, een
manager uit de autosector die met pre-pensioen is en al dertig jaar TROS-lid is.
"En hij heeft nooit haast. Hij drinkt na afloop altijd nog een glaasje mee,
terwijl hij dan toch nog terug moet naar Hilversum. De TROS-leden kunnen heel
kritisch zijn. De Grave vertelde op de laatste bijeenkomst in Assen dat hij niet
gelukkig was geweest met de TROS-programma's over Andre Hazes. "Integer gemaakt,
maar ook langdradig. En Rachels (de weduwe, red.) hang naar publiciteit was
onevenredig belastend voor de kinderen." Van Doodewaerd zorgt dat die kritiek in
Hilversum verder wordt besproken.

Want je moet nooit vergeten van wie je het brood eet, voor wie je televisie
maakt. Op zijn briefpapier staat zijn levensmotto: Fly with the eagles, scratch
with the chickens. Hij heeft als TROS-voorzitter de kroonprins mogen rondleiden,
hij mag in debat met de staatssecretaris over de toekomst van de publieke
omroep, hij gaat naar gala's en premieres. Maar hij wil ook met de kippen over
de grond scharrelen omdat die weten waar de wormen zitten.

Met Van Doodewaerd aan het roer, en zijn voormalige tv-directeur Huib Boermans
aan zijn zijde, is de TROS een ondernemende omroep geworden. De TROS-vereniging
bindt zijn leden met reizen naar Curacao, inclusief een groot Nederlandstalig
muziekfestival en een bijbehorende tv-registratie; met reisjes langs de Rijn of
met tv-kok Lonny naar Bali. Maar de TROS nam bijvoorbeeld ook een belang van 23
procent in het productiebedrijf van Ivo Niehe. En een belang in het
internetbedrijf World Online van Nina Brink. De TROS verkocht zijn aandelen bij
de beursgang van World Online en verdiende daar aardig aan. Op de werkkamer van
Van Doodewaerd hangt het bankafschrift van de overboeking: 61.715.736,37 gulden.

"Van Doodewaerd en Boermans weten heel goed hoe ze geld moeten verdienen",
vertelt Inge Brakman, die er namens het Commissariaat van de Media op let of de
omroepen zich aan de wet houden. "Maar dat is niet het doel op zichzelf. Ze doen
het voor de continuiteit van de vereniging en de omroep. Daarom is het voor ons
een leuke club, want je moet ze wel goed in de gaten houden. Wij stellen de
grenzen aan hun ondernemerschap, maar het prettige van Karel is dat hij nooit
met dure advocaten langskomt, maar heel pragmatisch is. Mag het niet, dan wil
hij vooral weten wat er wel mag, en wil hij graag een overgangstermijn om het te
kunnen regelen."

Van Doodewaerd vecht dezer dagen voor "merk, werk en vereniging" en vreest voor
een neergaande spiraal als de omroepplannen van het kabinet doorgaan. Hij moet
nu al 48 mensen ontslaan, bijna 20 procent van het totaal, en heeft de vakbonden
en de ondernemingsraad nog niet kunnen overtuigen van de noodzaak. Maar als de
kabinetsplannen doorgaan daalt de inkomstenstroom uit de subsidiepot van 40
miljoen euro per jaar tot 13 miljoen euro per jaar, terwijl de omroepen niet
veel meer ruimte krijgen om zelf geld bij te verdienen. De TROS wil op het
publieke net graag programma's blijven maken die de mensen binden. De TROS wil
graag opnieuw een belang in een productiebedrijf nemen. En de TROS wil daarnaast
zendtijd kunnen inkopen bij commerciele kanalen, zoals de makelaar Harry Mens
elke zondagochtend zendtijd koopt bij RTL5 en daar zijn eigen praatprogramma
Business Class op uitbaat. "Karel blijft altijd optimistisch", zegt Cees Vis.
"Hij is altijd bezig met vernieuwing. Als je een uurtje met hem praat, heb je
een waaier aan nieuwe ideeen."

Curriculum vitae

Karel van Doodewaerd is in juli 1947 geboren in Rotterdam. Hij is getrouwd en
heeft twee zonen en een dochter.

1965 diploma HBS-A, in Rotterdam

1965-1967 opleiding aan Nijenrode

1970-1993 reclamebureau Lintas, waarvan:

1984-1985 general manager Lintas Singapore

1988-1993 algemeen directeur Lintas Nederland

1993-heden voorzitter vereniging TROS en voorzitter directie TROS

Nevenfuncties, onder meer: bestuurslid Fonds slachtofferhulp, lid raad van
advies Stichting Child Care, lid raad van advies Stichting weeshuis Sri Lanka,
lid raad van advies Stichting Koninklijke Nederlandse vereniging Onze
Luchtmacht.

Karel van Doodewaerd bezoekt om de week TROS-leden. (Foto NRC Handelsblad,
Maurice Boyer)

LOAD-DATE: October 10, 2005

LANGUAGE: DUTCH

                           © 2005 PCM Uitgevers B.V.

                              26 of 120 DOCUMENTS

                                NRC Handelsblad

                                October 8, 2005

EEN PROFEET IN SPIJKERBROEK OP WITTE GYMSCHOENEN ; Voetbalkoning wil president
van Liberia worden

BYLINE: PAULINE BAX

SECTION: Zaterdags Bijvoegsel; Pg. 36

LENGTH: 2749 words


Tien jaar geleden werd Liberiaan George Weah uitgeroepen tot de beste voetballer
van de wereld. Volgende week is hij kandidaat in de eerste
presidentsverkiezingen in zijn land sinds de burgeroorlog. Portret van een
self-made man met hart voor zijn volk.

Een hete middag. De donkergrijze Hummer van King George scheurt door het centrum
van Monrovia, een serie jeeps met knipperende alarmlichten erachteraan. In het
Samuel K. Doe-voetbalstadion houdt een van George's tegenstanders in de
presidentsverkiezingen van volgende week dinsdag een toespraak voor duizenden
aanhangers. Op de markt naast het stadion is het minstens zo druk. Jongens duwen
kruiwagens gevuld met schriften, zeep of kokosnoten voor zich uit. Vrouwen
verkopen symmetrisch gerangschikte bergjes verse peper en gele aubergines zo
klein als een mandarijn.

Zodra de Hummer halt houdt en de menigte beseft wat er te gebeuren staat, houdt
iedereen op met wat hij aan het doen was. Kinderen rennen gillend naar het
marktplein. Teenslippers vallen in de modder als jongens zich razendsnel omhoog
hijsen op de stenen omheiningen. Een kluwende mensenmassa perst zich als een man
door een smalle steeg.

Het is alsof Jezus in eigen persoon uit de hemel is neergedaald. Een profeet in
spijkerbroek op witte gymschoenen. Zweet gutst over zijn zwarte, kaalgeschoren
schedel als hij de microfoon grijpt en de menigte begint toe te spreken. Zijn
vinger priemt, zijn donkere ogen schieten vuur. De toespraak duurt een minuut of
twintig. Er wordt water, elektriciteit en gratis onderwijs beloofd, maar de
goede vrienden uit het getto, zoals King George zijn toehoorders noemt, hebben
aan een boodschap genoeg: I am your future. I am your destiny. I am your choice.

Eliteclubs

Wie is George Manneh Opong Weah? Het buitenland kent hem als de beste voetballer
die Afrika ooit heeft voortgebracht. Als een topscorer die eliteclubs als Paris
St. Germain en AC Milan aan landstitels hielp, en Monaco en Chelsea aan de
nationale beker. En als een gedreven pleitbezorger van het lot van kinderen in
arme landen, met wie hij geregeld een balletje trapte als goodwill-ambassadeur
van UNICEF. Voetbalfans kennen hem als de man die in een jaar, in 1995, driemaal
werd uitgeroepen tot beste voetballer. Van Europa, van Afrika, en van de hele
wereld. Uit eigen zak betaalde hij twee miljoen dollar om het nationale elftal
van Liberia op de been te houden.

Zijn voorbeeldige carriere heeft hem in het door corruptie en burgeroorlog
verwoeste Liberia, zijn geboorteland, allerlei bijnamen en aanspreektitels
opgeleverd. Zijn entourage noemt hem eerbiedig 'de ambassadeur'. Zijn aanhangers
zingen hem toe als 'Manneh'. De man van de straat zegt kortweg 'Opong', naar een
geliefde Ghanese voetballer die hem in een schitterende loopbaan voorging.

Zelf zag George het liefst 'King' voor zijn naam. Tot uit de laaiend
enthousiaste respons op zijn verkiezingscampagne bleek dat zijn ambitie om de
nieuwe president van Liberia te worden misschien niet te hoog gegrepen was.
Sindsdien heeft de Hummer een kentekenplaat met de tekst: 'the 23-rd
president-in-waiting. George Weah is de populairste man van Liberia.

Aanstaande dinsdag gaat Liberia naar de stembus. Iets minder dan de helft van de
Liberianen is van plan op 11 oktober een stem uit te brengen. Ruim 1,2 miljoen
mensen hebben een stemkaart ontvangen, op een bevolking van drie miljoen. Ze
moeten een nieuw parlement kiezen, een senaat, en een nieuwe president. De
laatste presidentsverkiezingen, acht jaar geleden, verliepen volgens
internationale waarnemers correct, hoewel het ontoegankelijke en als achterlijk
beschouwde platteland min of meer werd overgeslagen bij het inrichten van de
stembureaus. De Liberianen hadden de keuze tussen een oudgediende in de
landelijke politiek, de voormalige minister van Financien Ellen Sirleaf-Johnson,
en de uit een Amerikaanse gevangenis ontsnapte rebellenleider Charles Taylor. De
op macht en diamanten beluste Taylor had het toch al zwakke Liberia met een
wrede bush-oorlog op de knieen gedwongen. In ruil voor stemmen spiegelde hij het
uitgeputte volk een periode van vrede voor. De huiveringwekkende slogan die zijn
jonge supporters zongen, staat veel Liberianen in het geheugen gegrift. 'He
killed my pa; he killed my ma; I'll vote for him.' Het was niet eens ironisch
bedoeld. De onderliggende belofte was dat het bloedvergieten ophield als Taylor
op legitieme wijze het presidentiele paleis zou kunnen betrekken. Taylor kreeg
een overweldigende meerderheid van de stemmen en maakte het zich gemakkelijk in
de Executive Mansion.

De plundering van het land en de schendingen van de mensenrechten gingen echter
gewoon door. Liberia werd de paria van de internationale gemeenschap, een
mislukte staat, een melaatse plek op de wereldkaart waar alleen opportunistische
zakenlui van het meest louche soort zich nog thuisvoelden, als vliegen op een
lijk. Pas toen twee door naburige West-Afrikaanse regimes gesteunde
rebellenbewegingen de krachten bundelden om de gangsterpresident te verjagen,
kreeg het Westen weer schoorvoetend belangstelling voor Liberia. Onder grote
internationale druk vertrok Taylor in 2003 in ballingschap naar Nigeria.
Afgesproken werd dat de overgangsregering die het land de afgelopen twee jaar
heeft bestuurd, zich niet verkiesbaar kon stellen.

Schone handen

Alle Liberianen hopen dat de verkiezingen een nieuw begin zullen betekenen, het
begin van een eerlijkere verdeling van de welvaart. In dit kleine land, dat
bovendien jarenlang geisoleerd is geweest, moet je met een vergrootglas zoeken
naar politici die nooit de een of andere schimmige deal hebben gesloten. Die
nooit iets met de corrupte praktijken van eerdere regimes te maken hebben gehad.
Niemand heeft schone handen, beweert een onlangs teruggekeerde Liberiaanse
investeerder.

Het is een kwestie van gradaties. George Weah moet het opnemen tegen een
67-jarige oma, twee in Amerika geschoolde bedrijfsadvocaten, de stiefzoon van
een voormalige president, een tenniskampioen in ruste die onlangs geschorst werd
van zijn managementspositie wegens het verduisteren van geld, een vrouw die
beweert dat God haar influisterde zich kandidaat te stellen, een
ex-rebellenleider, en nog veertien andere kandidaten.

George Weah is de enige met een smetteloos CV. Buiten de sport heeft hij geen
enkele bestuurservaring. Zijn allereerste politieke uitspraak kwam hem duur te
staan. In 1996 liet hij zich tegen een Amerikaanse krant ontvallen dat de VN
moest ingrijpen in Liberia. Handlangers van Charles Taylor staken daarop zijn
huis in brand en verkrachtten twee nichten. Naar verluidt werd hij vorig jaar
'door het volk' gevraagd zich aan te melden als presidentskandidaat. Zijn
partij, Congress voor Democratic Change (CDC), werd pas een aantal maanden
geleden opgericht. Voor de vorm. CDC heeft een program vol platitudes. Het is
'the peoples party'.

Een voetballer kan geen president worden, zeggen zijn tegenstanders. En ze
wijzen erop dat Weah niet eens de middelbare school heeft afgemaakt. Een vriend
van hem, een journalist die niet met zijn naam in de krant wil, is milder. "Ik
mag hem heel graag, maar als ik zeg dat hij geen president moet worden, wordt
hij boos." Maar voor zijn fans symboliseert George Weah de breuk met het
verleden waar ze zo naar verlangen. De 39-jarige voetballegende is een self-made
man met een hart voor zijn volk. "Wat betekent dat, een opleiding? De
intelligentsia hebben nooit iets voor dit land gedaan", zegt Louise D. Karmor,
een vrouw die op een stoel zit voor Weahs partijkantoor. De vrouwen om haar heen
murmelen instemmend. "Eerst begonnen ze te vechten en daarna lieten ze ons
stikken. George gaat ervoor zorgen dat de Liberianen iets van hun leven kunnen
maken", zegt Karmor. Ze zwaait theatraal met haar armen en verheft haar stem,
zodat iedereen het kan horen. Dit is de eerste keer dat ik ga stemmen. "Al ga ik
morgen dood, dan nog stem ik voor George Weah. Vanuit het graf!"

Invincible Eleven

George Weah is getrouwd met een Jamaicaanse en heeft drie kinderen. Hij werd
opgevoed door zijn oma. Zijn ouders gingen uit elkaar toen hij een kind was; het
is niet duidelijk of hij zijn vader ooit heeft gekend. 'Alle minuten en seconden
en uren van mijn carriere, mijn hele leven heb ik opgedragen aan mijn
grootmoeder', zei hij vier jaar geleden tegen het Amerikaanse blad Sports
Illustrated. George groeide op in de straatarme Monroviaanse wijk Bushrod
Island, een van roestige golfplaten aan elkaar hangende volksbuurt die gedurende
het regenseizoen in een moeras verandert.

De jongetjes in de wijk weten precies waar George vroeger voetbalde. "Kijk",
wijst een ventje, en hij gebaart naar een zanderige steeg. Op een muur staat in
onhandige rode letters 'Hey You! Fuck You! Dont Pepe Here!' gekalkt. Hier niet
pissen alsjeblieft. Het jongetje neemt me mee naar de achterliggende wijk via
een modderpad dat overgaat in een houten loopbrug. Twee verticale planken over
het moeras, een wankel pad van zeker een kilometer lang. Hierlangs tillen de
vrouwen hun jerrycans als ze aan de hoofdweg water gaan halen. De bewoners doen
hun behoefte direct in de lagune. Alleen de rijken aan de andere kant van de
stad hebben toiletpotten.

De slijterij van Joe Senneh lokaal gebrouwen gin, 70 procent alcohol kijkt uit
over het voetbalveld van de Young Survivors, de club die de toen 15-jarige
George ontdekte. Het veld werd begin jaren tachtig aangelegd door president
Samuel Doe, die ondanks zijn dictatoriale bewind nog steeds geliefd is bij de
laagste klasse. Doe was de eerste echt zwarte leider van Liberia. Hij greep de
macht nadat het land eeuwenlang bestuurd was door afstammelingen van
teruggekeerde oud-slaven. Zij vormden een elite van halfbloeden die zich ver
verheven voelden boven de 'inheemse' Liberianen. Volksjongen George is ook een
autochtoon, en de bewoners van Bushrod Island weten daarom zeker dat hij wegen
en scholen zal bouwen voor zijn broeders. Joe Senneh bidt iedere dag voor Weah.
"Ik geloof dat God deze jongen heeft uitverkoren om ons land te leiden", zegt
hij. "Koning David is tenslotte ook nooit naar school geweest."

Op de gammele loopbrug dromt binnen een mum van tijd een grote groep
voorbijgangers samen. Alle jongens kennen Weahs voetbalcarriere uit het hoofd.
Na de Young Survivors kwam hij bij Liberia's topclub Invincible Eleven terecht.
Daar trok zijn talent de aandacht van de coach van de Kameroenese ploeg Tonnerre
de Yaounde. Kort nadat Tonnerre in 1988 landskampioen was geworden, tekende Weah
een contract met AS Monaco. De jonge George hield het meest van basketbal, maar
voetbal stelde hem in staat aan de armoede van Bushrod Island te ontsnappen. Een
broodmagere man met een paraplu steekt verlegen een vinger op. Mag hij ook iets
zeggen? "Ik heb met hem in de Young Survivors gespeeld", zegt Theophilus Nelson,
een fortuinlijk man, want hij heeft een parttime baan. "Ik deed toen ook aan
breakdancen. George ging nooit naar nachtclubs, hij dronk niet, hij
concentreerde zich volledig op sport. George zei altijd: voetbal is muziek. En
dan pakte hij de bal en liet hem dansen op zijn voet. Het is een integere man."

Hebzucht is goed

Een probleem is dat George een bloedhekel heeft aan interviews. De buitenlandse
journalisten die al vijf dagen proberen hem voor hun camera te krijgen, zitten
nog steeds voor een gesloten deur. Voor de met prikkeldraad beveiligde poort van
Weah's residentie, een lage woning met een zwembad en een basketbalterrein,
wacht het gewone volk. Sommige vrouwen komen vragen of George het schoolgeld van
hun kinderen wil betalen. Want ook dat doet hij. De druk op King George is
enorm: iedereen wil met hem praten. "Geen probleem", had zijn
vice-campagneleider Bill Martin me eerder die week joviaal beloofd. "Ik regel
wel een interview voor je."

Martin was in eigen persoon naar de kroeg gekomen om de vragen door te spreken,
maar toen de flesjes Heineken op tafel kwamen, begon hij al snel te fantaseren
over de prachtige zakendeals die in het verschiet lagen. Hij had niet voor niets
zijn goedbetaalde baan als investment banker in Amerika opgezegd. Net als al die
andere uit het buitenland teruggekeerde Liberianen die als aasgieren boven de
presidentskandidaten cirkelen. Martin wreef zich genoeglijk in zijn handen bij
de gedachte dat hij straks voorzitter van de National Investment Commission zou
worden. "Dan bel ik mijn vrienden in Amerika en zeg ik, listen man, Bill aan de
lijn. Luister, ik heb hier een heel land voor jullie. Kom kijken en vertel me
maar wat je wilt doen."

Hij gaf grif toe dat George weinig verstand had van economie. "Maar George Bush
heeft ook de ballen verstand van kernraketten. Het gaat erom dat een president
de juiste beslissing kan nemen. Een knoop kan doorhakken. Liberia is de natte
droom van elke buitenlandse investeerder", riep Martin. Hout, ijzererts,
diamanten, palmolie, petroleum, de opbrengsten van de haven: de rijkdommen
liggen voor het oprapen. Wij zijn hier natuurlijk allemaal om geld te
verdienen", aldus Bill Martin, die onder het motto 'hebzucht is goed' opereert.
Ha, zei hij uitgelaten, laat het hem maar lekker regelen als George Weah tot
president wordt gekozen. "De Amerikanen zijn gek op George. They love this
popular hero underdog thing."

Norse tante

Toch kan zelfs de voorzitter-in-spe van de National Investment Commission niet
zomaar een gesprek loskrijgen. Pas wanneer de buitenlandse journalisten zo
wanhopig zijn geworden dat zij Weah's woordvoerster, een norse tante,
afwisselend met smeekbedes en dreigementen hebben belaagd, zwaait op een
druilerige morgen heel even de voordeur open. Terwijl kennissen en vrienden in
de hal biljart staan te spelen, werkt George zich op een zwarte leren bank door
een reeks vraaggesprekken heen. Hij maakt een gespannen indruk. Hij lacht geen
enkele keer, maar schakelt wel moeiteloos over op Frans en Italiaans als dat van
hem gevraagd wordt. "De mensen die op mij gaan stemmen, hebben genoeg van de
retoriek van de politieke klasse", zegt George. "Voor de eerste keer in de
geschiedenis is er een jonge man opgestaan die de belangen van het volk ter
harte neemt. Ik denk dat ik van Liberia een vreedzaam en democratisch land kan
maken, want iedere Liberiaan beschouwt mij als een zoon." Hij spreekt van
wederopbouw en solidariteit, van hoop en vertrouwen.

Hoe nietszeggend sommige van zijn antwoorden ook zijn, het is moeilijk om
sceptisch te blijven. Zijn bijna jongensachtige idealisme klinkt oprecht en
welgemeend. Op de vraag wat hem, een voormalig profvoetballer, geschikt maakt
voor de baan van president, leunt George bedachtzaam naar voren. Hij vouwt zijn
handen. De camera's snorren. De journalisten spitsen de oren. Een minuscule
glimlach breekt door op zijn knappe, gesloten gezicht. "Voetbal was mijn
passie", zegt George. "Voetbal heeft mijn leven veranderd. Dankzij voetbal heb
ik respect, liefde en waardigheid gekregen. Ik schaam me niet voor mijn
voetbalcarriere. Ik was een professional en ik speelde met discipline. Als ik
president word, kan ik de regering discipline en een professionele houding
bijbrengen. Ik ben tegen corruptie: iemand die corrupt is, zal ik meteen
ontslaan. En verder moeten we natuurlijk gewoon heel hard gaan werken."

De norse persdame neemt de teugels weer in handen. Iedereen moet de kamer uit.
"Bedankt voor jullie aanwezigheid", zegt George nog, voordat hij de zoveelste
vergadering ingaat. Bij de mensen die op Weah's compound rondhangen staat een
kleine man die George ook graag de hand wil schudden. Hij komt net terug uit New
York, waar hij 25 jaar voor de gemeente heeft gewerkt. Zijn broer is een bekende
rebellenleider die tegen Taylor heeft gevochten. Hij kent George uit de tijd dat
de sportheld in Queens woonde. "Onder zijn eigen mensen, in het getto. Dat is
George", zegt hij. Hij spreekt met respect en sympathie over George, maar buiten
gehoorsafstand van de lijfwachten wil hij het volgende toch even kwijt: "George
bedoelt het goed, maar hij heeft te veel sjacheraars om zich heen. Ik vraag me
af of hij de aangewezen persoon is om het land van de grond af aan op te
bouwen."

I am your future

I am your destiny

I am your choice

Een affiche met een geschilderd portret van Weah in de Liberiaanse hoofdstad
Monrovia, aan de vooravond van de presidentsverkiezingen. Foto AFP/Alexandre
Grosbois

De populairste man van Liberia tijdens een voetbalwedstrijdje met mannen en
jongens. Foto AFP

LOAD-DATE: October 8, 2005

LANGUAGE: DUTCH

                           © 2005 PCM Uitgevers B.V.

                              27 of 120 DOCUMENTS

                                NRC Handelsblad

                                October 3, 2005

Koor

BYLINE: FRITS ABRAHAMS

SECTION: Achterpagina; Pg. 20

LENGTH: 492 words


In eigen stad even toerist met de toeristen zijn, het kan zijn bekoring hebben.
Ik merkte het toen ik zondagmiddag tegen vijf uur de Sint Nicolaaskerk aan de
Prins Hendrikkade in Amsterdam binnenliep. Dat is die neo-renaissance kerk met
haar barokke koepel en torens aan je linkerhand als je het Centraal Station
uitkomt. Een sfeervolle kerk, de afgelopen jaren fraai gerestaureerd.

Er liep een groepje buitenlandse toeristen rond om de kruiswegstaties van
schilder Jan Dunselman te bewonderen. De rollen zijn omgedraaid, dacht ik niet
zonder chauvinisme, nu kan ik eens naar jullie bewondering kijken, zoals jullie
de mijne zien in jullie kerken in Parijs, Rome en god weet waar.

Ik nestelde me in een bank ter hoogte van de kruiswegstatie met het mooiste
opschrift: 'Veronica droogt Christus' aangezicht'. Christus is dan al een keer
gevallen, maar hij zal nog een hele lijdensweg moeten afleggen voordat Dunselman
hem naar zijn graf mag laten dragen.

Met enkele tientallen mensen, vooral verspreid over de achterste banken,
luisterde ik naar de vespers, het avondgebed, hier gezongen door zeven leden van
de Schola Cantorum Amsterdam, een gregoriaans koor van grote, internationale
reputatie. Ze droegen lange, witte habijten met een kleine capuchon op de rug.
Mannen tussen de veertig en zestig jaar, priesterlijke verschijningen, ernstig
in hun toewijding, zingend met plechtige overgave, maar zonder exaltatie.

Ze stonden achter houten lessenaars aan de voet van het hoogaltaar in twee
groepjes tegenover elkaar: links vier en rechts drie mannen. De koorleider was
de middelste van het rechtergroepje. Hij gaf soms de maat met zijn handen aan en
bewoog als enige zijn bovenlichaam.

Zo werkten zij zich zo'n veertig minuten lang a capella door hun Latijnse
psalmen, in zichzelf besloten, in contact met God, niet met de toehoorders, of
je zou moeten zeggen: via God met hen. In boekjes konden wij de teksten in
vertaling meelezen: Niet de doden, Heer, zingen uw lof, geen een van wie in de
Stilte gedaald is. Maar wij die leven, wij prijzen de Heer, van nu af tot in de
eeuwigheid!

Was het mooi?

Ze zongen mooi, dat zeker, maar ik ervoer toch ook weer die eentonigheid waar ik
vroeger als kind zoveel moeite mee had gehad. Schuiven in je bank, denken aan
andere dingen, stiekem hopen dat het nu maar gauw is afgelopen. De verveling, de
onuitsprekelijke verveling.

De mannen gingen voorbij de helft in een kring bij elkaar staan, een zanger
ontstak een wierookvat. Ten slotte schreden ze door het middenschip de kerk uit,
terwijl een van hen, een lange man met blond-grijze krullen, bij de kerkdeur
halt hield om giften in ontvangst te nemen. Ik sprak hem aan toen hij de deuren
achter de laatste toerist sloot.

"Van welke orde bent u?" vroeg ik.

"Wij zijn geen priesters", glimlachte hij. "Wij zijn gewone burgers met drukke
banen."

Ik was even vergeten dat ook in de katholieke kerk veel veranderd is.

LOAD-DATE: October 3, 2005

LANGUAGE: DUTCH

                           © 2005 PCM Uitgevers B.V.

                              28 of 120 DOCUMENTS

                                NRC Handelsblad

                               September 30, 2005

Bevelhebber VS: nog niet weg uit Irak

SOURCE: Reuters

BYLINE: (REUTERS)

SECTION: Voorpagina; Pg. 01

LENGTH: 354 words

DATELINE: BAGDAD/WASHINGTON, 30 SEPT.


Volgens de Amerikaanse bevelhebber van de coalitietroepen in Irak, generaal
George Casey, zijn de komende 75 dagen bepalend voor de vraag wanneer
Amerikaanse troepen zich kunnen gaan terugtrekken. Pas als het referendum over
de nieuwe Iraakse grondwet (op 15 oktober) en de algemene verkiezingen (medio
december) achter de rug zijn, kan iets concreets worden gezegd over
terugtrekking, zei generaal Casey gisteren tijdens een hoorzitting voor een
Senaatscommissie.

Volgens de generaal is het nog steeds "mogelijk" in de loop van volgend jaar een
begin te maken met inkrimping, maar hij liet zich gisteren iets voorzichtiger
uit dan twee maanden geleden. Toen zei hij, bij een bezoek van minister Rumsfeld
van Defensie aan Bagdad, forse troepenverminderen te voorzien "in de lente en de
zomer van volgend jaar" als het proces van politieke wederopbouw zich positief
blijft ontwikkelen en de Iraakse veiligheidstroepen beter kunnen opereren.

In de Senaat groeit de bezorgdheid of aan die voorwaarden wordt voldaan, bleek
uit de reacties. Generaal Casey zei dat op dit moment slechts een van de
ongeveer honderd Iraakse legerbataljons in staat is op eigen houtje, zonder
Amerikaanse ondersteuning, te opereren tegen de (soennitische) opstandelingen in
het land. Dat waren er voorheen drie, zei de generaal, zonder daar verder op in
te gaan. Hij zei wel dat het aantal getrainde manschappen gestaag groeit en dat
in het algemeen de paraatheid van de Iraakse veiligheidstroepen de afgelopen
maanden is verbeterd.

Gisteren was opnieuw een uiterst bloedige dag in Irak. In de overwegend
shi'itische stad Balad werden meer dan negentig mensen gedood bij drie aanslagen
met autobommen. Ook werd de dood gemeld van vijf Amerikaanse soldaten nabij de
westelijke stad Ramadi. Vanochtend kwamen in Hilla elf omstanders om toen een
autobom ontplofte op een drukke markt. Volgens waarnemers zijn de aanvallen op
gewone burgers een poging het referendum te saboteren en een burgeroorlog uit te
lokken.

Schade in de Iraakse stad Balad, waar bij een zelfmoordaanslag gisteren meer dan
negentig mensen omkwamen. (Foto AP)

LOAD-DATE: September 30, 2005

LANGUAGE: DUTCH

                           © 2005 PCM Uitgevers B.V.

                              29 of 120 DOCUMENTS

                                NRC Handelsblad

                               September 29, 2005

'Flets gezicht' PvdA moet gedrevener

BYLINE: DOOR ONZE REDACTEUR GUUS VALK

SECTION: Binnenland; Pg. 03

LENGTH: 761 words

DATELINE: AMSTERDAM, 29 SEPT.


De PvdA kiest volgende maand een nieuwe voorzitter. Gisteren gingen de vijf
kandidaten met elkaar in debat. Niemands hart werd nog gestolen.

De PvdA moet linkser, meer de straat op en na jaren van ontideologisering weer
de sociaal-democratie omarmen. Tot zover de overeenkomsten tussen de vijf
kandidaten voor het voorzitterschap van de PvdA.

Gisteren gingen in de Singelkerk in Amsterdam Bert Middel, Anne-Marie Hoogland,
Annemarie Goedmakers, Michiel van Hulten en Hans Logtens voor het eerst met
elkaar in debat. Het werd vooral een botsing van stijlen, afhankelijk van de
achtergrond van de kandidaten. Voormalig Europarlementarier Van Hulten, nu lid
van een linkse denktank in Londen, "gruwt van de extreem doorgevoerde
ledendemocratie van D66".

Anne-Marie Hoogland (38), stadsdeelvoorzitter Westerpark in Amsterdam en
opgegroeid in de lokale politiek, wil juist "de lokale afdelingen mobiliseren".
En Hans Logtens (55), een werkloos partijlid uit Venlo, gaf meteen toe dat hij
geen visie heeft op de partij, maar wil "de gewone man een stem geven".

Tussen 19 en 31 oktober kiezen de 60.000 leden van de PvdA een nieuwe
partijvoorzitter. De opvolger van de huidige voorzitter, Ruud Koole, moet de
komende twee jaar partijleider Bos steunen bij twee opeenvolgende verkiezingen:
die voor de gemeenteraad van maart 2006 en, een jaar later, de
Tweede-Kamerverkiezingen.

Het landelijk bestuur van de partij maakt niet meer de fout van vier jaar
geleden en spreekt dus geen voorkeur uit voor een van de kandidaten. In 2001
werd Tweede-Kamerlid Sharon Dijksma namens het hoofdbestuur gesteund, maar de
leden kozen massaal voor de politicoloog Koole. Koole zelf liet gisteren dan ook
niets los over een voorkeur voor een van de kandidaten. "Een voorzitter moet de
partij goed kennen, moet het gezicht van de leden zijn en moet tact hebben."

De meeste partijleden zien Michiel van Hulten als grote favoriet voor het
voorzitterschap. Van Hulten "sorry voor Ruud Koole, maar ik heb geen tact" hield
gisteren een somber betoog over de toekomst van de PvdA. De partij, zei hij,
heeft een "ongelooflijke schop voor de kont nodig". "Ik merk weer het gevoel
van: we zijn er weer! Wouter Bos zegt dat het kabinet zo snel mogelijk kan
vallen. Maar ik houd mijn hart vast, we zijn er nog lang niet klaar voor."

Onder Koole is de PvdA langzaam begonnen de organisatie te veranderen. Leden
hebben formeel meer te zeggen gekregen. Zij kiezen volgend jaar wie de
lijsttrekker wordt bij de komende landelijke verkiezingen. Over het onderwerp
van de ledendemocratie bleken de meningen tussen de kandidaten sterk te
verschillen. Kandidaat Bert Middel, jarenlang Tweede-Kamerlid en nu senator,
vindt net als Michiel van Hulten dat een voorzitter daar grenzen aan moet
stellen. "Het is goed dat Ruud de partij aan de leden heeft teruggegeven. Maar
ik moet straks als voorzitter de leden er wel op wijzen dat ze binnen de grenzen
van het partijprogramma bewegen."

Annemarie Goedmakers zei jaloers te zijn op de SP, die met lokale acties over
begrijpelijke onderwerpen veel leden aan zich kan binden. Van Hulten: "Wij
kunnen ook wel meer mensen bereiken, maar dat doe je niet door te folderen."

Eensgezinder waren de kandidaten over de partijkoers. De PvdA is links en blijft
links, was de boodschap het liefst wat radicaler. Middel: "We staan nu links in
het midden, maar we moeten links van het midden. Het socialisme is groot
geworden door te strijden voor sociale rechtvaardigheid."

Annemarie Goedmakers (57), voormalig europarlementarier: "We hebben een flets
gezicht gekregen. De PvdA wordt nu in de peilingen slapend de grootste partij,
maar de gedrevenheid voor de sociaal-democratie is verdwenen."

Veel leden toonden zich tijdens en na het debat wat teleurgesteld in de visie
van de vijf kandidaten. Zo waren ze, ondanks pogingen van het publiek, ronduit
vaag over hun standpunten. Enige uitzondering hierop was Michiel van Hulten, die
wil dat de partij zich vooral richt op onderwijs en ontwikkelingssamenwerking.
Bert Middel wilde over zijn standpunten niet meer kwijt dan dat ze te vangen
waren onder de noemer sociale rechtvaardigheid. "Het is niet mijn taak met een
eigen programma te komen."

Van Hulten, gepikeerd: "Dus je wordt voorzitter, je krijgt twee jaar een goed
salaris, en je hebt geen idee waar je met de PvdA naartoe wil."

Middel: "Dat vind ik nou flauw, Michiel."

In de Amsterdamse Singelkerk debatteerden gisteravond de kandidaat-voorzitters
van de PvdA. "We moeten links van het midden." (Foto Roger Cremers)

LOAD-DATE: September 29, 2005

LANGUAGE: DUTCH

                           © 2005 PCM Uitgevers B.V.

                              30 of 120 DOCUMENTS

                                NRC Handelsblad

                               September 26, 2005

Overheid moet bedrijven ruimte bieden voor filantropie

BYLINE: RICHARD SCHIERE

SECTION: Opinie; Pg. 07

LENGTH: 842 words


De Nederlandse overheid moet, zoals in de Verenigde Staten gebruikelijk is, de
financiering van charitatieve instellingen stimuleren en het toezicht op deze
sector uitbreiden, meent Richard Schiere.

Amerika heeft een lange traditie van charitatieve instellingen. Sinds de 19de
eeuw ondersteunen rijke Amerikanen de vooruitgang in de wetenschap en de strijd
tegen armoede. In de Gospel of Wealth betoogde de befaamde 19de-eeuwse
ondernemer Andrew Carnegie zelfs dat het een schande is om rijk te sterven.

Deze mentaliteit heeft er onder andere toe geleid dat Amerikaanse charitatieve
instellingen de financiele middelen hebben om projecten te ondersteunen die
bijdragen aan het maatschappelijk welzijn en die leiden tot initiatieven die de
overheid niet op zich kan nemen.

Amerikaanse charitatieve instellingen richten zich op activiteiten die de
overheid niet wil of kan ondersteunen. Zo worden onderzoeken gefinancierd die
politiek riskant zijn.

Een voorbeeld daarvan is de uitvinding van de anticonceptiepil in de jaren
vijftig door de Worcester Foundation. Een ander voorbeeld is de Jimmy Carter
Foundation, die onder andere bemiddelde in het vredesproces in Zuid-Soedan, een
land waarmee de Amerikaanse diplomatieke betrekkingen lang op een laag pitje
hebben gestaan. Deze voorbeelden tonen aan dat de activiteiten van Amerikaanse
charitatieve instellingen positieve gevolgen kunnen hebben voor miljoenen mensen
over de hele wereld.

Tegenwoordig worden Amerikaanse charitatieve instellingen vooral door het
bedrijfsleven gefinancierd. Enerzijds wordt dit gestimuleerd door een
belastingstelsel waarbij donaties van bedrijven aftrekbaar zijn. Anderzijds
sluit dit aan bij het maatschappelijk ondernemen, wat inhoudt dat bedrijven
goede doelen ondersteunen om invulling te geven aan maatschappelijk burgerschap.

Als gevolg hiervan hebben charitieve instellingen een aanzienlijk vermogen.
Jaarlijks besteden Amerikaanse charitatieve instellingen meer dan 30 miljard
dollar.

Veelgehoorde kritiek van linkse politici in Amerika is dat charitatieve
instellingen die gefinancierd worden door grote bedrijven, hun invloed gebruiken
om de belangen van ondernemingen te behartigen, iets wat niet altijd goed is
voor de gewone burger.

Tevens wordt getwijfeld aan de effectiviteit van charitatieve instellingen om
het maatschappelijk welzijn te vergroten, doordat elke organisatie haar eigen
regels en beleid heeft. Hierdoor zijn publieke diensten versnipperd geraakt, wat
niet zou zijn gebeurd als de overheid deze voorzieningen was blijven leveren.

Vergeleken met Amerika staat de financiering van Nederlandse charitatieve
instellingen nog in de kinderschoenen. Traditioneel worden maatschappelijke
organisaties in Nederland gesteund door subsidies van de overheid. Met een
terugtredende overheid is dit snel aan het veranderen en zijn charitatieve
organisaties op zoek naar financiele middelen uit het bedrijfsleven. Deze trend
sluit aan bij die van Nederlandse ondernemingen die zich steeds meer richten op
maatschappelijk ondernemen door middel van het sponsoren van charitatieve
instellingen.

Dit heeft twee voordelen voor Nederlandse bedrijven. Ten eerste komt het
ondersteunen van goede doelen het imago van ondernemingen ten goede en kunnen
bedrijven zich beter beschermen tegen negatieve publiciteit. Dit versterkt de
'brand'-waarde van bedrijven en heeft positieve gevolgen voor hun verkoopcijfers
en daarmee voor de aandelenkoers. Ten tweede is maatschappelijk ondernemen een
ideaal middel om werknemers van bedrijven te motiveren.

Net zoals in Amerika kan de Nederlandse overheid bedrijven stimuleren om
charitatieve instellingen te ondersteunen. De eerste stap is al gezet met het
nieuwe belastingplan. Hierin wordt voorgesteld het belastingtarief voor de
charitatieve sector te verlagen van 11 naar 8 procent. Dit zou kunnen worden
aangevuld door de BTW aftrekbaar te maken voor maatschappelijke organisaties.

Ook kan Nederland leren van Amerikaanse regelgeving die gericht is op
terrorismebestrijding. Dit kan door de overheid meer bevoegdheden te geven om
het toezicht op charitatieve instellingen te verbeteren.

Sinds de aanslagen van 11 september 2001 heeft de Amerikaanse overheid veel meer
mogelijkheden gekregen om vermogens te bevriezen, te onteigenen en charitatieve
instellingen hun belastingvrije status te ontnemen. De Amerikaanse overheid kan
charitatieve instanties ook beboeten, of hun leidinggevenden justitieel
vervolgen, met gevangenschap als mogelijkheid. Het doel van deze regels is te
voorkomen dat charitatieve instellingen een financieringsbron worden van
terroristen. Ook de Nederlandse overheid zou het stimuleren van maatschappelijk
ondernemen moeten combineren met het uitbreiden van het toezicht op deze sector.
Op die manier kan maatschappelijk ondernemen leiden tot een verbetering van het
maatschappelijk welzijn, een uitkomst waar iedereen achter staat.

Richard Schiere werkt bij de Verenigde Naties in New York en is bestuurslid van
de New-Yorkse PvdA-afdeling.

LOAD-DATE: September 26, 2005

LANGUAGE: DUTCH

                           © 2005 PCM Uitgevers B.V.

                              31 of 120 DOCUMENTS

                                NRC Handelsblad

                               September 22, 2005

Het volk spreekt niet als kip zonder kop ; Geef redenerende burger de
mogelijkheid zijn meningen te onderbouwen

BYLINE: JOKE HERMES

SECTION: Opinie; Pg. 09

LENGTH: 971 words


Via opiniepeilingen kan de burger stoom afblazen. Maar dit leidt zelden tot een
structureel debat of tot verandering van politiek beleid, stelt Joke Hermes.

Luisteren naar de gewone burger staat sinds Pim Fortuyn hoog op de agenda van
politici en de media. Politici gaan de straat op en tv-programma's en kranten
gaan te rade bij burgers en laten meer gewone mensen zien. Die aandacht heeft
niet geleid tot een groter vertrouwen in de politiek. Integendeel.

Het vertrouwen is op een historisch dieptepunt beland. Grote enquetes in
opdracht van de media en van de overheid zelf (zoals de zogeheten
Belevingsmonitor van de overheid) tonen al geruime tijd dat de steun beperkt
blijft tot maximaal een derde van de bevolking. De antwoorden van de gepeilden,
representatief voor wat Nederland vindt, krijgen geen politieke vertaling.

Politici zijn bij de burger op zoek naar meningen en beleidssuggesties, maar ze
vinden vooral emoties. Die zijn van een zo andere orde dat ze niet in het
politieke vertoog kunnen worden opgenomen. Op onvrede reageren politici dan
vooral met een oude reflex en proberen hun beleid beter uit te leggen. Burgers,
op hun beurt, beschouwen het politieke oor, de open microfoon of het
journalistieke opschrijfblok als een uitnodiging om ervaringen, grieven en
angsten kort en bondig te verwoorden.

Er is dus, in het post-Fortuyntijdperk, sprake van meer vox pops:
straatcommentaren van betrokkenen en omwonenden die analytisch niet erg sterk
zijn maar wel zeer geschikt om emotie over te brengen. Televisiejournalistiek en
de populaire pers bedienen zich graag van deze vorm. Na Fortuyn kregen we ook
steeds meer opiniepeilingen. Medeburgers geven hun mening en verworden tot een
anonieme collectiviteit. De opiniepeiling, zeker in de ogen van haar uitvinders
(mannen als George Gallup), zou een aanvullende vorm van burgerconsultatie in
een massademocratie moeten zijn. Het is evident onzinnig om voor elk wissewasje
naar de stembus te gaan, om het even of het nu referenda of verkiezingen
betreft. Een peiling laat snel zien hoe de meningen zijn verdeeld. Maar tot meer
begrip - waarom mensen bijvoorbeeld de overheid wantrouwen - leiden peildata
zelden. Dat komt omdat er wel meningen worden gemeten, maar onduidelijk is hoe
die totstandkomen. Voelt een respondent zich onveilig omdat er in de buurt meer
wordt ingebroken of omdat er meer over te zien is op televisie?

De journalistiek zoekt, begrijpelijkerwijs, graag sprekende, zelfverklarende
beelden. Gewone mensen zien we als gevolg daarvan vooral in de media als ze een
probleem hebben, of zijn, en niet als amateurdeskundigen. Daarmee ontstaat een
paradox als het gaat om de media als podium voor meningsvorming. Immers, het in
beeld brengen van de gewone man of vrouw was bedoeld om hun een plaats te geven
in de nieuwsverslaggeving in de hoop dat zij, via hun commentaar en kritiek, de
gang van zaken in het land kunnen beinvloeden. Peilingen en vox pops zijn echter
niet meer dan een uitlaatklep. Ze brengen de burger weliswaar in beeld, maar
zonder nadere interpretatie van het achterliggende proces van meningsvorming
leiden ze tot een effectief negeren van diezelfde burger. Het is lippendienst
aan de democratie. Burgers mogen hun hart luchten, maar ze zien daar geen
beleidsverandering voor terug. Verontwaardiging en woede maken gewone mensen
interessant maar diskwalificeren hen ook, zonder verdere reflectie, als
meningsvormers. Het merendeel van de afgewogen oordelen op televisie en in de
kranten komt nog altijd van experts, van burgers in functie.

Op zich is er niets tegen peilingen en ook niets tegen geemotioneerde losse
zinnen die willekeurige burgers in de buurt van nieuwsobjecten uitspreken.
Daarmee wordt het nieuws aansprekender en herkenbaarder of worden trends
aangeduid. Maar wat in peilingen en vox pops volstrekt onduidelijk blijft, is
wat mensen bindt. Emotie, ervaring en argumenten zijn ontvlochten. De
resulterende suggestie is dat burgers dom zijn, dat ze niet de moeite nemen zich
te informeren en dat ze vanuit de onderbuik spreken. De emoties die we zien,
verwijzen echter ook naar gedeelde fantasieen, verlangens, angsten, hoop en
utopieen. Die moeten geduid worden als onderdeel van de morele kaders aan de
hand waarvan we reflecteren over de manier waarop we met elkaar verbonden willen
zijn. Emoties moeten geinterpreteerd en gecontextualiseerd worden. Het is hoog
tijd om zicht te krijgen op publieke meningsvorming.

Laat journalisten doen waar ze goed in zijn door bijvoorbeeld politici
vasthoudend in het vizier nemen of door gewone mensen langdurig te volgen en te
ondervragen. Burgers kunnen en willen zich ook best verantwoorden voor hun
mening, als ze maar de gelegenheid krijgen om tot een echte oordeelsvorming te
komen. De politicoloog James Fishkin heeft gesuggereerd dat representatie
gekoppeld moet zijn aan deliberatie, waar dan ook ruim de tijd voor moet zijn,
bijvoorbeeld via burgerconventies. Op internet zien we dat gebeuren op weblogs,
of op het webcongres van deze krant. Hier verschijnt de redenerende burger als
gesprekspartner van de krant, de politiek en van zijn medeburgers. Hier zien we
een begin van publieke meningsvorming waar ook politici zich toe kunnen
verhouden. Helaas is dit soort discussies vaak weinig gestructureerd. Ons
collectieve beeld van medeburgers zal pas kunnen veranderen als ook in de
dagelijkse verslaggeverij wordt doorgepraat na het eerste stoom afblazen. Laat
journalisten de gebruikelijke routine maar omdraaien: betrap gezagsdragers op
emoties en help burgers te komen tot argumenten.

Joke Hermes is lector Publieke Meningsvorming bij de Hogeschool INHOLLAND. Deze
tekst is gebaseerd op de lectorale rede 'Verborgen debatten, onzichtbare
burgers' die zij vandaag heeft uitgesproken in de Rode Hoed in Amsterdam.

LOAD-DATE: September 22, 2005

LANGUAGE: DUTCH

                           © 2005 PCM Uitgevers B.V.

                              32 of 120 DOCUMENTS

                                NRC Handelsblad

                               September 17, 2005

We moeten niet leren van het verleden maar van de toekomst

BYLINE: PATRICK VAN DER DUIN & HANS STAVLEU

SECTION: Opinie; Pg. 18

LENGTH: 2201 words


Onze politici worden hoofdzakelijk geinspireerd

door dat wat ze in hun achteruitkijkspiegel zien. Regeren is vooruitzien?

Das war einmal.

Het voorspellen van de toekomst wordt wel het op een na oudste beroep genoemd.
De geschiedenis vertoont een bonte stoet profeten, zieners, futurologen en, de
laatste vijftig jaar, professionele toekomstonderzoekers. Maar heeft het ook zin
om naar de toekomst te kijken? In een recent nummer van Foreign Policy geven
zestien internationaal bekende denkers en visionairs hun visie op het jaar 2040
(zie hierboven). Futuroloog Peter Schwartz stelt dat onze huidige drugs worden
vervangen door designerdrugs op volledig chemische basis, die eenvoudig thuis
gefabriceerd kunnen worden. Als deze constatering klopt, zal de Nederlandse
overheid zich straks niet meer op bolletjesslikkers moeten richten maar op
'reageerbuis-slikkers'. Schrijver Jacques Attali voorziet dat door de toename
van de individuele vrijheid er een einde komt aan monogamie. Waarom mag iemand
maar van een persoon op het hetzelfde moment houden? Misschien moet Donner eens
nadenken over de juridische consequenties van 'bi-huwelijken'. Alle experts in
Foreign Policy bezien de ontwikkelingen vanuit een internationaal perspectief,
maar hoe wordt eigenlijk in Nederland met de toekomst omgesprongen?

Het is opvallend dat veel politici zich niet willen of kunnen bezighouden met
dit soort trends. Op prinsjesdag maakt men zich over het algemeen drukker over
de vraag of de begroting tot twee cijfers achter de komma klopt dan over de
vraag of het kabinetsbeleid aansluit bij langetermijnontwikkelingen.

De huidige Nederlandse cultuur is doordrenkt van aandacht voor het verleden.
Talloze radio- en televisieprogramma's kijken terug op allerlei historische
gebeurtenissen. Ook de politiek is besmet met het geschiedenis-virus. Men is
zelfs voor geschiedenis! Politieke kopstukken als Marijnissen en Balkenende
benadrukken voortdurend de waarde van historische kennis en historisch besef. Ze
maken zich zeer druk om het feit dat Nederlandse burgers, zo wordt beweerd, niet
meer weten waar hun wortels liggen en pleiten voor een nieuwe canon van de
Nederlandse geschiedenis. Sterker nog, Balkenendes wens om meer aandacht te
schenken aan onze normen en waarden is vooral een pleidooi om het christelijk
geinspireerde normen- en waardenstelsel uit de jaren vijftig te herintroduceren.
Het gezegde 'regeren is vooruitzien' is dan ook minder actueel dan ooit.
Politici kijken niet vooruit, maar worden hoofdzakelijk geinspireerd door dat
wat ze in hun achteruitkijkspiegel zien.

Maar geschiedenis is een slechte raadgever voor politici. Er dienen grote
vraagtekens te worden geplaatst bij de waarde van historische kennis.
Historische kennis is immers niet een rijtje met objectieve en onweerlegbare
feiten. Historische kennis is een palet van verschillende interpretaties van
gebeurtenissen door geschiedkundigen. Stuur vier historici een archief in en ze
komen naar buiten met vier verschillende opvattingen. Dit geldt eveneens voor
politieke stromingen. Een communist kijkt anders naar de Tweede Wereldoorlog dan
een liberaal of een sociaal-democraat. Historische kennis is dus geen objectieve
meetlat maar verschilt al naar gelang de politieke positie of het
maatschappelijk perspectief. De uitslag van het recente referendum over de
Europese grondwet was voor het nee-kamp een teken dat Europa gaat inbinden
terwijl de politieke voorstanders het zien als een tijdelijke pas op de plaats
voor de Europese integratie. De geschiedenis bestaat niet en juist
geschiedkundigen beweren dat de geschiedenis zich niet herhaalt. Historische
gebeurtenissen worden juist gekenmerkt doordat ze zich eenmalig voordoen ('een
historisch moment') en vormen daardoor een breuk met het verleden. De analogie
tussen verleden en toekomst wordt steeds minder sterk. Als de geschiedenis ons
een ding heeft geleerd dan is het wel dat die ons steeds minder leert.
Inderdaad, een paradoxale opvatting.

Politici worden maar al te vaak verrast door, in hun ogen, nieuwe
ontwikkelingen. Haagse politici hebben zeer veel moeite met het oppikken van
deze signalen uit de samenleving. Het valt dan ook sterk te betwijfelen of de
politiek een bijdrage kan leveren aan de innovatiekracht van de Nederlandse
economie als men zelf weinig gevoel heeft voor de gewenste verandering en
vernieuwing. De kloof tussen politiek en burger (die na het referendum over de
Europese grondwet dieper lijkt dan ooit) is een ander voorbeeld van het
achterlopen van de politiek bij (internationale) maatschappelijke
ontwikkelingen. Veel politici denken, bijvoorbeeld, veelal nog in nationale
zuilen, terwijl veel burgers al geindividualiseerd, 'gemondialiseerd' en
geemancipeerd zijn. Doordat Haagse politici voornamelijk op nationaal niveau
denken en doen, onderkent men niet de seeds of change die zich op internationaal
en lokaal niveau voordoen. Terecht wees minister en voormalig burgemeester
Pechtold (D66) er onlangs op dat lokale politici beter contact hebben met de
bevolking dan veel ministers uit het huidige kabinet. Terwijl Haagse politici
vaak verbaasd zijn over bepaalde problemen, blijken die voor de gewone burger al
de praktijk van alledag te zijn. Den Haag kan leren van de gemeente Alphen aan
den Rijn, waar men aan burgers heeft gevraagd om samen met de bestuurders een
visie op 2018 te ontwikkelen. Interactief nadenken over de toekomst van een
gemeente betekent het gebruiken van de signalen uit de samenleving en daarmee
het creeren van een groter draagvlak voor politieke beslissingen in het heden.
Verdere democratisering van het politieke bestel en meer ruimte geven aan
burgers om zelf hun toekomstige leven in te richten gaan dan hand in hand.

Als politici naar de toekomst kijken dan doen ze dat vaak verkeerd. Ze schatten
de toekomst te optimistisch of te pessimistisch in. Een recente publicatie van
de onderzoekers Flyvbjerg, Bruzelius & Rothengatter (die een belangrijke
bijdrage hebben geleverd aan de commissie-Duijvesteijn) toont aan dat vrijwel
alle grootschalige infrastructuurprojecten (wegen, tunnels, bruggen) structureel
en systematisch verkeerd worden gemanaged, waarbij men de kosten en opbrengsten
bewust te optimistisch inschat. Zo werd bij de aanleg en exploitatie van de
'Chunnel' (de tunnel tussen Frankrijk en Engeland) niet uitgegaan van de
concurrentie van low-cost vliegtuigmaatschappijen als EasyJet en Ryanair. Wat
dat betreft lijkt de geschiedenis zich wel te herhalen met de aanleg van de
Zuiderzeelijn. Nu al zijn er grote kostenoverschrijdingen aangekondigd terwijl
Hans Alders, de commissaris van de koningin in Groningen, vorig jaar beloofde
dat alles onder controle is. Het ontbreken van een integrale visie op een
infrastructureel project ziet men ook terug in de manier waarop de projecten
uiteindelijk tot stand komen. Nadat er op basis van een smalle toekomstvisie is
besloten een project te ontwikkelen, komen er voortdurend (zelfs tijdens de
bouw) vanuit de Tweede Kamer en het maatschappelijk middenveld nieuwe eisen (een
dikker geluidswalletje, een extra tunneltje, een hoger bruggetje, etc.) die voor
vertraging en hogere kosten zorgen. Een bredere visie die eerder en beter
rekening houdt met meerdere aspecten van het project (mogelijke alternatieven,
politieke belangen, nieuwe technieken, concurrerende ontwikkelingen) kan veel
van deze problemen voorkomen.

Dit alles brengt de vraag naar voren waarom politici zo weinig oog hebben voor
de toekomst. Henry Kissinger zei al: "the urgent drives out the important" en
Lousewies van der Laan (D66) sprak recent van de 'magnetron-samenleving': mensen
willen alles snel en nu. Het huidig volatiele tijdsgewricht zorgt er ook voor
dat politici, maar ook burgers en (commerciele) organisaties, hun tijdshorizon
verkorten en overgaan tot experimenteren of een 'trial-and-error' strategie
volgen bij het ontwikkelen van nieuwe initiatieven. "De toekomst is
onvoorspelbaar", zo redeneert men, "dus waarom zou ik me er druk over maken? Que
sera, sera." Omdat de toekomst inderdaad steeds lastiger wordt om te
voorspellen, betekent dit juist dat men meer aandacht aan de toekomst moet
schenken. Een voorspelbare toekomst is een oninteressante. De moderne
geschiedenis van toekomstonderzoek laat dan ook een verschuiving zien van een
voorspellende naar een verkennende benadering.

De klassieke verklaring voor de geringe belangstelling van politici voor de
toekomst is, dat men erg verknocht is aan de eigen regeerperiode en dat men dus
niet verder wil en kan kijken dan vier jaar. Omdat veel politieke beslissingen
betrekking hebben op beleidsterreinen die een langere 'omloopsnelheid' hebben
dan vier jaar (denk maar aan infrastructuur) kan deze korte tijdshorizon al als
een probleem gezien worden. Ook de afnemende maakbaarheid van de samenleving is
niet bevorderlijk geweest voor het langetermijndenken. Echter, politici gaan er
ten onrechte van uit dat ze worden afgerekend op de korte termijn. Winston
Churchill zei al: "Een politicus denkt aan de volgende verkiezing, een staatsman
aan de toekomst." De Fortuyn-revolutie heeft juist laten zien dat burgers niet
vies zijn van een politicus met visie. Juist een toekomstvisie kweekt meer
begrip voor huidige maatregelen, omdat men dan inziet welk toekomstig doel
hiermee gediend is. Zaak is dan wel dat die visie transparant is en begrijpelijk
moet worden overgebracht. En juist dit kabinet (zie het referendum over de
Europese grondwet) is daar allesbehalve sterk in.

Meer aandacht voor de toekomst en het besef dat de geschiedenis een slechte
voorspeller is, geven nog geen antwoord op de vraag hoe men dan naar de toekomst
moet kijken. Er is natuurlijk geen ideale toekomstverkenning. Een aantal good
practices is er wel. Zo heeft de Wetenschappelijke Raad voor Regeringsbeleid
(WRR) vorig jaar een evaluatie gedaan van zijn eigen eerste grote
toekomstverkenning in 1978. Daaruit bleek onder andere dat het belangrijk is om
ruimte te geven aan mensen en organisaties met afwijkende meningen, aangezien
zij wel eens de voorbode kunnen zijn van een nieuwe ontwikkeling. Helaas worden
die opvattingen te vaak afgedaan als 'dat zal nooit kunnen', 'doe niet zo
belachelijk' of 'dat past niet in het beleid'. Maar wie had er vijf jaar geleden
gedacht dat er in 2002 een nieuwe partij zou komen die 26 zetels zou halen bij
de eerste deelname aan de Tweede-Kamerverkiezingen? Ook is het van belang om
niet al te ver in de toekomst te kijken. Toekomststudies die 25 jaar
vooruitkijken worden, uitzonderingen daargelaten, beschouwd als sciencefiction
en schrikken daardoor af waarna ze niet door politici en beleidsmakers worden
gebruikt. Ook moet een toekomststudie een uitspraak doen over kwesties die in de
toekomst van belang zijn en niet alleen maar hedendaagse ontwikkelingen
doortrekken. Maar helaas zegt een voorspelling of verkenning vaak meer over de
tijd waarin die gedaan is dan over de toekomst.

Ook onderzoek door TNO Informatie- en Communicatietechnologie en TU Delft heeft
een aantal succesfactoren opgeleverd die belangrijk zijn bij het goed uitvoeren
van toekomstonderzoek. Een van die succesfactoren heeft betrekking op het
'borgen' van toekomstonderzoek. Dit betekent dat een toekomstverkenning geen
eenmalig evenement is maar dat politici en beleidsmakers die regelmatig en
herkenbaar uitvoeren. Zo zijn managers bij Shell verplicht om in hun jaarplannen
rekening te houden met verschillende toekomstscenario's. Waarom kan dat niet in
de politiek? Het zou van behoorlijk bestuur getuigen als politici niet alleen
verantwoording afleggen van wat ze doen en hebben gedaan maar ook over de
toekomstige consequenties van hun beleid. Maar wat doen we in Nederland?
Beleidsbepalers dienen af te treden op basis van fouten van hun voorganger.

Wij vragen ons oprecht af waarom er geen schoolvak 'toekomst' is, zoals we ook
geschiedenislessen krijgen. Kinderen wordt vaak gevraagd wat ze later willen
worden en helaas leren we ze ook weer af die vraag te beantwoorden. In een
dergelijk schoolvak zouden scholieren en studenten kunnen leren wat effecten
zijn van bepaalde ontwikkelingen, wat mogelijke toekomsten zijn en, natuurlijk,
welke rol ze zelf willen spelen in de toekomst. Immers, wie de jeugd heeft,
heeft de toekomst.

Het vermogen om naar de toekomst te kijken, zo heeft de Noorse neurobioloog
Ingvar al enige jaren geleden ontdekt, is bij iedereen aanwezig en waarom zouden
we dat niet verder ontwikkelen? "Wat als?", dient als een essentiele vraag te
worden beschouwd bij het handelen van mensen en dus is enige training nooit weg.
Vliegtuigpiloten brengen bijna evenveel uren door in een 'echt' vliegtuig als in
een flight-simulator, waar ze getraind worden op mogelijke toekomstige
situaties. Maar onze premier wilde niet eens nadenken over wat er zou moeten
gebeuren als de uitslag van het referendum over de grondwet een 'nee' zou
opleveren. Regeren is vooruitzien? Das war einmal.

Patrick van der Duin is toekomstonder-zoeker aan de TU Delft.

Hans Stavleu is toekomstonderzoeker bij TNO Informatie- en
Communicatietechnologie en werkt als deeltijd lector 'Toekomstonderzoek in ICT'
aan Hogeschool Leiden.

LOAD-DATE: September 17, 2005

LANGUAGE: DUTCH

                           © 2005 PCM Uitgevers B.V.

                              33 of 120 DOCUMENTS

                                NRC Handelsblad

                               September 12, 2005

De adel heeft vooral plichten ; De Europese adel discussieert over zijn
maatschappelijke rol

BYLINE: DOOR DANIELA HOOGHIEMSTRA

SECTION: Binnenland; Pg. 03

LENGTH: 879 words

DATELINE: DEN HAAG, 12 SEPT.


Wat kan de adel nog voor de maatschappij betekenen? Over die vraag
discussieerden 300 mensen zaterdag. "Als wij walgen van de politiek, zal de
politiek worden overheerst door de walgelijken".

Een naam kan een last zijn. Dat is het eerste dat opvalt aan de deelnemerslijst
van het zeventiende Congres van de Europese Adel. Een Schimmelpenninck Van der
Oye, Zu Lowenstein-Wertheim-Freudenberg, Dei Marchesi Di San Filippo e Sorso,
Bloys van Treslong, Verselewel de Witt Hamer, De Magaz Carello de Albornos, of
een Van der Borch tot Verwolde, kan moeilijk glazenwasser worden.

Afgelopen weekeinde waren zij en ongeveer driehonderd collega's bijeen in de
Haagse Societeit De Witte om te discussieren over de vraag wat de adel anno 2005
kan betekenen voor de maatschappij. Het congres, dat donderdag begon met een
ontvangst door burgemeester Deetman van Den Haag, werd zaterdag afgesloten met
een bal.

In de jaren zestig en zeventig was het stil rond de club van historisch
gepriviligieerden, maar nu familie en traditie weer tellen en geschiedenis in de
mode is, bezint ook de oude 'menagerie du roi' zich op haar mogelijkheden. Of
liever gezegd: op haar verantwoordelijkheden. Want al is de staatsrechtelijke
rol van de adel overal in Europa lang geleden afgeschaft, veel adellijken
blijken deze nog steeds te voelen. "Een kwestie van opvoeding", is dat volgens
jonkheer Frans van Nispen tot Pannerden, lid van de Hoge Raad van Adel, het
administratiekantoor van de adel in Nederland.

Misschien zijn het de achternamen die lezen als gedichten, die de leden van de
adel het gevoel geven dat zij iets bijzonders moeten doen. Dat dit niet altijd
lukt, was reden om te bespreken hoe aan dat verantwoordelijkheidsgevoel vorm
gegeven kan worden. De Nederlandse Adelsvereniging organiseerde het congres
onder paraplu van de Europese Commissie van de Adel, opgericht in 1957 met als
doel de adel in het naoorlogse democratische Europa een rol te laten spelen. Die
rol bleef tot dusver beperkt tot de bouw van een eigen netwerk in onder meer
Nederland, Italie, Duitsland, Portugal, Rusland, Spanje en Zweden.

In Nederland zijn nog ongeveer 10.000 personen van adel, van wie een duizendtal
zich actief met de adellijke identiteit bezighoudt. Het is niet moeilijk om de
Nederlandse adel bij elkaar te krijgen, want de leden kennen elkaar bijna
allemaal. In de negentiende eeuw trouwde adel vrijwel uitsluitend met adel,
waardoor iedereen (verre) familie is van iedereen. De Nederlandse adel is sinds
zijn ontstaan een eigen soort 'stam' gaan vormen, met een eigen cultuur en een
eigen 'dialect'.

Alhoewel de eigen cultuur is verwaterd en veel adel zoals dat heet, is
'verburgerlijkt' en niet meer onderling trouwt, is het 'ons-soort-mensen-gevoel'
nog steeds aanwezig. De adel heeft bovendien nog altijd bovengemiddeld veel
leden op hoge posten. Zo leidde jonkheer Carel Jan Reigersman, ex-voorzitter van
Hollandse Beton Groep, zaterdag een discussie over de rol van de adel in het
bedrijfsleven. En de commissaris van de koningin in Limburg, B.J. baron Van
Voorst tot Voorst, was gespreksleider in een discussie over de rol van de adel
binnen de overheid.

Geen van de deelnemers aan deze discussie vond dat de adel zich te veel als
groep moet manifesteren. "In de moderne tijd moet je je adeldom niet
benadrukken", zei D. baron Von Maltzahn "Je moet gewoon je best doen." De
opdracht van adellijken is om hun titel te "rechtvaardigen", vond de Franse
generaal C. Clarke de Dromatin.

Gewone mensen hebben rechten, de adel heeft vooral plichten, vond hij. Dat
rechtvaardigen van de titel doe je niet door je afzijdig te houden, daar was
iedereen het over eens. Het fatsoen waarmee de adel zich onderscheidt, heeft
haar te afwachtend gemaakt, zei de Belgische graaf Henri de Beauffort. De adel
moet leren om vuile handen te maken, vond hij. "Als wij walgen van de politiek,
zal de politiek worden overheerst door de walgelijken".

Jonkheer J. P. de Savornin Lohman, chef kabinet & protocol bij het ministerie
van Buitenlandse Zaken, sneed het heikele thema aan van de 'nieuwe rijken', de
mediasterren zoals voetballer David Beckham, die de adel in status voorbij
streven. Op die nieuwkomers is maar een antwoord, vond hij: "Trouw blijven aan
onszelf en aan onze achtergrond". Maar de vraag waarmee de adel zich dan precies
van anderen onderscheidt, bleek moeilijk te beantwoorden. Er werd gesproken over
een adellijke 'ethische standaard' maar hoe gemeenschappelijk die standaard is
en waarin die verschilt van de gangbare christelijke moraal, werd niet
duidelijk.

Het Koninklijk Huis, het instituut waar de adel haar titels aan te danken heeft,
hecht aan die normen en waarden van de adel in ieder geval niet meer zoveel
betekenis. De Oranjes trouwen liever met gewone burgers. Niet de deelnemers aan
het congres en hun families, maar volkszanger Rene Froger en zijn vrouw,
Natasja, horen nu tot de vaste entourage van de toekomstige koning van
Nederland. Geen enkel probleem, vond Van Nispen van Pannerden de 'ontrouw' van
de Oranjes. Het maakt volgens hem juist duidelijk dat ze "midden in de
samenleving" staan.

Europese adel sluit het congres over maatschappelijke verantwoordelijkheid af
met een bal. (Foto NRC Handelsblad, Maurice Boyer)

LOAD-DATE: September 12, 2005

LANGUAGE: DUTCH

                           © 2005 PCM Uitgevers B.V.

                              34 of 120 DOCUMENTS

                                NRC Handelsblad

                               September 9, 2005

De onverdraagzaamheid won

BYLINE: KESTER FRERIKS

SECTION: CS; Pg. 20

LENGTH: 2105 words


Rumoer hoort bij de Nobelprijs voor Literatuur. In de aanloop naar de
bekendmaking van de nieuwe laureaat een korte serie over controversiele
winnaars. Deze week: Boris Pasternak, winnaar in 1958.

De Nobelprijs voor Literatuur kan de laureaat niet alleen zeer gelukkig stemmen,
het kan ook zijn dood bespoedigen. Onstuimige blijheid en trots kunnen omslaan
in schrik en zelfs afwijzing. Dit scala aan emoties doorliep de Russische
schrijver Boris Leonidovitsj Pasternak (1890-1960) aan wie de Zweedse Academie
in 1958 de grootste letterkundige prijs toekende. De Academie onderscheidde hem
vanwege 'zijn belangrijke bijdrage zowel aan de hedendaagse lyrische poezie als
op het gebied van de grote Russische prozatraditie'.

Poezie en epiek ineen. Kan het mooier voor een laureaat? Jazeker. Er hoort ook
nog een derde reden bij, namelijk een politieke. Dus verwierf Pasternak de
Nobelprijs vanwege zijn poetische werk, zijn proza en, niet te vergeten, zijn
politieke betekenis. Dit drievoudige eerbetoon uit het Westen werd voor de
Russische schrijver een drama dat zich geleidelijk voltrok, als een Griekse
tragedie.

Boris Pasternak genoot vooral faam als dichter tot hij met Dokter Zjivago
wereldwijde bekendheid verwierf. Hij voltooide de roman in 1956, nadat hij meer
dan tien jaar aan dit lyrische proza had gewerkt. Aanvankelijk wilde hij het
boek Jongens en meisjes noemen of anders Taferelen uit een halve eeuw dagelijks
leven. Maar hij veranderde de titel toen hij in Moskou een rond, gietijzeren
putdeksel zag met de naam van de fabrikant erop: Zjivago.

Pasternak leefde en werkte niet ver van Moskou in het schrijversdorp
Peredelkino. De Russische Schrijversbond stelde hem hier een 'datsja' ter
beschikking omgeven door hoge dennen in een weidse tuin. Hij leidde er een
teruggetrokken bestaan. Enkele van zijn belangrijkste dichtwerken en
autobiografische geschriften als Mijn zuster, het leven, Vrijgeleide en Tweede
geboorte waren al gepubliceerd, zij het niet zonder moeite.

Sinds Stalin in 1928 aan de macht kwam, stond Pasternak bloot aan 'terreur'. De
partij beschuldigde hem ervan in zijn werk geen gehoor aan de voorschriften van
het socialistisch-realisme te geven. Bovendien negeerde hij het web van intriges
dat de sovjetmaatschappij en de Schrijversbond rondom hem begonnen te weven. Een
van zijn dierbaarste vriendinnen, Olga Ivinskaja, verdween in een werkkamp,
onder meer vanwege haar intieme vriendschap met Pasternak.

Met Dokter Zjivago had de schrijver grootse plannen. Hem stond een omvangrijke
roman voor ogen waarin hij een historisch beeld van Rusland wilde geven vanaf
1903 tot 1953. In die periode vielen ingrijpende politieke en maatschappelijke
omwentelingen, zoals de Februari- en Oktoberrevolutie van 1917, de doorbraak en
verheerlijking van het communisme en de opkomst van het stalinisme. Zijn
hoofdpersoon, Joeri Zjivago, is dichter en dokter tegelijk. Hij is gehuwd met
zijn jeugdvriendin Tonja Gromeko, maar zijn ware liefde is Lara Guichard - de
Lara (Julie Christie) uit de Amerikaanse verfilming van David Lean uit 1965, de
Lara ook van 'Lara's Theme' waar Zjivago in de vertolking van Omar Sharif met
gloeiende ogen telkens naar luistert. En miljoenen toeschouwers in de bioscopen
met hem.

Pasternak koesterde halverwege de jaren vijftig geen enkele illusie dat Dokter
Zjivago in Rusland werd gepubliceerd. Hij stuurde het boek, waarvan het laatste
deel een gedichtencyclus vormt geschreven door Joeri Zjivago, naar verschillende
Moskouse uitgeverijen. Maar die bewaarden een ijzig en onverschillig
stilzwijgen, omdat het boek de beslissende rol van de bolsjewieken in de
revolutie ter discussie stelt. Desondanks besloot de staatsuitgeverij in
diezelfde tijd tot uitgave van Pasternaks verzamelde gedichten. Inzending door
de schrijver aan het literaire tijdschrift Novy Mir ('Nieuwe wereld') werd
afgewezen omdat 'de geest van de roman onverzoenbaar is met de geest van de
revolutie'.

Schandaal

Toen gebeurde er iets wonderlijks. Ik ga af op de getuigenissen van Pasternaks
vriendin Olga Ivinskaja, dichteres en vertaalster. In Gevangene van de tijd.
Mijn leven met Boris Pasternak (1978) schrijft zij het volgende: 'Begin mei 1956
berichtte Radio Moskou tijdens een uitzending in het Italiaans dat binnenkort de
publicatie werd verwacht van Pasternaks roman Dokter Zjivago, waarvan de
handeling driekwart eeuw omvatte en eindigde met de Tweede Wereldoorlog. De
dramatische gevolgen van dit bericht lieten niet op zich wachten. Het zou
uiteindelijk leiden tot een wereldomvattend schandaal.'

Als gevolg van het radiobericht diende een vertegenwoordiger van de Italiaanse
uitgeverij Feltrinelli zich bij Pasternak op zijn landhuis aan. Deze luisterde
naar de naam Sergio D'Angelo en was door de Italiaanse communistische partij
naar Moskou gestuurd. Hij werkte voor de Italiaanse sectie van Radio Moskou. De
jonge, communistische uitgever Giangiacomo Feltrinelli verzocht hem schrijvers
en boeken in de gaten te houden die voor hem interessant zouden zijn. Meteen na
uitzending van het bericht toog hij op een prachtige dag in mei naar
Peredelkino, waar hij de schrijver aantrof werkend in de tuin. Hij wist de hand
te leggen op het manuscript dat zo lang vergeefs op publicatie wachtte.
Pasternak was zowel gevleid door het optreden van D'Angelo als door zijn
'buitenissige' naam en liet zich overhalen. Naar eigen zeggen van D'Angelo zou
Pasternak bij de overhandiging opgemerkt hebben: 'U hebt mij uitgenodigd voor
mijn eigen terechtstelling.' Achteraf getuigt dit van een visionaire blik van de
auteur.

Feltrinelli publiceert Il Dottore Zivago in Milaan op 15 november 1957 in een
oplage van 6.000 exemplaren. Tegelijk verschijnen in het blad Espresso grote
gedeelten uit de roman - juist die stukken die het scherpst het sovjetregime
aanvallen. De opgeschrikte Russische regering stelt alles in het werk om verdere
publicatie te verbieden en overweegt een verkorte uitgave in de Sovjet-Unie.
Maar het is te laat: nog in november verschijnen twee herdrukken en enkele
maanden later komt Dokter Zjivago uit in Engeland, Frankrijk en Duitsland. Op
het hoogtepunt van de Koude Oorlog zorgt een sovjetschrijver voor grote
consternatie.

De Schrijversbond probeert de stilte rondom de buitenlandse uitgave te bewaren.
Maar er is geen weg meer terug wanneer op 23 oktober 1958 de Zweedse Academie de
naam van de nieuwe Nobelprijswinnaar bekendmaakt: Boris Pasternak. De lont is
aangestoken, het kruit ontploft. De Russische autoriteiten zien de toekenning
als een vijandige daad. De politieke weerstand die de roman bij verschijning had
opgeroepen - de Russische editie was inmiddels uitgekomen en lag ook in Milaan
in de boekwinkels - werd alleen maar versterkt. Toch kwam de toekenning in 1958
niet helemaal als een verrassing: eerder, in 1947 en in 1954, was er sprake van
dat het comite Pasternaks kandidatuur overwoog vanwege zijn lyrische werk. In
1954 gaf men de voorkeur aan Ernest Hemingway.

De laureaat telegrafeerde dezelfde dag aan de secretaris van de Zweedse
Academie: 'Oneindig dankbaar, geroerd, trots, verbaasd, verlegen.' Er werden
foto's gemaakt van een glimlachende Pasternak, hij heft het glas en neemt
felicitaties in ontvangst. Maar dit geluk blijkt kortstondig, niet langer dan
twintig minuten.

Dan zijn er nieuwe foto's waarop Pasternak in gedrukte stemming aan tafel zit,
de mond vertrokken, de ogen neergeslagen. Ondertussen kreeg hij bezoek van
Konstantin Fedin, buurman, prozaist en vooral vooraanstaand lid van de
Schrijversbond. Zonder Pasternak te feliciteren kwam hij op Pasternak af met een
gezicht alsof hij zijn opeens wereldberoemde collega op een misdaad had betrapt.
Pasternak moest zich distantieren van de prijs en, vrijwillig, om moeilijkheden
te voorkomen afstand doen van zijn roman. Pasternaks stemming van 'geroerd,
trots' ging aan stukken.

Stroomversnelling

Die laatste dagen van oktober 1958 volgden de gebeurtenissen elkaar snel op.
Pasternak kwam in een stroomversnelling terecht, waaruit hij zich nauwelijks kon
bevrijden. Van hogerhand werd besloten fel te reageren en de officiele media in
te schakelen. Radio Moskou kondigt twee dagen later, op zaterdag 25 oktober,
aan: 'De toekenning van de Nobelprijs voor een enkel middelmatig werk zoals
Dokter Zjivago is een politieke daad tegen de sovjetstaat.'

Dat was niet genoeg. Op diezelfde zaterdag zet de Literatoernaja gazeta, de
literaire krant en spreekbuis van de Schrijversbond waaraan de bewuste buurman
Fedin is verbonden, met de volgende woorden de aanval in: 'Dokter Zjivago is een
laag-bij-de-gronds boek, onbetekenend, waardeloos. De ultrareactionaire krachten
van het Westen gebruiken deze prijs als wapen in hun anticommunistische
kruistocht.' De auteur heet 'een kwaadaardige bourgeois' te zijn, 'een
rancuneuze literaire snob'. En zo ging het verder en groeide de hetze uit tot
buitengemene proporties.

Een dag later hebben alle kranten de smaad en laster overgenomen. De Pravda, het
officiele orgaan van de Communistische Partij, beschuldigt Pasternak van verraad
en reactionaire propaganda. Studenten aan het Moskouse Instituut voor Literatuur
werden opgeroepen tot een spontane demonstratie. In een toespraak werd Pasternak
vergeleken met een zwijn: 'Wie met zwijnen werkt, weet dat een der
eigenaardigheden van deze dieren is dat ze de plaats waar ze eten en slapen niet
bevuilen. Daarom mag men zeggen, indien men Pasternak met een zwijn vergelijkt,
dat een varken nooit zal doen wat hij heeft gedaan.' Naar verluidt werden deze
woorden onder luide toejuichingen ontvangen. De Schrijversbond besloot Pasternak
te royeren en zijn status van sovjetschrijver te ontnemen. Tot slot bemoeide het
gewone volk zich met de hetze. Uit het hele land kwamen ingezonden brieven
binnen, boordevol verontwaardiging. Maar niemand kon de roman gelezen hebben.

Door deze druk voelde Pasternak zich als een opgejaagd dier en was hij ten einde
raad. Niet alleen waren de morele dreigementen zeer groot, er kwam ook een
economische blokkade bij, zoals Ivinskaja erkent: 'Daar immers alle
tijdschriften, alle uitgeverijen, kortom alle mogelijkheden om de kost te
verdienen in handen van de staat zijn, was het doodeenvoudig om
intellectueeltjes als wij door uithongering klein te krijgen. Van de
uitgeverijen kwam stuk voor stuk bericht dat de vertaalcontracten geannuleerd
werden.'

Op de avond van woensdag 29 oktober 1958 liet Pasternak de Zweedse Academie per
telegram het volgende weten: 'Gezien de betekenis die de maatschappij waarvan ik
deel uitmaak aan uw prijs hecht moet ik de mij toegekende, onverdiende
onderscheiding weigeren. Neemt u mij mijn vrijwillige weigering niet kwalijk.'

Spijt

Een week later nam de Pravda een brief van hem op, waarin de gekwelde schrijver
verklaart dat hij zijn staat en volk niet heeft willen schaden. Verder betuigt
hij spijt dat hij in de roman de indruk zou hebben gewekt de Oktoberrevolutie af
te wijzen.

Zijn vriendin Olga Ivinskaja is woedend. Aanvankelijk kan ze Pasternaks
beslissing niet begrijpen. Ze schrijft: 'Pas later begreep ik wat dat het ''iets
anders" was: ze wilden de dichter vernederen, hem dwingen in het openbaar zijn
fouten op te biechten en toe te geven - brute kracht, onverdraagzaamheid moest
dus zegevieren. Maar om te beginnen had Pasternak op zijn manier voor een
verrassing gezorgd.'

Het leven van Pasternak was ontwricht. Hij werd afgeluisterd, achtervolgd,
bespied door spionnen in vrouwenkleren. Nog geen anderhalf jaar later overleed
hij in Peredelkino. Op een van de laatste foto's van hem is er niets over van de
vastberadenheid in zijn gezicht en van de vitale gloed in zijn ogen.

Degenen die over het leven van Pasternak schreven, zijn vriendin Ivinskaja, zijn
biografen en wetenschappers, zijn het erover eens dat de crisis rond de
Nobelprijs zijn dood onmiskenbaar heeft versneld.

De dichter en prozaist voelde zich intens verbonden met zijn land. Een moreel
oordeel uitspreken over zijn 'vrijwillige' weigering is onmogelijk. Maar
Pasternak was bang verbannen te worden en wilde schrijven, nergens anders dan op
zijn landgoed met de grote tuin, niet ver verwijderd van Moskou, een stad die
hem ongekend dierbaar was.

Keuze uit geraadpleegde literatuur:

Ronald Hingley: 'Pasternak. A Biography.' Londen 1983

Olga Ivinskaja: 'Gevangene van de tijd. Mijn leven met Boris Pasternak'. Utrecht
1978

Willem G. Weststeijn: 'Dokter Zjivago. De roman als lyriek. 'Amsterdam 1991

Eerdere afleveringen van de serie 'Nobel-rel' zijn te lezen op www.nrc.nl

'Dr. Zjivago' leidde tot een wereldomvattend schandaal

LOAD-DATE: September 9, 2005

LANGUAGE: DUTCH

                           © 2005 PCM Uitgevers B.V.

                              35 of 120 DOCUMENTS

                                NRC Handelsblad

                               September 2, 2005

Kamer respecteert de wens niet te bungelen ; Na het debat over minister Veerman
heeft alleen Balkenende nog een probleem

BYLINE: DOOR ONZE REDACTEUREN EGBERT KALSE EN GUUS VALK

SECTION: Binnenland; Pg. 03

LENGTH: 975 words

DATELINE: DEN HAAG, 2 SEPT.


Het spoeddebat in de Tweede Kamer ging al snel niet meer over de BV's van
minister Veerman, maar over wat een minister in zijn vrije tijd mag.

Het oorspronkelijke probleem is opgelost door een nieuw probleem te scheppen.
Met gemak doorstond minister Veerman (Landbouw, CDA) gisteren een spoeddebat
over vermeende zakelijke activiteiten tijdens zijn ministerschap. Maar een
aanvankelijk goed werkende bliksemafleider van premier Balkenende, een overzicht
van alle nevenfuncties van de kabinetsleden, bezorgde de premier weer andere
problemen.

Tweede-Kamerlid Kalsbeek (PvdA) - eerder een van de grootste critici - sloot
haar bijdrage af door te zeggen dat Veerman "indruk" had gemaakt met zijn
persoonlijke en soms emotionele verklaringen.

De beeldvorming die de afgelopen weken was ontstaan, zei Veerman, "is voor mij
en de mensen die mij dierbaar zijn, buitengewoon ingrijpend geweest". Zo
ingrijpend zelfs, dat hij overwogen heeft af te treden. De druk vanuit media op
hem en zijn familie "grenst aan het ongelooflijke". En, reagerend op Kamerlid
Oplaat (VVD), die stelde dat gewone burgers niet valt uit te leggen zij nooit
wegkomen met een administratieve fout en ministers wel: "Als een minister een
fout maakt, wordt hij snoeihard in het openbaar afgestraft."

Een diepgravend, technisch debat over de constructies van Veermans bedrijven
bleef gisteren uit. Deze week bleek dat Veerman ten onrechte zijn handtekening
had gezet onder de jaarrekening van een van zijn Franse bedrijven. Regels van
het kabinet bepalen dat een bewindspersoon wel bedrijven mag bezitten, maar er
niet het beheer over mag voeren. Met een feitelijke reconstructie wist de
minister de bezwaren van de Kamer goeddeels weg te nemen. Hij had fouten
gemaakt, soms buiten zijn schuld om. Maar nooit had hij te kwader trouw
gehandeld.

Over de aanleiding van de problemen werd niet meer gesproken. De commotie
ontstond toen vorige maand de Britse krant The Observer meldde dat hij 190.000
euro aan Europese landbouwsubsidies ontvangt en zich tegelijkertijd in het
kabinet heeft ontpopt tot de grootste tegenstander van het schrappen van die
subsidies.

De Kamer nam genoegen met de "ruiterlijke erkenning" van Veerman dat hij een
slordigheid heeft begaan, maar er persoonlijk niet beter van is geworden.
Bovendien, mochten er nog meer fouten opduiken, "dan sta ik voor een groot
probleem. Ik weet dan zelfs niet of ik er wel zal staan", aldus Veerman.

Kamerlid Van Velzen (SP) bleef als enige volhouden dat de minister beter de eer
aan zichzelf kon houden en kon opstappen. Maar een motie van afkeuring bleef
uit. Ook voor haar eis tot een onafhankelijk onderzoek naar de zakelijke
belangen van de minister was geen meerderheid. Veerman had gezegd "geen zin te
hebben nog drie maanden te moeten bungelen", hetgeen de Kamer respecteerde.

Voor een belangrijk deel had Van Velzen zichzelf de wind al eerder uit de zeilen
genomen. Zij stelde vorige week Kamervragen over de betaalde en onbetaalde
functies van minister Veerman, maar vroeg en passant ook een overzicht van alle
nevenactiviteiten van de overige leden van het kabinet.

Dat overzicht kwam gisteren, vlak voor het debat met Veerman. Voor zover bekend,
schreef premier Balkenende, hebben de kabinetsleden vijftig onbetaalde
nevenfuncties. Deze functies varieren van een lidmaatschap van het comite van
aanbeveling van het Helmonds Vocaal Ensemble (staatssecretaris Van Geel) tot het
ambassadeurschap van het Jenevergenootschap (minister Remkes). Deze functies
zijn niet gemeld aan Balkenende, zei de premier, en daarmee in strijd met
kabinetsregels.

Het overzicht van nevenfuncties leek de premier en minister Veerman in eerste
instantie goed uit te komen. Meer dan de helft van het debat ging gisteren
immers over het nut en het gevaar van het hebben van een nevenfunctie. De
premier is voor het strikt naleven van de bestaande regels, maar de Kamer leek
in meerderheid voor versoepeling van de regels te zijn. Balkenende daagde de
Kamer uit met een uitspraak te komen waar hij in het kabinet wat mee kon, maar
toen die er eenmaal lag (Kamerlid Nawijn diende een motie in met voorstellen
voor versoepeling) wees de premier die motie af.

De discussie over de nevenactiviteiten kende twee standpunten. VVD'er Oplaat
meende dat als je leden van het kabinet niets meer erbij laat doen, het gevaar
van wereldvreemde ministers en staatssecretarissen ontstaat. Welnee, vond zijn
collega Kalsbeek. Een minister moet iedere schijn van belangenverstrengeling
vermijden.

Maar hoe doe je dat, iedere schijn vermijden? Mag een minister van Onderwijs dan
ook geen kinderen meer hebben, vroeg Kamerlid Van den Brink (LPF) zich af. En
mag de minister van Financien zelf nog wel een hypotheek hebben? Zijn collega
Atsma (CDA) ging nog een stap verder door te stellen dat Kamerleden ook maar
eens open kaart moesten spelen over hun nevenfuncties.

En zo werd de aanvankelijke discussie over de al dan niet slapende BV's van
minister Veerman naar een hoger, veel abstracter plan getild. De aandacht was
afgeleid van de precieze constructies met stichtingen en BV's van de minister
naar het dilemma van bestuurders die er na werktijd andere activiteiten op
nahouden.

Balkenende bleek van zijn collega's weinig steun te krijgen voor zijn rigide
'nee tenzij'-opstelling. Voor de camera's van Den Haag Vandaag lieten onder meer
de ministers Pechtold (Bestuurlijke Vernieuwing, D66), Remkes (Binnenlandse
Zaken, VVD) en Hoogervorst (Volksgezondheid, VVD) en de staatsecretarissen Van
Geel (Milieu, CDA) en Wijn (Financien, CDA) weten geen kwaad te zien in hun
lidmaatschappen van comites van aanbeveling.

Daarmee keerde de discussie zich tegen de premier. Die moet van de Kamer vandaag
in de ministerraad zijn collega-bewindslieden toespreken over het niet aanmelden
van de nevenactiviteiten.

LOAD-DATE: September 2, 2005

LANGUAGE: DUTCH

                           © 2005 PCM Uitgevers B.V.

                              36 of 120 DOCUMENTS

                                NRC Handelsblad

                                August 29, 2005

In de wieg gelegd voor een baan op stand ; Voorzitter Kist van Leidse
universiteit stapt voortijdig over naar AFM

BYLINE: FREDERIEK WEEDA

SECTION: Binnenland; Pg. 02

LENGTH: 2683 words


Bevriend met Job Cohen en Ivo Opstelten lijkt Anne Willem Kist vooral lid van
een machtig old boy network met Leidse wortels. Maar als bestuurder van de
Universiteit Leiden was hij minder succesvol.

'Ik word hier niet gelukkig." Aldus A.W. Kist tegen de decanen van de
Universiteit Leiden in mei dit jaar. Zo motiveerde de voorzitter van het College
van Bestuur zijn beslissing om per 1 september op te stappen, tweeenhalf jaar na
zijn aantreden.

Nu zegt hij: "Dit was geen lichtzinnige beslissing. Natuurlijk had ik eigenlijk
langer willen blijven. Maar ik ben dit jaar zestig jaar geworden, ik moet me
afvragen wat ik wil doen in de laatste fase van mijn arbeidzame leven. En dat is
niet leiding geven aan een universiteit."

Kist begint per 15 september als bestuurslid van de Autoriteit Financiele
Markten (AFM), de toezichthouder voor de financiele wereld. Het driekoppige
bestuur wordt geleid door Arthur Docters van Leeuwen. Bij de AFM verwacht Kist
naar eigen zeggen de "inhoudelijkheid" te vinden die hij aan de universiteit
steeds meer ging missen. En hij hoopt dingen sneller voor elkaar te kunnen
krijgen.

"Dit was duidelijk een geval van de verkeerde man op de verkeerde plaats",
schreef de hoofdredacteur van het Leidse universiteitsblad Mare in een
commentaar op het vertrek van Kist. En: "Het voorzitterschap van Kist is
uitgelopen op een mislukking". Anderen roemen zijn beslissing. Carel Stolker,
decaan van de Faculteit Rechtsgeleerdheid: "Hij heeft het risico van slechte
publiciteit blijmoedig genomen, daar is moed voor nodig." Ivo Opstelten,
burgemeester van Rotterdam en goede vriend: "Hij heeft een stap gezet waar hij
spijt van kreeg. Hij heeft de guts gehad om dat vrij snel te melden. Dat is goed
voor hem en goed voor de universiteit."

De man die Kist heeft aangenomen, is "teleurgesteld". Morris Tabaksblat,
voorzitter van de Raad van Toezicht van de Universiteit Leiden: "Maar ja, dat
heb je te respecteren, je hebt er niets over te zeggen. Het is jammer dat hij
een aantal goede aanzetten die hij heeft gegeven niet kan uitvoeren." De keuze
viel volgens Tabaksblat op Kist vanwege zijn "kritische vermogen ten aanzien van
bestaande structuren". Er moest wat veranderen in Leiden.

Anne Willem - alom aangeduid als AW - Kist verlaat de wetenschap en het
management. Hij keert terug naar vertrouwd terrein: zaken op het grensvlak van
recht en economie. Het besturen van een universiteit was niet concreet genoeg
voor Kist, zeggen mensen uit zijn omgeving. Onzekere plannen voor de lange
termijn, onderhandelen met de overheid over geld, tegenstrijdige belangen van
verschillende faculteiten, faculteiten met elkaar verzoenen - het was allemaal
te abstract.

"Hij zit het liefst in de bibliotheek", zegt Rene Jansen, oud-collega bij de
Nederlandse Mededingingsautoriteit. "Het gaat bij hem om zaken uitspitten,
jurisprudentie zoeken, stukken lezen." Broer Adriaan: "Zaak voor zaak werken,
daar is-ie sterk in. Op de universiteit kreeg hij te maken met een logge
organisatie met heel machtige faculteiten. Het is moeilijk een mammoettanker van
richting te doen veranderen." Volgens rechtendecaan Carel Stolker zijn er twee
soorten juristen. "Je hebt advocaten, die gaan voor een bepaald belang. En je
hebt rechters, die kunnen allerlei belangen afwegen. Kist is een typische
advocaat."

Er zijn in de familie Kist twee lezingen over de herkomst van de familienaam. De
mooiste is die van een levende man die in de zeventiende eeuw per abuis werd
begraven en op de deksel van zijn kist klopte. Na zijn herrijzenis kreeg hij nog
drie zonen. In het wapen van de familie is onder meer een man te zien die
rechtop in zijn kist zit, wat deze verklaring aannemelijk maakt. De andere
lezing is dat ze afstammen van een meubelmaker die ook kisten maakte.

Hoe dan ook, het geslacht Kist levert al vele generaties magistraten,
wetenschappers en andere dienaren van de publieke zaak. In de werkkamer van A.W.
Kist aan het Rapenburg hangt een portret van een naamgenoot, ooit hoogleraar aan
de Leidse universiteit. Gevonden in een depot. Tekenend is ook de kennismaking
tussen Kist en studiegenoot Ivo Opstelten. Wat was Opsteltens eerste indruk? "Ik
dacht vooral: aha, dat is dus AW. Onze vaders kenden elkaar namelijk ook, de
naam Kist was niet onbekend in Leiden." Een neef van AW, voormalig ING-topman
Ewald, is lid van de Raad van Advies van de Leidse rechtenfaculteit.

Vader Anne Willem Kist, die onlangs op 90-jarige leeftijd overleed, was
aanvankelijk advocaat en later rechter. Naam maakte hij echter met zijn
christelijke vormingswerk. Nadat hij in zijn studententijd ernstig ziek was
geworden, werd hij gelovig. De rest van zijn leven zou hij proberen het
christendom nieuw elan te geven, hij promoveerde ook in de theologie. Hij
onderwees jonge rechters over 'recht en samenleving' en was later directeur van
vormingscentrum De Poelgeest in Oegstgeest. Tot zijn dood was hij bezig het werk
van theoloog Karl Barth toegankelijk te maken voor de gewone man.

Vijf jongens telde het gezin, AW is de oudste. Drie broers zijn arts, twee zijn
jurist. Ze kregen een vrije opvoeding, vertelt broer Adriaan, zoon nummer drie
en rechter te Amsterdam. Ze hoefden niet wekelijks naar de kerk, zoals veel
gereformeerde kinderen, en gingen wanneer ze wilden. Vooral met Kerstmis en
Pasen dus en dan met name "voor het sociale gebeuren". "Ik denk dat vader wel
teleurgesteld was dat wij zijn geloof niet hebben overgenomen. Maar hij oefende
nooit druk op ons uit."

AW legde het geloof van zijn vader naast zich neer, maar verder voldeed hij aan
de verwachtingen van zijn ouderlijk milieu. Hij deed gymnasium, wat in het gezin
niet beschouwd werd als een prestatie maar als een vanzelfsprekendheid. Adriaan:
"Het was eerder zo dat je uit de boot zou vallen als je niet kon studeren." AW
ging studeren in Leiden, ook een vanzelfsprekendheid. Zijn grootvader, vader,
ooms, neven en broers deden dat allemaal. Adriaan: "Vader had ons wat dat
betreft vrij dubbel opgevoed. Aan de ene kant was hij een links-anarchistisch
christen. Aan de andere kant waardeerde hij de tradities van de
patriciersfamilie. We werden wel geacht in Leiden te studeren en lid te worden
van het corps. Dat hebben vier van ons gedaan."

Kist zat in de redactie van de almanak van 1967 van het Leids Studenten Corps.
Praeses van die redactie was Egbert Jacobs, tot voor kort Nederlands ambassadeur
in Tokio, vanaf volgende maand in Rome. Jacobs: "Ik vroeg AW voor de literaire
bijdragen. Hij houdt van taal, vooral poezie. Hij was een beetje de
intellectueel van het stel, hield van controverse. Hij pleitte voor opname van
een goed geschreven anti-monarchaal essay, dat werd nog een heel gehannes. Hij
was tijdens de studie een sterke persoonlijkheid, maar geen gangmaker. Altijd
een beetje afstandelijk, geen zuidelijk type." Toen al een echte, gemotiveerde
jurist, zag Jacobs, in tegenstelling tot veel andere rechtenstudenten. Ze bleven
bevriend.

In de eerste helft van de jaren zeventig doceert Kist burgerlijk recht aan de
juridische faculteit in Leiden, eerst onder H. Drion, later onder A.R.
Bloembergen. Een bijzonder clubje jonge, ambitieuze juristen was dat,
vrijgevochten en vernieuwingsgezind. Opnieuw ontmoet Kist mensen die hij later
in zijn loopbaan weer zal tegenkomen. Toenmalig collega Bart Groen is
cassatie-specialist bij het gerenommeerde advocatenkantoor Pels Rijcken &
Droogleever Fortuijn, waar Kist vanaf 1990 op hetzelfde terrein werkt. Toenmalig
collega Joan de Wijkerslooth, tot voor kort topman van het openbaar ministerie
en vanaf 1 september hoogleraar strafrecht in Leiden, werkte in de jaren tachtig
bij hetzelfde kantoor. Bovendien is De Wijkerslooth lid van de Raad van Toezicht
van de Universiteit Leiden, de club die Kist benoemde als collegevoorzitter.

Die benoeming, na een carriere van twintig jaar in de advocatuur en nog eens zes
jaar als gouverneur-generaal van de Nederlandse Mededingingsautoriteit (NMa) was
voor menigeen een verrassing. Collegevoorzitters hoeven niet per se gepromoveerd
te zijn, maar hebben meestal wel affiniteit met de academische wereld. Sceptici
zagen hun gelijk bevestigd door een opmerking van Kist in een interview in NRC
Handelsblad in oktober 2003. "Leiden heeft gekozen voor onderzoek", zei Kist
toen. "We hebben niet de ambitie om qua onderwijs tot de absolute top te horen."

In Leiden brak de pleuris uit. Docenten voelden zich geschoffeerd, Kist moest
zich in de universiteitsraad verdedigen. Kist nu: "Dat was onwennigheid, ik was
onbekend met de gevoeligheden die in de organisatie leven. Ik was wel verbaasd
over de heftige reacties. Het was ook onterecht, want we hebben heel veel gedaan
om het onderwijs te verbeteren. Overigens is het nog steeds mijn diepe
overtuiging dat het primaat van onderzoek onmisbaar is voor goed universitair
onderwijs. Als onderwijs geen relatie heeft met onderzoek wordt het hbo."

Prestaties waren er ook, de afgelopen tweeenhalf jaar. Op het conto van Kist
staat bovenal het verbeterde contact tussen de universiteit en de gemeente
Leiden. De goede relaties zijn zichtbaar in de verdere ontwikkeling van het Bio
Science Park, dat zowel financieel als planologisch eisen stelt aan de stad.
Trots is Kist zelf op het instellingsplan voor de komende jaren, waarin
strategische keuzes van de universiteit zijn vastgelegd. Tabaksblat roemt de
nadruk op het binnenhalen van talentvolle studenten. Zowel met het bindend
studieadvies in het eerste jaar als onderzoek naar 'selectie aan de poort' loopt
Leiden voorop.

Hoe lastig het soms ook was in Leiden, de moeilijkste periode in Kists carriere
moet net daarvoor zijn geweest, toen hij aan het hoofd stond van de NMa. In het
najaar van 2002 maakte Kist in die functie de parlementaire enquete naar de
bouwfraude mee. De NMa, die juist was opgericht om kartels te bestrijden, had
nog niets ondernomen om dat reusachtige kartel aan te pakken, constateerde de
commissie.

"Dat deed AW pijn", zegt Rene Jansen, vijf jaar lang Kists naaste medewerker bij
de NMa en later plaatsvervangend directeur-generaal. "Persoonlijk maar ook als
leider van de organisatie. Die laatste maanden voor zijn vertrek waren
vervelende tijden. Eerst moesten we alle kritiek in kranten lezen en mochten we
ons niet verweren, vanwege de enquete. Vervolgens moest AW getuigen en stond
zijn organisatie opeens met iets slechts in de schijnwerpers. Terwijl we zo hard
hadden gewerkt en veel goede prestaties hadden geleverd." De NMa bestond toen
vier jaar en had zich in die opbouwfase met name bezig gehouden met
fusietoezicht en het wegwerken van zo'n duizend ontheffingsverzoeken van
bedrijven.

Een vreemde verdediging, vindt Kamerlid Marijke Vos, destijds voorzitter van de
enquetecommissie. "Bij zoveel ontheffingsverzoeken hadden ze moeten bedenken dat
er in die branche misschien iets aan de hand is." Vos vindt dat Kist "de
bouwsector te weinig doortastend, te weinig alert heeft benaderd". Vos heeft
"geen indicatie" dat Kist vanwege de kritiek op de NMa inzake de bouwfraude zou
zijn opgestapt. "Ik zou het me wel kunnen voorstellen. We hebben de NMa
behoorlijk afgedroogd."

Kist nam wel de "volle verantwoordelijkheid" voor de steken die de NMa had laten
vallen, zegt Jansen. "Hij zei ook publiekelijk dat we een onvergeeflijke fout
hadden gemaakt door een tipgeefster niet terug te bellen. Ook binnenshuis stelde
hij zich verantwoordelijk voor dat hoofdstuk." Onder mededingingsadvocaten
heerst begrip voor de moeizame start van de nieuwe organisatie. Kist krijgt lof
omdat hij de NMa een gezicht heeft gegeven.

Twee ogenschijnlijk strijdige zaken kleuren de loopbaan van A.W. Kist. Liefde
voor de publieke zaak en het nut van een Leids netwerk.

Veel studievrienden uit de kring van Kist zijn mooi terechtgekomen. En ze zijn
al die jaren bevriend gebleven. Opstelten en Kist - allebei getrouwd met
jaargenotes van het corps - gaan jaarlijks voor een korte vakantie op stap met
jaarclubgenoten en echtgenotes. Tot de club behoren J.J. Wiarda, raadadviseur op
het ministerie van Justitie, A.D.H. Fockema Andreae, uitgever in ruste en S.J.
van Klaveren, vice-president van de Rechtbank Rotterdam. Ze gaan bijvoorbeeld
naar het muziekfestival Schubertiade in het Oostenrijkse Schwarzenberg, of
wandelen in Schotland. Opstelten spreekt van de 'ijzeren ring'. "Dat zijn de
vrienden sinds de studietijd. Daarna zit het meer in de kennissensfeer."

Kist noemt de continuiteit in vriendschappen "een van de mooie dingen in mijn
leven". Eenzelfde vriendschap onderhoudt hij met Job Cohen, burgemeester van
Amsterdam. Ze leerden elkaar kennen toen ze allebei met jonge gezinnen in
Oegstgeest woonden en allebei aan de Leidse universiteit werkten. Cohen: "We
tennisten veel in die tijd, we hadden het nog niet zo belachelijk druk als nu."
Ze vonden elkaar in "grote maatschappelijke betrokkenheid", waren allebei actief
voor de PvdA. Toen Cohen werd benoemd als burgemeester werd hij gebeld door
Opstelten die hem feliciteerde. Je zult maar A.W. Kist zijn en twee van zulke
vrienden hebben, zeiden ze tegen elkaar.

Dat Kist benoemingen te danken zou hebben aan het old boy network vindt hij
"echt flauwekul". "Dat getuigt van een naief beeld van hoe de wereld in elkaar
zit. Zo'n Raad van Toezicht werkt niet zo, De Wijkerslooth heb ik nooit over
deze baan gesproken." Opstelten is iets minder stellig. "Het is onzin om de
invloed van een netwerk te ontkennen. Op zich is er niets mis met een old boy
network. Als je intensief hebt gestudeerd en maatschappelijk actief bent
ontstaat dat vanzelf. Maar uiteindelijk gaat het om kwaliteit en die is bij AW
ruim aanwezig." Al tijdens hun studie zeiden Opstelten en Kist tegen elkaar dat
het mooi zou zijn als ze ooit allebei op het Rapenburg zouden belanden, de een
als burgemeester en de ander als baas van de universiteit. Dat ze allebei de
samenleving wilden dienen, is voor Opstelten duidelijk. "Daarom ging hij van
Loeff naar Pels Rijcken, de landsadvocaat. Ook als advocaat wilde hij meer
dienen dan alleen het belang van de eigen organisatie."

Voor NMa-man Rene Jansen was de daarop volgende stap een indicatie. "Het feit
dat hij een zeer lucratieve baan als compagnon bij het gerenommeerde
advocatenkantoor Pels Rijcken verruilde voor een laagbetaald baantje als
ambtenaar bij de NMa vind ik een gedurfde stap."

Laagbetaald? Hij had een eigen chauffeur. "Ja, maar het was echt een enorme
achteruitgang in inkomen vergeleken met dat van een compagnon in een groot
advocatenkantoor." Zijn inkomen werd meer dan gehalveerd, bevestigt Kist. Zijn
opvolger bij de NMa verdient 175.000 euro, zijn baas bij de AFM verdient 300.000
euro.

Bij de AFM gaat Kist vooral financiele partijen in de gaten houden. Geen baan om
populair mee te worden. "Niemand zegt: wat heerlijk dat iemand ons controleert.
Het is een vak waar je een rechte rug voor moet hebben. En je moet niet bang
zijn voor moralisme. Een geheven vingertje moet je niet vervelend vinden."

Curriculum vitae

Anne Willem Kist is geboren op 27 maart 1945 in Driebergen. Hij is gehuwd en
heeft drie kinderen. Op 15 september 2005 wordt hij bestuurslid van de
Autoriteit Financiele Markten (AFM)

1963-69 studie Nederlands recht, Rijksuniversiteit Leiden, afstudeerrichting:
burgerlijk recht

1969-75 wetenschappelijk medewerker burgerlijk recht aan de Juridische Faculteit
Leiden

1976-80 advocaat bij Loeff Claeys Verbeke, Rotterdam (vervoers- en
verzekeringsrecht)

1980-90 Loeff, Amsterdam (ondernemings- en effectenrecht)

1987-89 lid dagelijks bestuur Loeff

1990-97 advocaat bij Pels Rijcken & Droogleever Fortuijn, Den Haag (cassatie- en
overheidspraktijk)

1997-02 directeur-generaal Nederlandse Mededingingsautoriteit (NMa)

2003-1 sept. 2005 voorzitter College van Bestuur Universiteit Leiden

september 2003 tot mei 2005: voorzitter van de Raad van Toezicht van de AFM.

A.W. Kist in zijn werkkamer van de Leidse universiteit. Op het anonieme portret
staat Nicolaas Christiaan Kist, hoogleraar theologie van 1823 tot 1859 (Foto NRC
Handelsblad, Vincent Mentzel)

LOAD-DATE: August 30, 2005

LANGUAGE: DUTCH

                           © 2005 PCM Uitgevers B.V.

                              37 of 120 DOCUMENTS

                                NRC Handelsblad

                                August 18, 2005

Voor anker aan het Museumplein

BYLINE: MENNO TAMMINGA

SECTION: Economie; Pg. 13

LENGTH: 427 words


Gokje wagen, prijsje winnen, schilderijtje kopen.

De Bankgiroloterij hielp bij de financiering van de aankoop van een vroege
Mondriaan (Oostzijdse molen bij maanlicht) die het Amsterdamse Rijksmuseum
afgelopen week bekendmaakte. En zaterdag kreeg koningin Beatrix de Vivat
Oreange, een nationaal geschenk dat mede tot stand kwam dankzij de gulle steun
van de Staatsloterij, die 450.000 euro op tafel legde.

Wie kunst zegt, zegt tegenwoordig het grote geld: het (inter)nationale
bedrijfsleven, met de geldgiganten voorop, en natuurlijk de loterijen. De grote
financiele instellingen hebben nu bijvoorbeeld allemaal hun eigen favoriete
museum in Amsterdam. ABN Amro sponsort het Stedelijk Museum en trekt extra
aandacht doordat bestuursvoorzitter Rijkman Groenink tevens de raad van toezicht
voorzit. De Rabobank sponsort Van Gogh. En ING kondigde onlangs aan dat zij voor
een periode van zes jaar het Rijksmuseum gaat sponsoren.

ING betaalt op deze manier ook mee aan de 272 miljoen euro die de vernieuwing
van het 'Rijks' kost. Het museum krijgt al steun van Philips, dat zich een
zogeheten founder mag noemen, en van de Bankgiroloterij, die net als ING het
predikaat hoofdsponsor heeft.

Toevallig is ING-commissaris Wim Kok ook lid van de raad van toezicht van het
Rijksmuseum. Ex-Rabobank-topman Herman Wijffels is voorzitter van die
toezichtsraad.

Sponsoring betekent hier overigens nog niet dat je het hele hebben en houwen van
het museum zomaar in handen krijgt. Wie voetbalclubs sponsort, of een stadion,
kan zijn bedrijfsnaam gemakkelijk koppelen aan de clubnaam. Sterker nog: de
bedrijfsnaam werd nog wel eens de clubnaam. Maar ja, kunst is anders.
Exclusiviteit bestaat niet. ABN Amro verkoopt bijvoorbeeld diensten voor rijke
particulieren in het Verre Oosten, zoals vermogensbeheer, onder de merknaam Van
Gogh private banking.

Met al die inzet van de beheerders van de grote en kleine particuliere vermogens
en spaargelden wordt het Museumplein ook een beetje een geldplein. Tegenover het
Rijks staat het Concertgebouw, waar ING-bestuurslid Alexander Rinnooy Kan
optreedt als voorzitter van de commissarissen. Onder hen is ook Jan Kalff,
ex-topman van ABN Amro. En ergens halverwege de twee tempels resideert het
hoofdkantoor van Stage Holding, de theater- en musicalproducent van
cultuurweldoener Joop van den Ende.

Maar denk niet dat het sjieke geld de gewone man vergeet. De Nationale
Postcodeloterij, de grote broer van Bankgiroloterij, en de Postbank, een dochter
van ING, zijn twee van de vier hoofdsponsors van Sail.

LOAD-DATE: August 18, 2005

LANGUAGE: DUTCH

                           © 2005 PCM Uitgevers B.V.

                              38 of 120 DOCUMENTS

                                NRC Handelsblad

                                August 18, 2005

'Het is zeer schadelijk voor het imago van de politiek dat dit maar door blijft
gaan' ; Gouden woorden

BYLINE: GERRIT KOMRIJ

SECTION: Achterpagina; Pg. 18

LENGTH: 508 words


Dat dit maar door blijft gaan... In de woorden van Lodewijk Asscher,
fractievoorzitter van de PvdA in de Amsterdamse gemeenteraad, klinkt
moedeloosheid door. Het is zeer schadelijk voor het imago van de politiek...
Dezelfde Asscher gelooft dus dat de politiek nog een goeie naam hoog heeft te
houden. Moedeloosheid en zelfbedrog, ziedaar de twee pijlers van het
stadsbestuur.

En van 's lands bestuur.

Asscher doelde op de behendigheid waarmee gemeenteraadsleden jongleren met hun
onkostenvergoeding. Corruptie is geen privilege van Amsterdam. Uit een landelijk
onderzoek, uitgevoerd in opdracht van het Wetenschappelijk Onderzoeks- en
Documentatiecentrum van het ministerie van Justitie, blijkt dat iets meer dan
vijf procent van alle politici corrupt is. Een op de twintig. Iedere avond
verschijnt er dus op elke televisiezender wel een corrupte politicus!

Kijk goed naar hun eerlijke gezichten.

Het rapport benadrukt dat het niet gaat om de grijze muizen en de kleine
knoeiers onderaan de carrieretrap, zoals we in onze naiveteit zouden geloven,
maar om leidinggevenden, vooral 'de slimme en kleurrijke types' die er de
voorkeur aan geven solistisch op te treden.

Twee per avond bij de publieke omroepen, vier bij de commercielen.

Is overigens het avond na avond van kop tot knie in televisieprogramma's
opduiken voor politici niet op zich al een daad van corruptie?

Een op de twintig, het is echt te rooskleurig.

In het rapport van het centrum met de lange naam wordt toegegeven dat de
schatting aan de lage kant zou kunnen zijn. Ministeries registreren de meeste
gevallen niet. Zaken worden zelden aan de politie overgedragen. Ze worden bij
voorkeur intern afgehandeld. Goudeerlijke politici moffelen hun zondige, maar
ten halve gekeerde broeders onder het tapijt, je ziet het voor je.

Er kon wel eens een op de tien politici corrupt zijn.

Ook werd enkel het aannemen van steekpenningen en cadeaus onderzocht. Over het
creatief omspringen met onkostenvergoedingen en over snoepreisjes lees ik niets.

Een op de vijf?

Het rapport houdt het bij beloningen 'met het oog op wat iemand in functie doet
of zal doen'. Het zwijgt over daden die in functie worden verricht met het oog
op beloningen die na beeindiging van de functie zullen volgen. Een mooie baan in
het bedrijfsleven, een commissarisschap, een toekomst als televisiester.

Een op de twee?

Het corruptieonderzoek ging van start in 2003, na de grote bouwfraude. Het
kabinet-Balkenende verkondigde toen als zijn mening dat corruptie in de politiek
'uitzonderlijk' was. Een groot percentage van de ondervraagde functionarissen
vindt nu dat de corruptie juist de laatste jaren sterk is toegenomen.

Normen en waarden helpen enorm.

Normen en waarden, de lippenzalf van een bestuur dat volgens eigen onderzoek
corrupter is dan ooit. 'Dat dit maar door blijft gaan' lijkt voor politici niet
het allerergste, corruptie zal ze ook een zorg zijn, wat ze verschrikkelijk
vinden is dat het gewone volk er eens achter zou komen.

Lodewijk Asscher

LOAD-DATE: August 18, 2005

LANGUAGE: DUTCH

                           © 2005 PCM Uitgevers B.V.

                              39 of 120 DOCUMENTS

                                NRC Handelsblad

                                 August 6, 2005

Barsten in Belgie

BYLINE: DOOR HANS BUDDINGH' ; FOTOGRAFIE VINCENT MENTZEL

SECTION: Magazine; Pg. 46

LENGTH: 6823 words


Belgie bestaat 175 jaar en dat wordt het hele jaar gevierd. Maar is het wel een
land? Vlaanderen en Wallonie hebben ieder een eigen regering en drijven steeds
verder uit elkaar. Moet Belgie dan maar worden gesplitst? Dat toch maar niet,
vinden de meeste Belgen.'Als wij de samenwerking tussen verschillende culturen
niet tot stand kunnen brengen, zeg je eigenlijk het ideaal van de Europese
integratie op', zegt oud-premier Martens, een van de vaders van het federale
Belgie.

Gespierde armen zwaaien door de lucht. Met krachtige bewegingen slaan jonge
mannen de witte kaatsbal in het vak van hun tegenstanders. Onophoudelijk
moedigen ze elkaar aan: 'komaan, he' en 'allez attaquer'. En ze halen de
tegenstanders uit hun spel met 'da's ene mauvaise' na een slechte bal. Met een
blauw krijtje zet de scheidsrechter strepen waar de bal op het asfalt ploft. Om
z'n linkerarm draagt hij een Belgisch vlaggetje. Bever Pelote Club Bievene
speelt z'n thuiswedstrijd op het plein van de gemeentelijke lagere school. In
het houten clubhuis staan bekers en trofeeen, en er hangen foto's van
succesvolle senioren- en jeugdteams. De laatste tijd heeft Bever pc Bievene zich
versterkt met kaatsers uit Wallonie, waar de sport nog populairder is.
Familieleden en fans koesteren zich in de zon of genieten van de barbecue. Aan
de lange tafels spreekt men Vlaams en Frans. En ook een moeilijk verstaanbaar
Vlaams dialect dat is doorspekt met Franse woorden.

Even verderop is het in cafe Rozeken deze zondagmiddag ook gezellig druk. Boven
de bar hangt de favoriete tegeltjeswijsheid van cafehoudster Marie-Roos Dorane:
'Distels en doornen steken zeer, maar kwa tongen wel duizend keer meer'. Voor de
Franstalige bezoekers is er de geruststelling dat er meer oude dronkaards dan
oude dokters zijn: 'On voit plus de vieux ivrognes que de vieux medecins'. De
goed geconserveerde blondine ('ik ben al m'n hele leven fan van Corrie Konings')
heeft twee Franstalige schoonzoons. 'Eigenlijk zou iedereen in dit land de twee
talen moeten kennen', zegt ze met een glimlach.

Brussel-Halle-Vilvoorde

In Bever spreekt de ene helft van de 2014 inwoners Vlaams en de andere helft
Frans. Maar de meesten spreken en begrijpen allebei. Dat komt omdat Bever in
1963 van de Franstalige provincie Henegouwen naar de Vlaamse provincie Brabant
werd overgeheveld. Maar Bever ligt door een speling van het lot ook in het
kiesdistrict Brussel-Halle-Vilvoorde (bhv), dat de inzet vormt van een ruzie
tussen Vlamingen en Franstaligen op het hoogste politieke niveau. Het conflict
leidde dit voorjaar bijna tot de val van het paarse kabinet van de liberale
premier Guy Verhofstadt. En dat juist in het jaar dat Belgie 175 jaar
onafhankelijkheid viert.

Het conflict is eigenlijk een onopgeloste erfenis van de staatshervormingen, die
Belgie tot een federaal land hebben gemaakt. De essentie van de 'Belgische
constructie' is de opdeling van het land in aparte taalgebieden - Vlaanderen,
Wallonie en het tweetalige Brussel - met ieder hun eigen regionale regering en
parlement. Belgie heeft zelfs geen nationale politieke partijen meer. Zo kan
premier Guy Verhofstadt met zijn vld (Vlaamse Liberalen en Democraten) bij
verkiezingen voor het nationale parlement alleen stemmen halen in Vlaanderen en
Brussel. Halle-Vilvoorde is het laatste stukje Vlaams grondgebied waar
Franssprekende kiezers nog op eigen Franstalige partijen kunnen stemmen, omdat
het een kiesdistrict vormt met het tweetalige Brussel. De Vlaamse partijen
hebben eensgezind de splitsing van 'bhv' geeist, want zij willen op hun eigen
territorium niet met Franstalige partijen concurreren. Maar Franstalige partijen
blokkeren een splitsing, omdat zij geen potentiele kiezers willen kwijtraken.
Dat zijn vooral Franstalige forenzen in Vlaamse randgemeenten bij Brussel.

De burgemeesters in Halle-Vilvoorde zijn zo kwaad dat ze de onaf-
hankelijkheidsviering boycotten. Maar burgemeester Luc de Neyer van Bever doet
daar niet aan mee. In Bever staan Franstalige kandidaten bij de
gemeenteraadsverkiezingen op Vlaamse lijsten. Voor Vlaamse media geldt het dorp
nu als 'oase van communautaire rust' in Belgie. Een tv-ploeg van de vrt kwam dit
jaar al twee keer kijken. 'De Franstaligen hier zeggen: laat die brave Vlamingen
maar doen. Zo is het al veertig jaar', zegt de 53-jarige burgemeester met
blozende glimlach in z'n gemeentehuis.

Maar sinds de onrust over Brussel-Halle-Vilvoorde is hij doelwit van een
campagne van Vlaams Belang, dat in Bever nooit een poot aan de grond kreeg.
Volgens de extreem-rechtse partij van Filip Dewinter laat de burgemeester 'de
verfransing van Bever gewoon gebeuren'. Maar in Bever sturen de Franstalige
ouders hun kinderen naar de Vlaamse lagere school, ofschoon ze wegens de
faciliteitenstatus van hun dorp recht hebben op een eigen school. De
christen-democratische burgemeester maakt zich niet druk over de extreem-rechtse
actie: 'Er zullen altijd mensen zijn die dat willen horen. Maar het is hier niet
de mentaliteit van de mensen.'

In mei organiseerde De Neyer een herdenking van de onafhankelijkheid en de
oorlogsgevallenen. Zijn bevlogen toespraak over Belgie ('Een onvergetelijk land
op de grens van twee culturen') haalde de actualiteitenrubriek Terzake. Want een
ode aan Belgie van een Vlaams politicus is een steeds grotere zeldzaamheid.

'Ik ben Vlaming, maar eerst Belg', beaamt gepensioneerd politiecommissaris Omer
Frisch in cafe Rozeken. Hij neemt ons mee naar buiten. Onder de eeuwenoude bomen
bij de voormalige pastorie, waarin nu een kinderopvang is gevestigd, spelen
dorpsbewoners jeu de boules. Op hun T-shirts staat 'De Petanque Vrienden
Bever/Les Amis de la Petanque Bievene'. De petanqueclub werd een paar jaar
geleden op initiatief van Frisch opgericht.

Los van Nederland

Wonen de laatste echte Belgen in Bever en omstreken? In 1830 scheurde Belgie
zich na een gewelddadige revolte los van Nederland. Al bijna vanaf die tijd
worstelt het land met zichzelf. Historicus E.H. Kossmann schreef in zijn
onovertroffen De Lage Landen. Twee eeuwen Nederland en Belgie dat de Belgische
natiestaat het door interne tegenstellingen geen eeuw heeft uitgehouden, maar
dat de Belgische staat wel duidelijk aanwezig bleef. 'In tegenstelling tot wat
de nationalistisch denkende negentiende-eeuwers meenden, is het ook in de
moderne tijd blijkbaar mogelijk dat een staat die geen nationale samenhang meer
kan tonen, zich handhaaft', schreef Kossmann.

Maar dat is al weer een kwart eeuw geleden. De federalisering van de Belgische
staat was pas begonnen. En de decentralisering van bevoegdheden naar de regio's
leek naar een nieuw evenwicht te leiden, ondanks regelmatig oplaaiende
spanningen tussen de Vlamingen en de Walen. In 1970 werd de 'cultuurautonomie'
ingevoerd met de opdeling van het land in vier taalgebieden: Vlaanderen
(Nederlands), Wallonie (Frans), Brussel (Nederlands- Frans) en Oost-Belgie
(Duits). Tien jaar later kreeg elke taalgroep z'n gemeenschapsregering, die
bevoegd is voor onderwijs en cultuur. En in 1993 werd de kroon op het werk gezet
door toenmalig premier Jean-Luc Dehaene, die om z'n grote politieke behendigheid
de bijnaam 'loodgieter' kreeg. De gewestelijke regeringen van Vlaanderen,
Wallonie en Brussel zijn bevoegd voor zaken als ruimtelijke ordening,
huisvesting, openbare werken en een deel van de economie. Ze mogen zelfs
internationale verdragen sluiten. Want in Belgie zijn nationale regering en
gewestregeringen gelijkwaardig.

Heeft de huidige federale staat nog toekomst of dreigt hij uiteen te vallen?
Belgische politici gaan de vraag niet langer uit de weg. Vooral de grote
economische tegenstellingen tussen het relatief welvarende Vlaanderen en het
relatief arme Wallonie hebben de verhoudingen op scherp gezet. De Vlaamse
regering wil een marktgericht beleid om de wereldwijde concurrentie aan te gaan.
Ook de sociale zekerheid en de miljardentransfers naar Wallonie staan ter
discussie. De Vlaamse minister-president Yves Leterme klinkt dreigend: 'Wanneer
een meerderheid van zes miljoen Vlamingen niet op een correcte manier tot haar
recht kan komen, dan slaat dat over in zeer extreme reacties. Aan Franstalige
kant moet men zeer goed weten dat men die natuurlijk mede provoceert.' Anders
gezegd: het extreem-rechtse Vlaams Belang van Filip Dewinter zal bij de volgende
verkiezingen verder groeien.

De Waalse minister-president Jean-Claude van Cauwenberghe zegt dat 'sommigen van
de federale staat een lege dop willen maken'. Hij doelt op Vlaams nationalisten.
Oud-premier Wilfried Martens, die in de jaren '80 een reeks staatshervormingen
door het parlement sleurde, maakt zich ernstig zorgen over de 'voorthollende
federalisering', de voortdurende druk bevoegdheden te decentraliseren. Die
bedreigt volgens Martens zelfs het voortbestaan van Belgie. 'Politici gebruiken
het communautaire thema in de profilering van hun partij zonder begrenzing en
zonder zelfbeheersing', waarschuwt hij. 'Als men geen einddoel heeft, bestaat
het risico dat men het doel voorbijschiet en er geen verstandhouding meer is.'

Het Vlaamse weekblad Knack sprak onlangs in een historische terugblik op de
revolte van 1830 van een 'Belgische Omwenteling die nog altijd niet tot
voltooiing is gekomen'. In de eerste jaren na de opstand was er helemaal geen
tegenstelling tussen Vlamingen en Walen. De elite sprak in heel Belgie Frans. In
Vlaanderen sprak de rest van de bevolking een veelvoud aan dialecten, terwijl
Walen hun eigen dialecten spraken. De opstand was een monsterverbond van
liberalen en katholieken, die zich verzetten tegen het autoritaire regime van
koning Willem I. De liberalen behoorden tot de nieuwe handels- en industriele
burgerij, terwijl de katholieken steunden op de adel en het grootgrondbezit. Het
ging om een amalgaam van klachten over persvrijheid, onderwijs en belastingen
tot taalwetgeving en bemoeienis met religie. Het begon allemaal met de opvoering
van de opzwepende opera De Stomme van Portici in de Brusselse Muntschouwburg op
25 augustus 1830, waarna rellen uitbraken van paupers die genoeg hadden van de
hoge voedselprijzen.

Het resultaat was een heuse golf van Belgisch nationalisme. De logica van het
ontstaan van Belgie lag ongetwijfeld ook in het feit dat het land moest dienen
als buffer op het Europese continent, omdat het voor Groot-Brittannie ondenkbaar
was dat het land in handen van Frankrijk zou vallen.

Maar Belgie is meer dan een uitvinding van de grote mogendheden. Historicus
Kossmann spreekt zelfs van 'het triomfantelijk resultaat van de al decennia lang
gevoelde en gepropageerde trots op de scheppingsdrang van het jonge en
stoutmoedige Belgische volk.' Met de kolen en het ijzer in Wallonie konden de
stuwende krachten achter de onafhankelijkheid hun economische droom
verwezenlijken. Walen ontdekten hoe je zink uit erts haalt, goedkoop industriele
soda maakt, zelfs de dynamo en de saxofoon zijn Waalse uitvindingen. Wallonie
werd de industriele bakermat van het Europese continent. En Nederland? Dat zakte
verder weg naar de status van een lethargische landbouwnatie.

Pas vanaf 1850 begon zich een Vlaamse kleine burgerij te roeren, vooral dankzij
uitbreiding van het kiesrecht. Zij zag zich afgeremd in haar
ontplooiingsmogelijkheden door de Franstaligheid van de staat. Ook in het
noorden van Belgie waren er alleen Franstalige ambtenaren. 'Tot groot nadeel der
inboorlingen', aldus een flamingant van toen. Aan het eind van de 19de eeuw
breidde de Vlaamse beweging zich uit naar de 'gewone' man. Het ging nu ook om
sociale emancipatie. Zo was er de beweging rond Pieter Daens naar de
gelijknamige roman van Louis Paul Boon in de fabrieksstad Aalst. De beweging van
flaminganten zou nog een impuls krijgen na 'De Groote Oorlog' van 1914-1918,
waarin Vlaamse soldaten sneuvelden die bevelen van hun Franstalige officieren
niet verstonden en na hun dood Franstalige grafzerkjes kregen.

De tegenreactie was eind 19de eeuw al gekomen van de Franstaligen in Brussel en
de franskiljons in Vlaanderen. Hieruit ontstond al snel de Waalse beweging, die
haar identiteit vooral vond in een sterke anti-Vlaamse gezindheid. De Vlamingen
kregen het verwijt dat ze anti-Belgisch waren. In Vlaanderen was gepleit voor
een tweetalig Belgie om zo de rechten van het Vlaams te verzekeren. In 1898 was
het Nederlands in de rechtspraak erkend, zodat misdadigers in Vlaanderen hun
vonnis konden begrijpen. En in het parlement begonnen afgevaardigden Nederlands
te spreken. Van Waalse kant was de eis geuit dat in heel Vlaanderen het Frans in
het lager onderwijs werd ingevoerd. Pogingen de Gentse universiteit te
vernederlandsen, waren door een Franstalige hoogleraar in 1910 nog 'een misdaad
tegen de beschaving' genoemd.

De gedachte Belgie te verdelen in homogene taalgebieden kwam oorspronkelijk van
Franstalige politici. Zij vreesden dat de immigratie van Vlamingen, die in de
tweede helft van de 19de eeuw met honderdduizenden van het verarmde Vlaamse
platteland vertrokken om in de Waalse kolen- en staalindustrie te gaan werken,
tot 'vervlaamsing' van Wallonie zou leiden. Maar deze flaminds pasten zich
razendsnel aan om neerbuigende reacties van Walen te ontlopen.

De sterk uiteenlopende sociaal-economische ontwikkelingen maakten de eerste
barsten in Belgie al meteen zichtbaar: tegenover een katholiek, behoudend en arm
Vlaanderen stond een antiklerikaal, progressief, socialistisch en rijk Wallonie.
In 1912 schreef socialistisch parlementslid en wallingant Jules Destree in een
beroemd geworden open brief aan koning Albert I in 1912: 'Sire, il n'y a pas de
Belges. Il n'y a que de Wallons et Flamands' ('Sire, er zijn geen Belgen. Er
zijn alleen Walen en Vlamingen'). Daaruit moest volgens Destree, die al voorzag
dat de katholieke Vlamingen met hun hoge geboortecijfers de Walen in aantal
zouden voorbijstreven, de consequentie worden getrokken Belgie te splitsen in
twee taalgebieden. Ruim zestig jaar later dook bij de opening van archieven het
commentaar op van de koning aan zijn prive-secretaris. Volgens de vorst was
alles wat Destree schreef 'absoluut waar'. Maar het was niet minder waar 'dat de
administratieve scheiding van Belgie een kwaad zou zijn dat veel meer ongemakken
en gevaren van allerlei soort met zich zou brengen dan de huidige situatie'.

Al in de jaren '30 werden in het Belgisch parlement voorbereidingen getroffen
het land op te delen in homogene taalgebieden. Maar de collaboratie tijdens de
Tweede Wereldoorlog door een deel van de Vlaamse beweging - waaruit het
extreem-rechtse Vlaams Blok zou voortkomen - wakkerde het ressentiment bij de
Belgische politieke elite aan. Al was ook in Wallonie zwaar gecollaboreerd. De
koningskwestie rond Leopold III, die wegens contacten met Hitler na een
referendum de troon moest afstaan aan z'n zoon Boudewijn, bracht Belgie in 1950
bijna aan de rand van een burgeroorlog.

Weer een crisis

In 1960 was het land opnieuw dichtbij een zware crisis. De Waalse vakbeweging
eiste met gewelddadige stakingsacties de omvorming van Belgie tot een federale
staat, omdat de door Vlamingen gedomineerde regering niet bereid bleek de
noodlijdende kolen- en staalindustrie nog langer met miljarden te steunen. Een
paar jaar eerder al was de meer progressieve Vlaamse beweging actiever geworden,
vooral met de Volksunie, die opnieuw haar eisen stelde. Het meest spectaculair
waren de acties om de Franstalige afdeling van de universiteit van Leuven
('Walen buiten') te sluiten. De Franstalige dominantie in politiek, economie en
cultuur was nog altijd stuitend. In het kabinetsberaad werd tot in de jaren '60
nog alleen Frans gesproken.

'Het was een eigenaardige situatie', vertelt gepensioneerd politiecommissaris
Omer Frisch uit Bever. 'We hingen van het gerecht in Doornik af. Maar we hadden
voorgedrukte processen-verbaal in het Nederlands. Want de mensen mochten zeggen
of ze de Franstalige of Nederlandstalige rechtspleging wilden. De inwoners van
Bever legden hun verklaring in hun eigen Vlaams dialect af. Maar ze kozen toch
voor een Franstalige rechtspleging.' Zelf werd hij door zijn ouders nog naar de
Franstalige middelbare school gestuurd in het naburige Enghien, omdat dat beter
voor z'n toekomst zou zijn. Oud-premier Wilfried Martens werd als middelbare
scholier een felle flamingant. Als zoon van een eenvoudige boerenfamilie uit het
dorpje Sleidinge bij Gent sprak hij alleen sleins dialect.

Martens: 'Begin jaren '50 ontstond er een beweging voor Algemeen Beschaafd
Nederlands. Ik werd promotor. De gedachte was dat je niks waard bent, als je
niet beschaafd kunt spreken.' Als student zou hij eind jaren '50 tijdens een
manifestatie nog 'geef ons de wapens' roepen. Maar in dezelfde periode werkte
hij al een volledig plan uit voor de federalisering van Belgie, dat hij jaren
later zelf kon gaan uitvoeren. Zijn inspiratie vond hij ook bij de grondleggers
van Europa. Martens, inmiddels 69, kan dan ook als een van de 'vaders' van de
Belgische federalisering worden beschouwd. Hij sloot zich aan bij de
Christelijke Volkspartij (CVP), omdat Belgie alleen vanuit het echte
machtscentrum kon worden hervormd. 'In mijn partij bestond bij sommigen nog de
doctrine dat Vlamingen hun meerderheid moesten gebruiken', zegt Martens. 'Dat
zou absoluut tot een afscheiding hebben geleid. Mijn stelling was dat de
oplossing voor een dergelijk probleem erin bestaat bevoegdheden te
decentraliseren.'

De vaststelling van de taalgrens in 1963 door het Belgische parlement was de
eerste stap naar een federaal Belgie. Op de meeste plekken is de scheidslijn,
die van oost naar west loopt, al eeuwen oud. Maar toch werd er nog flink
geruzied over de laatste 'talentelling' van 1947, waarbij in elk dorp was
geregistreerd welk percentage van de bevolking Vlaams of Frans sprak. Die
telling was uitgevoerd door lokale ambtenaren met vaak hun eigen voorkeuren.
Bovendien durfden sommige Vlamingen na de oorlog niet uit te komen voor hun
Vlaamsgezindheid wegens de nasleep van de collaboratie. De vaststelling van de
taalgrens was ook een politieke beslissing, want de Vlaamse meerderheid kon in
1963 nog eenzijdig haar wil opleggen, wat na de staatshervormingen door een
'alarmbelprocedure' bij belangrijke besluiten niet meer mogelijk is. Tientallen
gemeenten werden in 1963 overgeheveld van Vlaanderen naar Wallonie of omgekeerd.

Ruzie in Voeren

De tragiek van communautaire ruzie is nog te vinden in Voeren. De gemeente van
zes dorpen ging in 1963 van de provincie Luik naar Limburg. Maar Waalse politici
konden dat niet accepteren, waarna Voeren tot symbool van de Belgische
taalstrijd werd. De kwestie haalde eind jaren '70 de internationale pers door de
ernstige gewelddadigheden tussen Vlaams- en Luiksgezinden, waarbij extremisten
van buiten het actiefst waren. 'We hebben ons laten meeslepen', zegt Chantal
Droeven bij het klaterende water van haar forellenkwekerij in Sint
Pietersvoeren. Zelf werd ze veroordeeld wegens het gooien van molotovcocktails
naar Vlaamse extremisten. Op journaalbeelden en krantenfoto's was te zien hoe ze
halfnaakt door de rijkswacht werd weggesleept. De gebeurtenissen escaleerden
door de militante Waalse politicus Jose Happart, die als gekozen burgemeester
weigerde in de gemeenteraad Nederlands te spreken. De Voerenaren spraken vroeger
allemaal het platdiets van Maastricht en Eupen, zelfs gemeenteraadsvergaderingen
gingen vaak in dialect. Maar de politieke conflicten hebben Voeren gespleten in
Vlaamstaligen en Franstaligen. Veel jongeren kennen het dialect niet meer zo
goed. Zelfs de harmonie en het carnaval vielen uiteen. 'Er is hier apartheid',
zegt Vlaams burgemeester Huub Broers. 'Het verschil met Zuid-Afrika is dat het
daar van bovenaf en hier van onderop is gekomen.' Broers werd in 2000 gekozen,
toen Nederlandse Voerenaren voor het eerst mochten meedoen aan de
gemeenteraadsverkiezingen. De christen-democratische burgemeester was destijds
zelf betrokken bij gewelddadigheden. Nu probeert hij te verzoenen. Als
toeristische regio moet Voeren ook een extra economische impuls krijgen. 'Geef
me nog zes jaar', bezweert Broers. 'Sinds een paar jaar spelen onze voetbalclubs
weer vriendschappelijk. Na een pilsje beginnen de spelers aan de bar spontaan
weer platdiets met elkaar te praten.'

De kwestie Voeren leidde eind jaren '80 tot de val van een van de
kabinetten-Martens, maar van politiek belang is de Voerense kwestie al lang niet
meer. Het enige interne 'grensconflict' dat nog moet worden opgelost, is de
splitsing van het kiesdistrict Brussel-Halle-Vilvoorde (bhv). Het is een publiek
geheim dat koning Albert II zich een paar maanden geleden actief met de zaak
bemoeide om een politieke crisis af te wenden. Zo'n typisch Belgische kwestie
roept bij politici nog altijd emoties op. 'Ze moeten van onze grenspaal
afblijven', riep minister van staat Hugo Schiltz met rood aangelopen hoofd op
televisie. De 77-jarige Schiltz speelde als leider van de Volksunie een grote
rol in de staatshervormingen. Vice-premier Johan Vande Lanotte,
sociaal-democraat en geen communautaire scherpslijper, zei in het weekblad Humo
dat 'de Franstaligen Belgie aan het opblazen zijn', wanneer ze rechtsregels aan
hun laars lappen. Volgens het Arbitragehof is de huidige situatie met bhv in
strijd met de Grondwet. Uiterlijk in 2007 moet er een oplossing komen, wanneer
er weer verkiezingen zijn.

Handicaps

Het Belgische federale systeem met verregaande autonomie voor de gewesten blijkt
z'n eigen handicaps te hebben. Regionale partijen hebben de natuurlijke neiging
allereerst naar het eigen regionale belang te kijken. Dat bemoeilijkt
compromissen op federaal niveau. Geestverwante Vlaamse en Franstalige partijen
zijn uit elkaar gegroeid. Zo denkt de Socialistische Partij Anders (spa) veel
positiever over de vrije markt dan de Parti Socialiste (ps). Ook kent het
Belgische federale systeem in tegenstelling tot bijvoorbeeld Duitsland geen
hierarchie: alle regeringen zijn gelijkwaardig. Met slechts drie gewesten is de
kans op polarisatie groot. Vlaams minister-president Leterme: 'Ik denk dat wij
het enige federale model in de wereld zijn met een centrifugale dynamiek.'

Vlaamse en Franstalige hoogleraren deden onlangs in een open brief het voorstel
dat politieke partijen bij federale verkiezingen weer in het gehele land
kandidaten stellen. Het zou de partijen ertoe aanzetten zich ook nationaal te
profileren. Leterme voelt er niks voor, al erkent hij de logica ervan. 'Maar
Belgie is geen logisch land', zegt hij met een glimlach.

Een sterk staaltje van politieke verlamming op federaal niveau werd vorig jaar
zichtbaar, toen Vlaanderen, Wallonie en Brussel het niet eens werden over
geluidsnormen voor de nationale luchthaven Zaventem. Elk gewest wilde het
vliegtuiglawaai op de ander afwentelen. En elk gewest heeft bovendien z'n eigen
geluidsnormen. Dat op Zaventem meest Vlamingen werken, maakte de
toeschietelijkheid van Franstalige politici er niet groter op. Voor
verzendbedrijf dhl was de kwestie aanleiding zijn vertrek aan te kondigen,
waardoor duizenden banen verloren gaan. Eerder was er een conflict in de
federale regering over een vergunning voor wapenexport naar Nepal. Daartegen was
verzet was gerezen, omdat het om een conflictgebied met gewelddadige
opstandelingen gaat. De ruzie werd op z'n Belgisch opgelost door besluiten over
te laten aan de Waalse regering, die de werkgelegenheid bij Fabrique Nationale
(fn) in Herstal als prioriteit heeft. De federale regering accepteerde de
uitholling van haar buitenlands beleid.

En dan is er nog de toenemende economische kloof tussen Vlaanderen en Wallonie,
dat de teloorgang van de kolen- en staalindustrie na ruim veertig jaar nog niet
te boven is. Het inkomen per hoofd ligt in Vlaanderen ruim een kwart hoger dan
in Wallonie. Financiele transfers van Vlaanderen naar Wallonie maken het
verschil enigszins goed, maar ze roepen ook steeds meer kritiek op. Jaarlijks
vloeit 6 miljard euro van noord naar zuid, voornamelijk directe overdrachten uit
de federale schatkist en sociale uitkeringen.

Anders gezegd: 6 miljoen Vlamingen betalen jaarlijks ieder duizend euro voor 3,5
miljoen Walen.

Populair Waals politicus

In het auditorium van de Universite Libre de Bruxelles (ulb) klonk onlangs
boegeroep en gejoel bij studenten en vakbondsactivisten, toen ps-leider Elio di
Rupo het woord voerde. Hij deed mee aan een debatavond van de actiegroep 'Stop
de jacht op de werklozen'. De 53-jarige Waalse politicus is op hervormingspad.
Dat is hij al jaren. Maar de laatste maanden spreekt Di Rupo - openlijk
homoseksueel en de populairste Franstalige politicus - hardere taal. Dat komt
deels door groeiende druk van Vlaamse politici, die vragen stellen bij de
houdbaarheid van de sociale zekerheid als de werkloosheid in Wallonie met bijna
20 procent ruim dubbel zo hoog blijft als in Vlaanderen. Maar ook in Wallonie
zwelt de kritiek aan.

Vooraanstaande economen hekelden een paar maanden geleden in een open brief
('Walen worden lui van transfers') de subsidies uit Vlaanderen en Europa. De
brief kwam als een mokerslag, omdat dergelijke kritiek uit eigen kring in
Wallonie ongewoon is. Een maand eerder rapporteerde bureau McKinsey dat Wallonie
achterop loopt wat betreft mentaliteit, aanwending van menselijk kapitaal en
economische omgeving. Alleen het aantal startende ondernemers, ook in de
hightech-sector, geeft hoop. Maar Vlaanderen heeft een veel grotere traditie van
familiebedrijven. De loonkosten liggen door de lagere productiviteit in Wallonie
ruim 5 procent hoger. Belgie is het enige land met werkloosheidsuitkeringen van
onbeperkte duur. Maar Franstalige socialisten en vakbonden houden hervormingen
tegen, waardoor Vlaanderen in een negatieve spiraal dreigt te worden
meegesleept.

Onder Vlaamse politici gaan dan ook stemmen op om de sociale zekerheid te
splitsen. 'Het verbreken van die band van solidariteit zal ons herleiden tot
drie ministaatjes', voorspelt oud-premier Martens. Maar hij wijst ook op de
verantwoordelijkheid van Franstalige politici: 'In het Waalse landsgedeelte
heeft men niet de moed een sociaal-economisch beleid te voeren dat beantwoordt
aan de eisen van deze tijd. Daardoor ontstaat een systeem van subsidies en
transfers dat niet meer te verdedigen is.'

In Wallonie werkt bijna 40 procent van de beroepsbevolking op een of andere
manier voor de overheid. In Vlaanderen is dat maar 25 procent. Di Rupo hekelde
in de lokale pers de 'kanker van de lokale baronieen'. Hij had het dus over z'n
eigen partij, want het zijn lokale ps-baronnen die nog steeds banen aan hun
politieke clientele uitdelen in nutsbedrijven, openbaar vervoer en
ziekenfondsen. Critici beweren al langer dat de ps zelf deel van het probleem
is. Di Rupo komt na de zomer met een 'Marshallplan', al weet nog niemand wat hij
ermee bedoelt. De ps-leider weet dat de tijd voor hem dringt. In industriesteden
als Charleroi steekt het extreem-rechtse Front National al de kop op.

Syndicalisme en socialisme

'Vlaanderen heeft in de eerste 130 jaar van onze geschiedenis kunnen overleven
dankzij Wallonie', onderstreept de Waalse minister-president Jean-Claude van
Cauwenberghe. 'Daarom zeg ik tegen de Walen dat ze geen complexen moeten
hebben.' Op tafel ligt een memorandum over een aangepaste economische strategie.
De bekende steekwoorden: menselijk kapitaal, kenniseconomie, minder hindernissen
voor bedrijven. Maar de weerbarstige realiteit is op deze vroege ochtend ook
pijnlijk zichtbaar. Bij het kantoor van de Waalse minister-president in Namen
hebben zich tientallen leden van de mobiele eenheid geposteerd, omdat stakende
buschauffeurs onderweg zouden zijn. Syndicalisme en socialisme zijn door hun
strijdbare geschiedenis in Wallonie in zekere zin een deel van de Waalse
identiteit.

Als overtuigd federalist wil Van Cauwenberghe ('Ik heb een huisje in De Panne')
dat Belgie blijft. Maar wel een Belgie dat onderling solidair is. 'De Waal is
steeds meer Belg en hoe meer hij Belg is, des te meer is hij Waal', zegt hij.
Maar Vlamingen hebben volgens hem een meer 'pure identiteit' door hun culturele
emancipatiestrijd. De Waalse minister-president is dan ook niet zeker 'of de
Vlaming steeds meer Belg is'.

Vlamingen en Franstalige Belgen schuifelden de afgelopen maanden in elk geval
broederlijk door de tentoonstellingen Made in Belgium en Visionair Belgie/La
Belgique Visionaire ter gelegenheid van de 175-jarige onafhankelijkheid. Made in
Belgium is een inventaris van wat je toch het collectieve geheugen van de Belgen
zou kunnen noemen. Van de wielerzeges van Eddy Merkcx, de Kuifjestrips van
Herge, de tennistriomfen van Justine Henin, de boeken van Georges Simenon en
Hugo Claus, de schilderijen van Rubens, Ensor en Magritte, tot de loopgraven van
'De Groote Oorlog', Tijl Uilenspiegel en de art nouveau van architect Victor
Horta. De ontwerper van de tentoonstelling, Jacques Broun, voelde zich bij de
presentatie wel geroepen misverstanden weg te nemen: 'En zelfs al krijgt de
toeschouwer enige nationale fierheid, dan is het beslist niet onze betrachting
een politieke of zelfs unitaire boodschap te brengen.' Want altijd is er weer
die beduchtheid te worden uitgemaakt voor de belgicist, die terugverlangt naar
wat zo mooi 'La Belgique de papa' heet.

Om dezelfde reden viert Belgie dit jaar niet alleen 175 jaar onafhankelijkheid,
maar ook de 25ste verjaardag van z'n federale model. De inrichting van Visionair
Belgie is aan een Zwitser, Harald Szeemann, overgelaten. Hij kon er een
onbekommerde lofzang op de belgitude van maken. Schrijfster Leen Huet deed dat
vorig jaar al in haar boek Mijn Belgie. Het is veel meer dan zwijmelen bij het
Belgie van de Expo 1958 en het Atomium. 'Het gaat in Belgie altijd over
problemen, terwijl datgene waardoor mensen zich vrij vanzelfsprekend Belg voelen
niet meer aan bod komt', zegt ze in een Leuvens cafe. Huet vergelijkt Belgie met
een oude jas. 'Je denkt er niet aan. Maar als het koud wordt, heb je hem nodig.
Dat is ook de houding van de Belgen.'

Vooroordelen opgeruimd

Toch kennen Vlamingen en Walen elkaar steeds slechter. In Wallonie neemt de
kennis van het Nederlands af, omdat scholieren Engels als tweede taal mogen
kiezen. En hoe moeten Vlamingen en Walen weten wat zich aan de andere zijde van
de taalgrens afspeelt, als ze elkaars kranten niet meer lezen en tv-programma's
niet meer zien? Toch bleek onlangs uit een onderzoek van dagblad La Libre
Belgique dat Vlamingen en Walen veel minder in stereotypen over elkaar denken
dan zo'n twintig jaar geleden. Walen zijn voor Vlamingen niet langer lui,
waarmee het belangrijkste Vlaamse vooroordeel over Walen is opgeruimd. Walen
vinden Vlamingen ook niet meer zulke harde werkers. In dat opzicht gaan ze dus
op elkaar lijken. Walen vinden wel dat Vlamingen arrogant zijn, maar het aardige
is dat Vlamingen het daar mee eens zijn. Over de tolerantie van Vlamingen zijn
Walen minder positief, waaruit Franstalige afkeer van extreem-rechts in
Vlaanderen spreekt.

Minstens zo interessant is dat Vlamingen over communautaire kwesties
genuanceerder denken dan hun politieke leiders, zo bleek onlangs uit een
onderzoek van dagblad Le Soir en de Franstalige omroep rtbf. Dat Franstalige
Belgen er weinig voor voelen de federale staat te ontmantelen is logisch: Belgie
is voor hen ook een sociale garantie. Opmerkelijker is dat nauwelijks de helft
van de Vlamingen bevoegdheden op sociaal-economisch terrein wil decentraliseren.

'De politici zijn bezig het uiteenvallen van Belgie zelf te organiseren', meent
Vlaams schrijver en performer Tom Lanoye. 'Het is zelfs hun tactiek.' Het
afgelopen decennium schreef Lanoye z'n veelgeprezen soaptrilogie over het
verdorven Belgie van eind vorige eeuw. De Dutroux-affaire, de Bende van Nijvel,
de moord op de Waalse politicus Cools, en politieke corruptie gaven hem meer dan
genoeg stof. 'Ik schreef ze uit zuivere liefde', zegt hij. Lanoye vergelijkt de
witte marsen tegen het falen van de Belgische justitie in de zaak van
kindermoordenaar en verkrachter Dutroux met de Fortuyn-revolte in Nederland.
'Maar het proces tegen Dutroux heeft een catharsis teweeggebracht. Vooral door
de getuigenis van die twee meisjes die het hebben overleefd.'

Lanoye is een 'grote fan' van Belgie en Vlaanderen. We praten in het Antwerpse
restaurant Het Zuiderterras, een postmodern gebouw aan de Schelde waar de beau
monde van de bruisende stad zich bij het lunchuur graag laat zien. Hij heeft
nauwelijks vragen nodig.

Aan een tafeltje met uitzicht op de rivier: 'Ik probeer nou maar surrealistisch
Belg en Vlaming te zijn in een land dat ons de hele tijd zegt: je kunt niet
beiden zijn. Dat is het probleem met de Vlaamse nationalisten. Ook de
gematigden.' Volgens de schrijver heeft Vlaanderen het cultuurbeleid zo
geregionaliseerd 'dat het zich heeft geamputeerd van een erfenis die ons zou
kunnen verrijken'. Lanoye: 'Kern van het probleem is dat voor Vlaams
nationalisten 'de taal gans het volk' is. Maar we kunnen toch niet een
kunstenaar als Jacques Brel een Fransman noemen, omdat hij in het Frans zong.
Voor mij is hij een Vlaming die in het Frans zong.' In Frankrijk heeft men er
volgens Lanoye meer oog voor dat tussen kunst van Vlamingen en Franstalige
Belgen een zeker verband bestaat. 'Daar moet je het hebben over Hugo Claus samen
met Jacques Brel, James Ensor, Antoine Wiertz of Arno Hintjes. Dat heeft
allemaal met elkaar te maken.'

Lanoye herinnert zich een culturele galavoorstelling in het Parijse L'Odeon,
waarvoor het Franse ministerie van Cultuur zowel Vlaamse als Franstalige
Belgische kunstenaars had uitgenodigd: 'De Vlaamse minister van Cultuur houdt
daar een toespraak waarin hij erin slaagt om de Franse regering nog niet eens in
bedekte termen verwijten te maken. Volgens hem bemoeide Parijs zich met onze
culturele zaken door te doen alsof Belgische cultuur bestaat.' Voor deze zomer
is Lanoye uitgenodigd naar het festival in Avignon voor zijn theaterstuk Fort
Europa. En terwijl de Franse pers al een tijd lovend schrijft over de artistieke
vague flamande, is in Wallonie nauwelijks Vlaamse kunst te zien. 'Vlaanderen
heeft een cultureel verdrag met Zuid-Afrika maar niet met de Franstaligen', zegt
Lanoye bitter.

Einde van Belgie?

Dus toch het einde van Belgie? Even afgezien van een minuscuul groepje Waalse
rattachisten, dat aansluiting van Wallonie bij Frankrijk zoekt, zijn er in
Belgie slechts twee politieke partijen die propageren Belgie op te blazen. En ze
zijn allebei Vlaams. Het Vlaams Belang ('Belgie Barst') is met bijna een kwart
van de stemmen in Vlaanderen de grootste. Maar uit enquetes blijkt curieus
genoeg dat de meeste aanhangers van de partij het behoud van Belgie wensen. En
dan is er de Nieuwe Vlaamse Alliantie (nva), die enkele procenten heeft. Dat de
nva meedoet aan de regionale regering, is te danken aan haar kartel met Christen
Democratisch & Vlaams (cd&v) van Vlaams minister-president Leterme. De nva reed
vorig jaar met een kolonne vrachtauto's gevuld met nagemaakte bankbiljetten naar
het zuiden om de Walen in te peperen hoeveel geld ze van de Vlamingen krijgen.
cd&v draagt in haar programma niet langer het federalisme maar het
confederalisme uit. De vraag is of dat zoveel uitmaakt, want Belgie werkt al als
confederaal model.

Vlaams nationalist of Vlaams romanticus wil de 44-jarige Yves Leterme, om zijn
sobere stijl wel met de Nederlandse premier Balkenende vergeleken, zich niet
noemen. 'Het is niet mijn ding om met vlaggen of met slogans te staan zwaaien',
zegt hij. Of het door zijn Franstalige vader komt? 'Ik heb veel neven en nichten
in Wallonie', zegt hij. 'Als je met het ene been in de ene en met het andere
been in de andere gemeenschap staat, krijg je wel meer nuances.' De
minister-president van Vlaanderen bezweert dat hij de solidariteit met Wallonie
overeind wil houden. Maar de financiele transfers moeten volgens hem wel worden
'geobjectiveerd' en meer prikkelen tot productiviteit. 'Je zou kunnen werken met
bonussen voor goede prestaties bij het arbeidsmarktbeleid of de preventieve
gezondheidszorg.' Maar Vlaanderen kan zich volgens hem in deze tijd van
globalisering eenvoudigweg niet meer veroorloven dat anderen het economisch
beleid blijven bepalen. 'Ons land wordt bestuurd door een diplomatieke
conferentie', zegt Leterme. Hij voelt veel voor het idee van oud-premier Martens
om het debat te openen over een 'einddoel' voor Belgie. 'Dat moet gaan over
welke dingen we nog het best samen kunnen doen en wat het wezen van de Belgische
constructie is.' En dat cultureel verdrag met de Franstaligen kan er volgens
Leterme komen, zodra het 'grensconflict' over de splitsing van
Brussel-Halle-Vilvoorde is opgelost. In de woorden van Leterme: 'zodra ons
grondgebied gerespecteerd blijft'.

Volgens Martens, als voorzitter van de Europese Volkspartij politiek actief, is
een Belgische scheiding alleen al uit Europees oogpunt ondenkbaar. 'Als wij uit
elkaar vallen zoals Tsjechoslowakije, heeft dat onoverkomelijke gevolgen', vindt
hij. 'We hebben een gemeenschappelijke traditie, gemeenschappelijke
verworvenheden en vooral een gemeenschappelijke roeping in Europa. Als wij in
een land als Belgie, dat zich in de kern van Europa bevindt, de samenwerking
tussen verschillende talen en culturen niet tot stand kunnen brengen, zeg je
daarmee het ideaal van de Europese integratie op.'

Historicus en publicist Marc Reynebeau hield het er in zijn twee jaar geleden
verschenen Een geschiedenis van Belgie op dat het Belgische federale model
aansluit bij de identiteitsgevoelens van de bevolking. Steevast komt uit
onderzoeken naar voren dat de meeste Vlamingen en Walen zich ook Belg voelen.
Martens noemt Belgie een way of life: 'Wij zijn realisten, pragmatici, dat vind
je terug in alle uitingen van het leven. U zult dezelfde manier van wonen,
leven, eten terugvinden in Wallonie en Vlaanderen. Men staat zeer realistisch
tegenover het leven, men zegt Bourgondisch.' Publicist Geert van Istendael,
auteur van het veelvuldig herdrukte Het Belgisch labyrint, vindt al dat
gefilosofeer over Belgie dat verdampt maar gezever. In de catalogus voor de
tentoonstelling Visionair Belgie haalt hij z'n gram over deskundologen die het
einde van Belgie al zo vaak voorspelden: 'De meeste van die waarnemers achten
het ver beneden hun stand de taal van die Vlamingen te leren. Het gevolg van die
weigering is dat de helft van Belgie voor hen volstrekt ondoorgrondelijk
blijft.' Belgie artificieel? Maar dat geldt voor de meeste landen. Belgie een
jonge staat? Systematisch wordt vergeten dat Belgie een van de oudste staten in
Europa is, 40 jaar ouder dan Duitsland.

Belgen weten volgens Van Istendael gewoon beter dan de andere Europeanen dat hun
land broos is. 'Belgie is erin geslaagd 175 jaar de onmogelijke vrede te
handhaven', aldus Van Istendael. 'Als een Belg al liefde koestert voor zijn
vaderland, dan is het een praktische liefde.' Oud-premier Martens heeft thuis de
Europese, Belgische en Vlaamse vlag in de kast liggen. Welke van die vlaggen hij
gebruikt? 'Geen enkele', zegt hij met een lach.

Hans Buddingh' is correspondent van NRC Handelsblad in Brussel.

Vincent Mentzel is staffotograaf van NRC Handelsblad.

streamers

'Wanneer een meerderheid van zes miljoen Vlamingen niet tot haar recht kan
komen, dan leidt dat tot zeer extreme reacties'

In de Eerste Wereldoorlog sneuvelden Vlaamse soldaten die hun Franstalige
officieren niet verstonden. Ze kregen Franstalige grafzerkjes

'Er is hier apartheid. Het enige verschil met Zuid-Afrika is dat het daar van
bovenaf en hier van onderop is gekomen'

'De Waal is steeds meer Belg, en hoe meer hij Belg is, des te meer is hij Waal',
zegt de Waalse premier Jean-Claude van Cauwenberghe

'Voor mij is Jacques Brel een Vlaming die in het Frans zong', zegt schrijver Tom
Lanoye

Links: Burgemeester Luc de Neyer van Bever: 'De Franstaligen hier zeggen: laat
die brave Vlamingen maar doen.'

Boven: Cafe Rozeken in Bever op zondagmiddag. Onder: Kaatsclub Bever speelt een
thuiswedstrijd.

Boven: In cafe Rozeken in Bever wordt Frans en Nederlands gesproken.

Boven: Een hete zomerse dag in Vlaanderen.

Hiernaast: Schrijver Tom Lanoye in Antwerpen.

Uiterst rechts: Burgemeester Huub Broers van Voeren.

Industrie in Seraing bij het Waalse Luik

Boven: Hoogovens in Seraing bij Luik. Vroeger in handen van Cockerill-Sambre, nu
van Arcelor. In 2009 zullen ze gesloten worden. Links: De minister-president van
Vlaanderen Yves Leterme.Boven:

Het strand van Sint Idesbald, bij De Panne.

Links: De Nederlandse afsplitsing van drumband St. Cecilia in Voeren. Midden: De
Waalse minister-president Jean-Claude van Cauwenberghe. Rechts: Ex-premier
Wilfried Martens.

Standbeeld van koning Boudewijn in Ukkel, een voorstad van Brussel.

Geheel boven: Bruiloft in Pietervoeren. Boven: Christusbeeld op de grens tussen
Vlaanderen en Wallonie.

pagina 4 Gemeentegrens in de Voerstreek in Belgie VINCENT MENTZEL

LOAD-DATE: August 10, 2005

LANGUAGE: DUTCH

                           © 2005 PCM Uitgevers B.V.

                              40 of 120 DOCUMENTS

                                NRC Handelsblad

                                 August 5, 2005

Van Erp

BYLINE: TOM VAN ECK, NAMENS UITGEVERIJ PROMETHEUS, AMSTERDAM

SECTION: Boeken; Pg. CZ21

LENGTH: 179 words


Henk van Gelder bedient zich in zijn bespreking van het boek Voor de geraniums
van Michiel van Erp van oneigenlijke argumenten. Van Erp, in de eerste plaats
televisiemaker, ontkent in dat boek de venijnige ironicus te zijn waarvoor hij
soms versleten wordt; zijn documentaires veelal films over 'gewone Nederlanders'
zijn in de eerste plaats bedoeld als portretten en zeker niet als pamfletten.
Van Gelder beschuldigt hem er van 'de vermoorde onschuld te spelen' over het
komische effect van die programma's. Nergens echter ontkent Van Erp het komische
effect van zijn werk, maar het is voor hem bijkomstig. Hij zegt vooral te willen
vastleggen hoe mensen 'het leven proberen te pakken'. Een dergelijk streven komt
voort uit het tegenovergestelde van de meedogenloosheid die Henk van Gelder hem
aanwrijft. Van Erps programma's maken duidelijk dat het mogelijk is
tegelijkertijd komisch en heel ernstig te zijn. Het stuurt aan op de glimlach om
de tragiek van het dagelijkse bestaan, en juist niet op de schaterlach om het
onvermogen van de hoofdpersonen.

<JA></JA>

LOAD-DATE: August 5, 2005

LANGUAGE: DUTCH

                           © 2005 PCM Uitgevers B.V.

                              41 of 120 DOCUMENTS

                                NRC Handelsblad

                                 August 4, 2005

Lintje terug naar premier

BYLINE: DOOR EEN ONZER REDACTEUREN

SECTION: Binnenland; Pg. 03

LENGTH: 330 words

DATELINE: HEYTHUYSEN, 4 AUG.


Ex-raadslid Rene Clerkx van de gemeente Heythuysen heeft de koninklijke
onderscheiding die hij drie jaar geleden ontving teruggestuurd naar
minister-president Balkenende. Clerkx deed dat uit protest tegen de uitspraak
van de Centrale Raad van Beroep, die onlangs bepaalde dat de Limburgse gemeente
wachtgeld moet blijven betalen aan oud-burgemeester Irene Maks-Van Veen (PvdA).
Maks nam in 2002 ontslag, nadat ze een lippenstift van 7,50 euro zou hebben
gestolen in een plaatselijke drogisterij.

Clerkx van de coalitiepartij Ronduit Open noemt het "absurd" dat Maks krijgt
doorbetaald. In een bijgevoegde brief aan Balkenende schrijft hij dat hij zich
"diep schaamt voor het rechtssysteem". "Burgers moeten de rekening betalen waar
zij, en de gemeenteraad, part noch deel aan hebben gehad. (...) Terwijl de
gewone burgers worden bestraft ingeval van winkeldiefstal, wordt een
burgemeester voor het lipstickincident beloond met wachtgeld. Voor een
burgemeester wordt het onbetaald meenemen van een lipstick, afgedaan als "een
domme vergissing", zo blijkt uit de uitspraak van de Centrale Raad van Beroep ."

Clerkx wijst erop dat de gemeente Heythuysen en Maks bij het vertrek van de
burgemeester overeenkwamen dat zij geen wachtgeld zou ontvangen. Maar minister
Remkes (Binnenlandse Zaken, VVD) verleende Maks "eervol ontslag" op grond van
"verstoorde verhoudingen". Clercx snapt daar nog steeds niets van. "Van
verstoorde verhoudingen was geen sprake", schrijft hij aan Balkenende, "getuige
een zeer positief advies tot herbenoeming dat unaniem door de toenmalige raad,
waarvan ook ik deel uitmaakte, was vastgesteld en nota bene enkele dagen voor
het lipstick-incident aan minister Remkes is gezonden."

Clerkx zegt dat "de lipstickaffaire" de gemeente ongeveer 550.000 euro kost.
"Iedereen hier spreekt daar schande van", voegt hij daaraan toe. Clerkx kreeg
zijn koninklijke onderscheiding na drie raadsperiodes in de gemeenteraad van
Heythuysen.

<JA></JA>

LOAD-DATE: August 4, 2005

LANGUAGE: DUTCH

                           © 2005 PCM Uitgevers B.V.

                              42 of 120 DOCUMENTS

                                NRC Handelsblad

                                 July 23, 2005

Londen geen slagveld, wel 'under attack'

BYLINE: DOOR ONZE CORRESPONDENT FLORIS VAN STRAATEN

SECTION: Voorpagina; Pg. 01

LENGTH: 895 words

DATELINE: LONDEN, 23 JULI.


De Britse hoofdstad is veranderd in een stad van bommen, schietpartijen en
achtervolgingen. Bijna niemand kan zich er meer aan onttrekken.

Een slagveld is Londen nog net niet, maar het aantal mensen in de Britse
hoofdstad dat zelf de afgelopen twee weken onvrijwillig betrokken is geraakt bij
incidenten met islamitische terroristen groeit snel.

Bomaanslagen (al dan niet gelukt), schietpartijen (al dan niet met dodelijke
afloop), vluchtende mensen, achtervolgingen, huiszoekingen, de inzet van
duizenden, vaak zwaarbewapende politieagenten, afgezette stations en straten met
af- en aanrijdende brandweerauto's en ambulances, duizenden hebben er inmiddels
persoonlijk mee te maken gehad.

De Londense oud-politiecommissaris Lord Stevens, die begin dit jaar met pensioen
ging, wond er gisteren geen doekjes om. Londen is "under attack", verklaarde hij
in een gesprek met de BBC. Hij hoeft minder op zijn woorden te letten dan zijn
opvolger, Sir Ian Blair, en voorspelde somber een strijd van vele jaren alvorens
de rust is hersteld.

Ian Blair's naamgenoot, premier Tony Blair, probeerde intussen de indruk te
wekken van business as usual door zich op zijn landgoed Chequers buiten Londen
terug te trekken. Hij was na een korte persconferentie op donderdagmiddag niet
van plan de gebeurtenissen in Londen voortdurend van commentaar te voorzien,
liet een woordvoerder weten.

Maar de toestand in de Britse hoofdstad is allesbehalve normaal. Donderdag
ontsnapte de stad maar ternauwernood aan een nieuw bloedbad op drie stations van
de ondergrondse en een dubbeldekkerbus. Als door een wonder gingen de bommen in
rugzakken - anders dan twee weken eerder - niet af, wellicht omdat de
explosieven te lang onder verkeerde omstandigheden zijn bewaard.

Gisteren waren er nieuwe incidenten, met als dramatisch hoogtepunt de
achtervolging van een man op het station Stockwell in het zuiden van Londen.
Toen de man een ondergrondse trein insprong, werd hij tot verbijstering van de
passagiers voor hun ogen doodgeschoten door de politie.

De Britse Moslimraad eist opheldering van de politie. Dreigt de politie haar
normale terughoudendheid te verliezen? Elke man, herkenbaar als moslim en in
bezit van een rugzak, loopt plotseling risico's, zo vrezen de moslims.

Sir Ian Blair probeerde de onrust bij de moslims te dempen door op zijn
persconferentie te onderstrepen dat de politie een campagne voert tegen
misdadigers en niet tegen bepaalde bevolkingsgroepen. De man in Stockwell werd
ervan verdacht direct betrokken te zijn geweest bij de aanslagen van afgelopen
donderdag en hij had bovendien de orders van de politie om te stoppen naast zich
neergelegd, zo zei de politiecommissaris.

De politie heeft intussen een weinig bemoedigende boodschap voor bezorgde
moslims. Ze werkt op het ogenblik, gelet op het gevaar van zelfmoordaanslagen,
met aangepaste schietinstructies.

"In het verleden werd het het meest doelmatig geacht op het bovenlijf van een
persoon te schieten, als je hem wilde uitschakelen", aldus een politieman tegen
de BBC. "Deze methode zou echter een zelfmoordbom tot ontploffing kunnen
brengen. Het enige logische alternatief is een schot in het hoofd." Het overkwam
de man in Stockwell.

Ook mensen die part noch deel hebben gehad aan de incidenten van de afgelopen
twee weken kunnen zich er niet geheel aan onttrekken. Kent u deze mannen, vroeg
Scotland Yard gisteren aan alle Britse televisiekijkers, terwijl de gezichten
van vier mannen een voor een in beeld komen. Zo ja, stel u dan in verbinding met
de politie. Maar, voegt ze er onheilspellend aan toe, zoek in geen geval zelf
contact met hen omdat ze levensgevaarlijk zijn.

Nadrukkelijker dan vroeger schakelt de politie het publiek als bondgenoot in.
Krachtig worden gewone burgers ook aangespoord zelf gemaakte videobeelden en
foto's aan de politie ter beschikking te stellen ten behoeve van het onderzoek.
Veel mensen hebben de tegenwoordigheid van geest bij incidenten opnames te
maken, die later nuttig kunnen zijn. Ze vormen een welkome aanvulling voor de
politie op de monitorbeelden, die ze al heeft van ondergrondse stations en de
bussen. De realiteit van anno 2005 is dat er nog maar weinig openbare plaatsen
zijn waar de bewegingen van ieder mens niet op de een of andere manier op film
worden vastgelegd.

De meeste Londenaren reageren tamelijk flegmatiek op de onrust van de afgelopen
weken en blijven gewoon met de ondergrondse en de bus naar hun werk reizen. Toch
neemt de onzekerheid toe. De toeristenindustrie houdt al rekening met verliezen
van ten minste 300 miljoen pond door de huidige spanningen.

'City of Fear', kopte het dagblad The Independent gisteren. Ook het personeel
van de London Underground is door angst bevangen. De vakbonden hebben een
gesprek aangevraagd met burgemeester Ken Livingstone om de veiligheid op de
treinen te bespreken. Sommige bestuurders willen in de huidige omstandigheden
niet meer op de treinen rijden.

Het weekblad The Economist wees op een ironische speling van de geschiedenis.
Tijdens de periode van de Duitse Blitzkrieg tegen Londen zochten
honderdduizenden een schuilplaats in de Londense Ondergrondse. Tegenwoordig
slaakt iedereen een zucht van opluchting als hij na een rit in de Tube weer
heelhuids bovengronds komt.

TOLERANTIE: Zaterdag &cetera

www.nrc.nl:

dossier moslimterreur

LOAD-DATE: July 23, 2005

LANGUAGE: DUTCH

                           © 2005 PCM Uitgevers B.V.

                              43 of 120 DOCUMENTS

                                NRC Handelsblad

                                 July 16, 2005

Vierkante mensen maak je niet rond ; De overheid heeft altijd met de
woonwagenbewoners in haar maag gezeten

BYLINE: FLORIS-JAN VAN LUYN

SECTION: Zaterdags Bijvoegsel; Pg. Z10

LENGTH: 3255 words


Waarom het altijd misgaat met de woonwagenbewoners

Na de inval in de Vinkenslag in Maastricht treedt de overheid steeds vaker op in
woonwagenkampen. Er moet een einde worden gemaakt aan de vrijstaten waar geen
belasting en huur wordt betaald: kampers moeten gewone burgers worden. "Maar als
je wilt normaliseren, moet je wel consequent zijn", vindt woonwagenadviseur
Janpieter Janse.

Wateringse veld, in het zuiden van Den Haag, is een keurige nieuwbouwwijk.
Rustige straten, strakke architectuur, op de grens naar het oude kassenland.
Maar midden in die oase van ordentelijkheid ligt een omwaterde enclave
woonwagens, verplaatsbare villa's eigenlijk, grotendeels aan het zicht
onttrokken door een aarden wal en een houten schutting. Wat daarachter
schuilgaat is geen geheim, maar op deze zonnige doordeweekse dag is de enclave
voor een keer onbegaanbaar terrein.

De straten rondom de wijk zijn afgezet. Gepantserde wagens van de mobiele
eenheid staan in de aanslag, honden blaffen op de achtergrond. Politiebusjes
markeren de kruisingen in de directe omgeving. Mannen en vrouwen in uniform
lopen af en aan.

Middenin het woonwagenkamp klinkt het gesis van hydraulische persen van een
kraanwagen. Af en toe komt de grijparm uit boven de wallen rondom de bebouwing,
met stukken geknakt hout tussen zijn klauwen. Het zijn de resten van een
'geknepen' woonwagen: delen kapot getrokken keuken, stukken kinderkamer, platen
woonkamer, een hoekje ingang en meters dak.

Een enkele bewoner verlaat doodgemoedereerd het strijdtoneel. Alsof er geen
dreiging is. De hoeders van de wet kijken gelaten toe. De leveranciers van
burgerlijke ongehoorzaamheid gaan met hun hoofden fier in de lucht. Pas aan de
'veilige' kant van het cordon beginnen ze te fulmineren. "Het is mensonterend",
zegt Ronald Oort uit Soesterberg. Hij heeft familie in de enclave. Zijn auto
staat noodgedwongen naast de ingang van het terrein in het vergeelde gras
geparkeerd. Die mocht er niet meer in. "Ik plak er gewoon een bon op", zegt een
voorbijlopende agent. Oort hoort het niet eens. "We hebben snel geleerd", zegt
hij. "We weten dat geweld niet helpt."

De gemeente is op alles voorbereid. Wilma van der Putten, woordvoerder van de
Haagse dienst stedelijke ontwikkeling, loopt ongevraagd op een aangesnelde
journalist af. Van der Putten draagt een oranje waarschuwingshesje. "Dit is het
slot van het huurincassobeleid", legt ze uit. "Op het woonwagenkamp aan de Tom
Mandersstraat nummer 3 heeft een ontruiming plaats van een huurwagen. Die mensen
moesten er vanaf de eerste januari uit. Ze hadden een huurschuld die jaren
teruggaat. Na een gerechtelijke procedure werd vorig jaar bepaald dat zij voor
de laatste dag van augustus in 2004 hun schuld moesten aflossen. Dat hebben ze
niet gedaan. Toen hebben we ze nog een paar maanden de tijd gegeven om zelf te
vertrekken. Maar dat hebben ze ook geweigerd en dus hebben wij hun wagen nu
leeggehaald. Dat is met de grootste zorg gebeurd. Er zijn foto's gemaakt. Hun
spullen blijven drie maanden opgeslagen. Dat we de wagen vernietigen heeft met
onkosten te maken. Slopen is goedkoper dan opslaan. Bovendien, die wagen is van
ons, het was een huurwagen dus wij mogen ermee doen wat we willen. Eerlijk is
eerlijk, het is niet anders dan wanneer u uw huur zou weigeren te betalen."

Dat voor de ontruiming van een woonwagen een buslading politie, de mobiele
eenheid, een kraanwagen, verhuisbusjes, gemeentelijke persvoorlichters en wat al
niet meer nodig zijn, spreekt boekdelen. De gemeente Den Haag heeft, net als een
aantal andere gemeenten in Nederland, slechte ervaringen met de lokale
woonwagenstand. De verplichte ontruiming en verhuizing van oude Haagse
woonwagenkampen enkele jaren terug heeft veel kwaad bloed gezaaid onder de
bewoners. En de gemeente en de kampers staan lijnrecht tegenover elkaar.

"Ik ben de goede die onder de kwaden moet lijden", zegt Richard de Jong. Om hem
is alle ophef begonnen. Wanneer hij zonder omhaal door het politiekordon
wandelt, grijpt niemand in. Een deel van de rekening met hem wordt nu vereffend.
"Ik was een dag te laat met betalen", zegt hij zonder blikken of blozen. "Ja, ik
had een huurachterstand - 8.900 euro om precies te zijn. Nu woon ik op straat."
Zijn vrouw en zoontje van twee had hij al elders ondergebracht. Want De Jong
(26) zag het wel aankomen: hij is niet zonder schuld. Maar, zegt hij, de
gemeente heeft ook geen schoon geweten. "Het is een principekwestie geworden. De
huurachterstand was het gevolg van mankementen. Sinds we de vorige locatie drie
jaar geleden hebben moeten verlaten, scheelde er van alles aan die wagens en de
standplaatsen. Veel wagens zijn beschadigd, door de verhuizing of omdat de
nieuwe vakken zijn verzakt. Toen hebben we onderling besloten onze maandelijkse
huur (van gemiddeld 200 euro) niet meer te betalen."

De Jong is de eerste die uit zijn woonwagen is gezet sinds begin 2004 werd
besloten de handhaving en het toezicht op de wagens en hun bewoners te
verscherpen. Na De Jong zullen in Den Haag nog zeker 24 uitzettingen volgen van
woonwagenbewoners die of de huur van hun wagen of van hun standplaats of van
beiden niet op tijd hebben betaald. De rechter stelde de gemeente 25 keer in het
gelijk en de hurende wanbetalers hebben in de afgelopen maanden diverse keren te
verstaan gekregen dat ze met of zonder hun wagens moeten vertrekken. "Er worden
niet 25 woonwagens ontruimd, er worden 25 gezinnen geruineerd", zegt Ronald
Oort, die zich bij De Jong heeft gevoegd. "Waarom krijgen we geen tweede kans?"
valt De Jong hem verontwaardigd in de reden. Dat hij verscheidende malen tot
betalen is aangemaand is voor De Jong geen argument.

Volgens veel Haagse woonwagenbewoners is het oplopende conflict met de gemeente
begonnen na de verplichte opdeling en verplaatsing van het voormalige
woonwagenkamp aan de Leyweg. Daar werden op een dag in december 2002 met veel
machtsvertoon 27 gezinnen met woonwagen en al verkast. Om ruimte te maken voor
nieuwbouw en als onderdeel van het landelijk 'deconcentratiebeleid'. Dat
voorziet in het openbreken van grote kampen opdat de overheid daar meer invloed
en controle over krijgt.

Een klein deel van de bewoners stemde in met de verplichte verhuizing, maar de
meesten wilden de plek, waar velen van hen waren geboren en getogen, voor geen
goud verlaten. "Het is pure machtspolitiek. Ze motten ons niet", zegt Bennie
Muller. Hij staat samen met een vriend langs de kant van de Haagse Leyweg, recht
tegenover het braakliggend terrein. "Ik rijd er elke dag even langs", zegt
Muller. Hij wijst naar het kale land aan de overkant. Zijn wagen stond daar ook.
"Daar bij die hoge bomen aan het eind." Nu woont hij in het woonwagenkamp in
Ypenburg.

"Maar je kunt mensen niet gewoon hun spullen afpakken", zegt Muller. "Wat
burgemeester Deetman en wethouder Norder doen, is terreur uitlokken. Mijn
woonwagen voldoet aan de eisen, ik heb mijn stageld inmiddels betaald. Maar
sinds tien dagen weet ik dat ik eruit moet. Uitspraak van de rechter. Omdat ik
mijn huur te laat zou hebben betaald. Mijn huurachterstand van 5.000 euro was
het gevolg van de invoering van de euro. Ik gaf de euro uit als de gulden. Ik
heb een uitkering. Ik wil dolgraag weer aan de bak. Maar door mijn achtergrond
en gezondheid lukt dat niet." Muller opent het handschoenenvakje van zijn auto.
Een verzameling pillen lacht hem toe. "Ik slik 18 tabletten per dag. Het zijn de
zenuwen, jongen."

In de vorig jaar uitgezonden documentaire Bang voor de kampers, van het
Nederlandse televisieprogramma Zembla, is te zien hoe de ontruiming van de
Leyweg verliep. Weer de mobiele eenheid, politie, zwaailichten en honden, maar
dit keer ook protest. De sfeer was uitgesproken grimmig, vertellen bewoners en
gemeente. Bang voor de kampers vertelde ook hoezeer de verhoudingen tussen de
gemeente en de woonwagenbewoners waren verzuurd. Dat de kampers jarenlang
volledig hun eigen gang hadden kunnen gaan en feitelijk buiten de wet stonden,
hoe ambtenaren en personeel van het elektriciteitsbedrijf Eneco waren bedreigd
en dat er daardoor vrijwel geen ambtenaar meer te vinden was die het lastige
takenpakket van woonwagenzaken op zich wilde nemen. Hoe bij gebrek aan
gemeentelijke alternatieven een duur verhuisbedrijf moest worden ingeschakeld om
de verplaatsingen uit te voeren, hoe er voor miljoenen moest worden gerepareerd
omdat verscheidene wagens bij die verhuizing waren beschadigd, waardoor er dus
niet de begrote 800.000 euro maar 6,5 miljoen euro aan de verplaatsing was
uitgegeven, en waarom de gemeente een groot deel van die kosten op de
weigerachtige woonwagenbewoners probeerde te verhalen. Procedures hierover lopen
nog altijd.

"Als je je huur niet betaalt, word je uit je huis gezet. Dat geldt ook voor
woonwagenbewoners. Eigen schuld dikke bult", zegt de Haagse wethouder voor
stedelijke ontwikkeling Marnix Norder. Samen met burgemeester Deetman is hij
verantwoordelijk voor het Haagse woonwagenbeleid. Sinds 2004 heeft dit beleid
als uitgangspunt dat woonwagenbewoners niet meer als een aparte
'huisvestingsdoelgroep' mogen worden beschouwd. "Het is niet 'wij' en 'zij'. Ik
heb het niet over 'de burgermaatschappij' en de woonwagenbewoners, ik heb het
over de maatschappij. We zijn allen Hagenaars, inclusief de woonwagenbewoners.
Ik weiger te discrimineren, ze hebben zich precies zo te gedragen als de rest
van Nederland. Ik kan het een bijstandsmoeder niet uitleggen dat zij huur moet
betalen, maar dat een andere groep Nederlanders dat niet hoeft."

"Maar als je 'normaliseert', moet je ook consequent zijn", zegt Janpieter Janse,
oud-directeur van het Adviesbureau woonwagenzaken in Den Haag. "Dat gebeurt
niet." Hij noemt een recente actie van de politie, de gemeente en het
energiebedrijf Eneco in een woonwagenkamp aan de Haagse Energiestraat, waarbij
de elektriciteitsmeters van vermeende wanbetalers in beslag werden genomen
zonder dat de meterstanden werden opgenomen. "Op die manier zal nooit kunnen
worden aangetoond of de in rekening gebrachte geldsommen daadwerkelijk
verschuldigd zijn. Zo escaleert het conflict. 'Normaliseren' betekent dat
gemeenten zelf ook 'normaal' moeten gaan doen. Want als je nu normaliseert, dan
mag je je afvragen wat ze vroeger hebben gedaan. Dat mogen zij niet negeren."

Janse, die afkomstig is uit de stadsvernieuwing en achttien jaar ervaring heeft
met het woonwagenbeleid spreekt van "de problematiek van het politiek bestuur"
in combinatie met "het karakter" van de mensen in een woonwagen. "Mensen die
vierkant zijn, krijg je niet rond", zegt hij. "Gemeenten zien 'ongeordende
menstypen' en willen van die woonvorm af. En de woonwagenbewoners maken alles en
iedereen verwijten. In eigen kring is nooit wat fout.  ...  Dan zie je ook dat
je wordt benadeeld. Volgens de meeste politici is er geen woonplek voor deze
mensen in de samenleving, tenzij zij in de kosten voor het in stand houden en
ontwikkelen van die woonvorm wensen te betalen. Wonen op een standplaats is
duur. De betrokkenen, dus niet alleen de overheid, zullen daaraan moeten
meebetalen."

Onzedelijkheid

De geschiedenis leert dat de overheid altijd met de woonwagenbewoners in haar
maag heeft gezeten. Al in 1879 stelde de gemeente Deventer als eerste een
verordening op om 'eigenaars of geleiders van wagenwoningen' - de rondreizende
handelaren, venters, stoelenmatters en scharenslijpers - uit de regio te weren.
De woonwagenbewoners werden al dan niet terecht geassocieerd met 'besmettelijke
ziekten', 'onreinheid' en 'onzedelijkheid' en waren in veel Nederlandse steden
onwelkom.

De wetten en verordeningen die volgden beoogden stuk voor stuk de ontmoediging
van het nomadenbestaan van de woonwagenstand. Eerst om de samenleving te
beschermen "tegen de risico's van de aanwezigheid van een trekkende
bevolkingsgroep die in zeer slechte economische en milieuomstandigheden
verkeert" (Wet op Woonwagens en Woonschepen, 1918). Later om de
woonwagenbewoners "aan te passen ...  aan de gevestigde samenleving" (Aanpassing
Woonwagenwet, 1968). En tenslotte om het onderscheid tussen woonwagenbewoners en
andere Nederlanders volledig op te heffen (afschaffing Woonwagenwet, 1998).

In de afgelopen veertig jaar zijn steeds meer bestuurders zich over het
woonwagenvraagstuk gaan buigen en zijn de woonwagenbewoners afwisselend
betutteld of in de watten gelegd. Vanaf de jaren zestig werden de bewoners
volgens het zogeheten concentratiebeleid eerst zoveel mogelijk samengebracht,
opdat ze beter konden worden bereikt en om hen deel te laten uitmaken van de
burgermaatschappij. Vanaf de jaren tachtig werden ze volgens het zogeheten
deconcentratiebeleid zoveel mogelijk uit elkaar gehaald, zodat ze minder
samenklonterden en juist weer beheersbaar werden. Er kwam een verbod op reizen,
het bezit van kleine (brandgevaarlijke en onreine) woonwagens werd ontmoedigd en
grote wagens die steeds meer gingen lijken op huizen werden de norm. Er kwamen
aparte scholen die later weer werden opgeheven. De kampen werden vanuit de
periferie naar de stad gehaald. Uitkeringen lagen voor het oprapen. Belastingen
waren laag en wangedrag werd dikwijls afgekocht. Maar vanaf het einde van de
jaren tachtig werden de typische vrije kamperberoepen, zoals die van
handelsreiziger, autosloper of schrootverzamelaar steeds meer aan regels
gebonden en de overheid kwam vaker controleren of die regels wel werden
nageleefd.

De woonwagenbewoners raakten steeds meer gemarginaliseerd. Uit een drie jaar oud
landelijk onderzoek naar de maatschappelijke positie van de woonwagenbewoners,
blijkt dat de werkloosheid onder hen hoog is, de onderwijsresultaten laag en het
schoolverzuim aanzienlijk. En de criminaliteit tiert welig. Het onderzoek van de
commissie-Van Traa naar de georganiseerde misdaad in Nederland constateerde in
1996 al dat enkele woonwagenbewoners vooraanstaande posities innamen in de
onderwereld. En de meeste Nederlanders kunnen zich de blokkade van de A2 in mei
2003 nabij Maastricht nog wel herinneren, toen kampbewoners van woonwagenkamp de
Vinkenslag het verkeer in Zuid-Nederland ontregelden uit woede over een
grootscheepse politie-inval door de gemeente Maastricht. De Vinkenslag gold als
een vrijplaats waar de bewoners zich niet aan de wet hielden en de gemeente
wenste dat niet langer te gedogen.

Vooral door de criminaliteit en illegaliteit zijn de grenzen van het geduld van
de overheid nu bereikt. Op de inval in de Vinkenslag volgden acties in
verschillende woonwagenkampen waar grotere of kleiner hennepkwekerijen werden
aangetroffen. "Maar achter het beeld van criminelen en vrijstaten gaat wel een
sociaal drama schuil", zegt socioloog Sjaak Khonraad tijdens een debat in het
Nijmeegse kunst- en debatcentrum Lux. In zijn in 2000 gepubliceerde proefschrift
'Woonwagenbewoners, burgers in de risicomaatschappij' doet Khonraad uit de
doeken hoe en waarom woonwagenbewoners door de overheid steeds meer worden
beschouwd "als een problematische achterhoede die aansluiting met de centrale
maatschappelijke processen heeft gemist." In zijn onderzoek ontziet Khonraad,
die van 1979 tot 1992 woonwagenwerk heeft gedaan, de soms uitgesproken
opportunistische en berekenende woonwagenbewoners zelf allerminst. Maar scherper
is hij over de Nederlandse beleidsmakers, voor wie hij weinig waardering heeft.
"Het politiek-bestuurlijke circuit heeft zich door inhoud en stijl vooral laten
kennen als toonbeeld van grilligheid en onvoorspelbaarheid, een massief en
agressief complex, dat koste wat het kost zijn eigen zin (beleid) doordrijft,
...  met gespleten tong spreekt en woonwagenbewoners uiteindelijk alleen maar
verder in de problemen brengt.  ...  De overheid heeft getracht
woonwagenbewoners een andere levensstijl op te dringen, maar hen tegelijkertijd
de noodzakelijke hulpbronnen om die optie te verwezenlijken (arbeid, onderwijs)
eerder onthouden dan aangereikt."

Woonwagenadviseur Janse: "De overheid en de woonwagenbewoners hebben elkaar
voortdurend in de houdgreep. Woonwagenbewoners zijn geen slachtoffers. Ze moeten
leren communiceren met de overheid. Er wordt te vaak niet gepraat op het niveau
van oplossingen. Zolang dat niet gebeurt, houdt het conflict aan. De overheid op
haar beurt accentueert het geweld."

Recent onderzoek van het ministerie van VROM, in opdracht van de Tweede Kamer,
naar de gevolgen van de opheffing van de Woonwagenwet heeft uitgewezen dat de
negatieve beeldvorming over woonwagenbewoners bij de overheid en in de
samenleving met name wordt veroorzaakt door een kleine minderheid (17 procent)
van de woonwagenbewoners. Volgens de betrokken onderzoeksbureaus, The Smart
Agent Company en SGBO, die 271 woonwagenbewoners, dertien gemeenten en elf
woningcorporaties hebben ondervraagd, gaat het daarbij om, wat zij noemen, de
reis-georienteerde woonwagenbewoners. Die worden "geassocieerd met
zelfbeschikking, grote familieverbanden en een problematische relatie met de
burgermaatschappij".

Eigenlijk ziet woonwagenadviseur Janse maar een oplossing: de overheid moet haar
rol als verhuurder opgeven. "Wees consequent en privatiseer. Verkoop twee derde
van de gronden en standplaatsen. Als het van de mensen zelf is dan nemen ze hun
verantwoordelijkheid."

Dat er niet wordt verkocht - in heel Nederland is maar 2 procent van de
standplaatsen eigendom van de bewoners zelf - ligt volgens Janse vooral aan de
terughoudendheid van de overheid. "Die wil haar beheerstaken niet verliezen. Er
heerst angst om de macht kwijt te raken."

Desondanks kent Janse enkele voorbeelden waarin de overheid en de bewoners van
woonwagens elkaar hebben gevonden. "In Naaldwijk praat men al jaren over meer
standplaatsen en daar komt schot in de zaak. Datzelfde geldt voor Alphen aan den
Rijn. Daar is een ontwikkeling gaande die mogelijk is danzij de inzet van beide
partijen."

Vuilnisbelt

In Cafe Laak, een houten boot aan de Callandkade, randje Laakkwartier, is het
net koffietijd. De klandizie bestaat vooral uit zelfstandige ondernemers,
aannemers en werklui. Arnold Boon bestelt een tosti. Hij heeft op eigen
initiatief Rietje Beumer meegenomen. Zij geldt als een invloedrijke dame binnen
de Haagse woonwagenstand. Beumer woont aan de Viaductweg (37 wagens), Boon aan
de Jan Hanloweg (27 wagens).

"Ik heb gedurende mijn hele leven acht of tien invallen per jaar meegemaakt",
zegt Boon, die aan de Leyweg is geboren. Hij is veertig. "De kampen worden om de
25 jaar uit elkaar gehaald. Ik heb al drie kampen meegemaakt. Mijn kinderen
maken ook niets anders mee."

"Heel Den Haag huilt", zegt Beumer. "Als ik moet, kan ik weg. Er zitten nog
wielen onder mijn wagen. Die kunnen ze niet van mij afpakken", zegt ze bitter.
Boon: "Er is wel plek voor woonwagenbewoners: aan de rand van de stad. Vroeger
woonden we naast een vuilnisbelt of aan het spoor. Toen moesten we opeens tussen
de mensen. Het was net alsof je een boer naar de stad haalt, dat werkt ook
niet." Beumer: "Ik zou zo weer op die vuilnisbelt gaan wonen, dan had ik
tenminste mijn rust."

Hun mobiele telefoons rinkelen om de haverklap. "Zo gaat dat de hele dag", zegt
Boon. "De mensen maken zich grote zorgen", zegt Beumer. De schrik na de
uitzetting aan de Tom Mandersstraat in Wateringse veld zit er nog goed in. Boon:
"Ik sta niet voor die mensen in." Beumer: "Ik heb gisteren de pastoor
ingeschakeld. De meeste bewoners zijn katholiek. Gelukkig maar. Meneer pastoor
kan ze tot rust brengen."

De mobiele eenheid sloopt een woonwagen. Foto's Rien Zilvold

ME'ers kijken naar de sloop van een woonwagen.

LOAD-DATE: July 16, 2005

LANGUAGE: DUTCH

                           © 2005 PCM Uitgevers B.V.

                              44 of 120 DOCUMENTS

                                NRC Handelsblad

                                 July 15, 2005

Poets de politicus

BYLINE: JAN JAAP VAN DER WAL

SECTION: Media; Pg. 15

LENGTH: 697 words


Moet ik het nu echt over mezelf gaan hebben in deze rubriek? Dat is een
moeilijke kwestie. Ik was op televisie gisteren en ik heb dat ook bekeken, dus
theoretisch kan ik het doen. Je moest goed zoeken hoor. Op MTV presenteerde ik
samen met Sander Lantinga het programma Coolpolitics. Een debat tussen twee
politici en twee artiesten op het RockinPark festival. Ik was erg blij met het
resultaat en het is erg leuk om zo'n relatief serieus programma tussen de
rapclips en Pimp my ride door te zien. Het heeft ook iets curieus in zich:
politici in debat op een popfestival. Of zoals ik vooraf aan Hans van Baalen
vroeg, die samen met Femke Halsema de politicus mocht spelen: Vroeger beschimpte
de cabaretier de politicus vanaf het podium en de politicus zei maar dat-ie het
leuk vond om z'n gezicht niet te verliezen. Tegenwoordig staan de cabaretier en
de politicus samen op een podium om een programma te maken voor MTV. Is dat nu
het failliet van uw vak of van het mijne? Het was een redelijk inkoppertje voor
Van Baalen, maar toch antwoordde hij, correct als-ie is, dat het heel belangrijk
is dat dit soort dingen plaatsvindt. Alles om de kloof te dichten dan maar. Ook
politici zijn popsterren geworden en dat is op zichzelf nog geen ramp, maar als
ze hetzelfde opgeklopte engagement tentoon gaan spreiden als popsterren doen
tegenwoordig, dan wordt het gevaarlijk. Wees waakzaam. Op datzelfde popfestival
hoorde ik de zangeres van Krezip tussen een couplet en het refrein van hun
grootste hit roepen: "Wij steunen Novib en het is heel belangrijk dat we ook aan
anderen denken, dus geef allemaal even 5 euro aan een van de Novib-medewerkers
die hier rondlopen."

Zeg, vrouwke, jij hebt geen entree hoeven betalen en jij wordt straks weer
thuisgebracht. Dus zing nou maar lekker door, dan kijken wij wel wat we daarna
met ons geld doen, oke?

Frits Bolkestein speelde onlangs dat hij niet wist wie Bono was. Politiek is een
serieuze zaak, wilde hij ongetwijfeld daarmee zeggen. Dat is het ook, maar
blijkbaar verlangt iets om zich heen van ze dat ze skills voor televisie
ontwikkelen. En niet voor Buitenhof of Den Haag vandaag, maar voor MTV. Pimp my
politician. Zijn we er klaar voor. Van mij mogen ze er aan veranderen wat ze
willen. Ander jasje, ander haar, hippe schoenen. Als het voor de goede
verstaander maar duidelijk blijft dat je politicus bent. Bij Pimp my ride laten
ze altijd de motor erin zitten en zo hoort het ook.

Leuk programma trouwens dat Pimp my ride. Alles klopt eraan. Echte wrakken, die
echt helemaal worden gestript en weer helemaal opnieuw worden opgeknapt. Echte
blijheid bij de bestuurder als hij zijn nieuwe 'ride' weer mag aanschouwen.
Amerikanen kunnen dat, vooral jonge zwarte Amerikanen. Als ze blij zijn, is hun
omgeving in de straal van drie kilometer niet veilig. Alles wordt omhelsd en op
de schouder geslagen. Iedereen een high-five.

In Nederland heb je De grote beurt. Bij voorbaat al jammer. Jorinde Moll,
Veronica. Klein budget waarschijnlijk. "Kijk, we hebben de dop van de
benzinetank er weer opgezet en we hebben 'm in een andere kleur gespoten. Henk
hier heeft alle vogelpoep eraf geschraapt en Joost heeft de banden opgepimpt. Ik
bedoel opgepompt. Tadaa."

Nederlanders kunnen ook niet blij verrast reageren. Na elke metamorfose, of het
nou aan lichaam, huis of auto is, zie je mensen schoorvoetend binnenkomen, met
de hand voor de mond, alsof ze letterlijk alles willen tegenhouden wat ze echt
willen roepen. Er komt een gilletje, waar je het geluid harder voor moet zetten
en uiteindelijk de dooddoener van de maand: "Wow, echt anders." 't Zou niet best
zijn, als het niet zo was.

Nee, de gewone Nederlander op televisie, daar is nog een flink traject te
doorlopen, voordat dat ergens op begint te lijken. En ik ben bang dat we
inderdaad dat hele traject in al z'n facetten moeten gaan aanschouwen. Wanneer
de politici popsterren worden, vergroot de kloof tussen politiek en burger
alleen maar meer. En dat is goed. Laat er maar een kloof ontstaan, het is nu
tijd voor de burger om aan de andere kant te komen.

Dit is de laatste aflevering van stand-up comedian Jan Jaap van der Wal als
televisierecensent.

LOAD-DATE: July 15, 2005

LANGUAGE: DUTCH

                           © 2005 PCM Uitgevers B.V.

                              45 of 120 DOCUMENTS

                                NRC Handelsblad

                                 July 11, 2005

VVD Tilburg wil debat over geweld

BYLINE: DOOR EEN ONZER REDACTEUREN

SECTION: Binnenland; Pg. 3

LENGTH: 92 words

DATELINE: TILBURG, 11 JULI.


De VVD in Tilburg vraagt vandaag in een spoeddebat van de gemeenteraad vergaande
maatregelen, omdat de bevolking van de stad zich onveilig zou voelen door geweld
met wapens. Afgelopen twee weken deden zich vier geweldsdelicten voor waarbij
gewonden vielen. Volgens een woordvoerder van de gemeente zijn drie van de vier
incidenten "drugsgerelateerd". Hij herinnert aan een opmerking die burgemeester
Vreeman over de incidenten maakte. Vreeman zei dat Tilburg de afgelopen maand
"voor de gewone burger niet veiliger of onveiliger is geworden".

LOAD-DATE: July 11, 2005

LANGUAGE: DUTCH

                           © 2005 PCM Uitgevers B.V.

                              46 of 120 DOCUMENTS

                                NRC Handelsblad

                                  July 4, 2005

Europa gaat weer eens nadenken...

BYLINE: MARK KRANENBURG

SECTION: Binnenland; Pg. 02

LENGTH: 982 words


Europa gaat dus reflecteren. Tenminste, dat hebben de regeringsleiders van de
lidstaten van de Europese Unie zo afgesproken. Het was ongeveer het enige waar
ze het twee weken geleden tijdens hun samenzijn in Brussel wel over eens konden
worden. Elk land kan voor zichzelf bekijken hoe het verder moet met de
veelbesproken Europese Grondwet nu de Franse en Nederlandse kiezers deze hebben
afgewezen. Over een jaar zullen de Europese leiders dan met elkaar bekijken waar
dat denken hen heeft gebracht.

Een jaar? Dat is zomer 2006. Maar Jean-Claude Juncker, de Luxemburgse premier
die de bijeenkomst van zijn collega's voorzat had het toch op zijn
persconferentie waar hij dit voornemen bekendmaakte toch tot tweemaal toe over
zomer 2007? Inderdaad, dat was anderen ook opgevallen. Toch is het jaartal 2007
in de conclusies van de Europese top nergens terug te vinden.

Juncker was op zijn persconferentie iets te voortvarend. Het klopt dat er de
komende twaalf maanden wordt nagedacht. Maar mocht dit denken vervolgens in
concrete stappen worden omgezet dan is het weer een jaar verder: zomer 2007.
Toevallig is dat ook het moment dat in de twee nee-zeggende landen Frankrijk en
Nederland verkiezingen zijn geweest. De hoop bij de echte strategen onder de
Europese leiders is dat dan de politieke situatie in beide landen zodanig is
gewijzigd dat er anders tegen de Grondwet wordt aangekeken.

Het is misschien optimistisch gedacht, maar Jean-Claude Juncker is dan ook een
erg optimistisch mens, zo bleek dit weekeinde weer eens toen hij voor de Britse
BBC werd geinterviewd naar aanleiding van het referendum over de Grondwet dat
zondag in zijn land zal worden gehouden. "Als Luxemburg ja zegt is dit het
signaal dat het proces nog steeds in leven is", zei hij. En bij een nee? Dat zou
inderdaad wel eens de dood kunnen betekenen moest zelfs Juncker toegeven. In elk
geval is het zijn politieke dood, want Juncker heeft zijn politieke lot aan de
uitslag verbonden.

...en nog eens nadenken...

Behalve nadenken over de Europese Grondwet moeten de Europese politici ook nog
gaan nadenken over het sociale model van Europa. Model, ook weer zo'n typisch
begrip dat zowel alles als niets kan betekenen. Ooit liep iedereen weg met het
Zweedse model. In Den Haag doet het hardnekkige verhaal de ronde dat toenmalig
D66-leider Hans van Mierlo - altijd meer van mondiale vergezichten dan van
sociaal-economische middellange termijn ramingen - zich tot ieders verrassing
opeens ook zeer geinteresseerd in het Zweedse model toonde. "Kan ik haar eens
zien", zou Van Mierlo zich hebben laten ontvallen.

Na het Zweedse model was er in Nederland ons eigen poldermodel dat zich goed kon
meten aan het Rijnlandse model, dat weer mijlenver afstaat van het Aziatische
model, maar ook de nodige afstand kent tot het Britse model van Tony Blair. De
Britse premier die zich sinds afgelopen vrijdag tot eind dit jaar voorzitter van
Europa mag noemen heeft zijn collega's uitgenodigd dit najaar in
Groot-Brittannie voor een informele bijeenkomst over het meest wenselijke
sociale model voor Europa.

Voorzitter Jose Manuel Barroso van de Europese Commissie heeft direct al gretig
ja gezegd. Hij moet ook gedacht hebben: zolang de lidstaten met elkaar praten of
brainstormen kunnen ze tenminste geen ruzie maken. Het dagelijks bestuur gaat
zelfs een stuk voorbereiden voor de bijeenkomst. Al weer een stuk. Want Wim Kok
verrichtte in 2003 in opdracht van de vorige Europese Commissie een soortgelijke
exercitie met zijn rapport Jobs, jobs, jobs. Daarin staat precies aangegeven hoe
Europa door middel van flexibilisering van de arbeidsmarkt, meer scholing en een
hogere arbeidsparticipatie weer aansluiting met de rest van de wereld zou kunnen
krijgen. Blair moest vorige week toegeven dat in dit rapport van Kok eigenlijk
alles al staat. Maar ja dat was toen, en nu is nu. En de kenners in Brussel
weten: als Europa ergens goed in is, is het recyclen.

...maar ook meedenken

Ondertussen mogen ook de gewone burgers meedenken over hoe het nu verder moet
met dat ene Europa. In Nederland is de brede maatschappelijke discussie over de
vorm van de brede maatschappelijke discussie over Europa volop in gang. Een ding
is nu al duidelijk: het worden gouden tijden voor de conferentieoorden.

Tot het echte debat van start gaat kan er natuurlijk al volop in de digitale
ruimte worden gediscussieerd. Het plan B voor wat als de grondwet ergens in een
lidstaat zou worden afgewezen, bestond niet, maar de Europese Commissie is volop
bezig met Plan D dat staat voor Dialoog en Debat. De Zweedse eurocommissaris
Margot Wallstrom heeft het er razend druk mee. Zij heeft dan ook communicatie in
haar portefeuille.

In haar weblog toonde zij zich begin vorige maand na het Franse nee van haar
nederigste kant. De nee-stemmers moesten geen verwijten worden gemaakt, Brussel
diende te erkennen dat Europa was veranderd etc etc. Daarna kwam ze met haar
oproep tot dialoog. Het leverde een stroom van reacties op die ook allemaal op
haar website zijn te lezen.

En wat te verwachten viel: iedereen ging op de loop met de eigen invulling van
plan D: Death, Defeat, Dismantle, Demonic, Downsize.

Wallstrom vermeldde en passant ook nog in haar dagboek dat ze met een cursus
Frans was begonnen. Dat had ze beter niet kunnen doen getuige de reactie van
Richard North die schreef:

"Hoeveel Franse lessen heb je

nog nodig voordat je het

Franse woord 'non' begrijpt

Margot?" .

Agenda

De Tweede Kamer is met zomerreces tm 29 augustus. De Eerste Kamer vergadert
vandaag en morgen oa over strategie en sturing van de landelijke publieke
omroep, invoering van lumpsumbekostiging in het primair onderwijs en de wet
dualisering gemeentelijke medebewindsbevoegdheden. Het Europees Parlement
vergadert deze week in Straatsburg onder andere over software patenten.

Tekening Sieb Posthuma

LOAD-DATE: July 6, 2005

LANGUAGE: DUTCH

                           © 2005 PCM Uitgevers B.V.

                              47 of 120 DOCUMENTS

                                NRC Handelsblad

                                  July 4, 2005

H.H.K.K.H.H.

BYLINE: EWOUD SANDERS

SECTION: Achterpagina; Pg. 18

LENGTH: 600 words


ALEXIA. De naam van de nieuwe prinses was nog geen uur bekend of ik kreeg een
mailtje van een arts die zich afvroeg of Alexia nou wel zo'n verstandige keuze
was. Want, schreef hij, alexie of alexia is ook de naam van een medische
afwijking. Wie niet in staat is om schrifttekens te begrijpen of deze tot
woorden samen te stellen, lijdt aan alexia of alexie. Er bestaat ook zoiets als
motorische alexie - het onvermogen om hardop te lezen, terwijl je wel begrijpt
wat er staat. Alexia of alexie is dus een zusje van dyslexie, dat veel bekender
is. Alexie wordt ook wel leesblindheid of woordblindheid genoemd, woorden die
nog stammen uit de tijd dat men dacht dat deze afwijkingen te maken hadden met
perifere blindheid - met een oogafwijking dus. In feite gaan ze terug op een
storing in de hersenen.

H.H.K.K.H.H.Stel, u wilt Maxima en Willem-Alexander een felicitatie sturen,
welke aanhef en titulatuur moet u dan gebruiken? Volgens het koninklijk huis
zelf is de correcte aanhef: 'Koninklijke Hoogheden'. En op de envelop moet
staan: 'Hunne Koninklijke Hoogheden, De Prins van Oranje en Prinses Maxima'.
Vindt u dit te lang, dan mag u volgens de officiele regels volstaan met de
afkorting H.H.K.K.H.H.

Ergens aan een bureau zit iemand dit soort dingen te verzinnen. Het lijkt mij
dat Maxima en Willem-Alexander een welgemeende felicitatie die begint met 'Lieve
Maxima en beste Willem-Alexander' (of iets dergelijks) ook prima vinden, maar
daar worden prinsen en prinsessen zo gewoontjes van en sommigen menen dat je
daarmee de monarchie ondermijnt. Alleen met de juiste etiquette toon je het
gepaste respect, zo lijkt de gedachte, terwijl respect natuurlijk op heel veel
manieren uit te drukken is, maar dit terzijde.

HHKKHH. Rare afkorting, trouwens, dat HHKKHH (het mag ook zonder puntjes, dat is
niet respectloos). Doorgaans korten we een woord af met een letter. Dan wordt
'Hunne Koninklijke Hoogheden' HKH. Die afkorting is echter al vergeven aan 'Hare
Koninklijke Hoogheid', dus dat kon niet.

Dat je 'Hoogheden' afkort met HH, daar kan ik nog inkomen, het zijn er immers
twee. 'Koninklijke' afkorten tot KK vind ik al vergezocht, maar waarom is van
'Hunne' HH gemaakt? Had het niet H.KK.HH moeten zijn, of beter nog: H.K.HH?

Nee, zegt de Grote Van Dale, want HH.KK.HH (de puntjes staan hier weer op een
andere plaats) betekent 'Hunne (of Hare) Koninklijke (of Keizerlijke)
Hoogheden'. HHKKHH is dus een flexibele afkorting die zelfs de staatsvorm -
koninkrijk of keizerrijk - openlaat.

Voor de goede orde: HHKKHH is natuurlijk niet voor Maxima en Willem-Alexander
verzonnen. Al op 27 december 1858 schreef het Algemeen Handelsblad: 'Gisteravond
was op het paleis van HHKKHH prins en prinses Frederik, bij gelegenheid van den
kerstavond, een kerstboom geplaatst, waarvan vele geschenken aan het gevolg van
HHKKHH zijn uitgedeeld. Ook het gevolg van HM de koningin is met geschenken
vereerd.'

PUNTJES. Er kleeft trouwens iets vreemds aan die titulatuurvoorschriften. Maxima
en Willem-Alexander hebben nadrukkelijk laten weten dat zij hun kinderen een zo
gewoon mogelijke jeugd willen geven. Gewoon naar de creche en naar school,
zonder te worden lastiggevallen door fotografen. Je gunt het die kinderen van
harte, daar niet van, maar het is wel een eenzijdige vorm van modernisering.
Want als wij, het gewone volk, hunhare kokeizerlijke HH willen aanschrijven
moeten wij ons formeel houden aan regels van honderdvijftig jaar geleden. En dan
moeten we ook nog kiezen tussen H.H.K.K.H.H., HH.KK.HH en HHKKHH.

Reacties naar de Achterpagina of naar

sanders@nrc.nl

LOAD-DATE: July 6, 2005

LANGUAGE: DUTCH

                           © 2005 PCM Uitgevers B.V.

                              48 of 120 DOCUMENTS

                                NRC Handelsblad

                                 June 30, 2005

Europa dreigt zich naar binnen te keren

BYLINE: LANS BOVENBERG

SECTION: Opinie; Pg. 9

LENGTH: 1118 words


Europa belegt in risicoloos financieel vermogen en niet in de talenten van de
eigen bevolking. Dat is funest voor een dynamische kenniseconomie, meent Lans
Bovenberg.

Angst voor de toekomst in plaats van vertrouwen en hoop regeert in continentaal
Europa. Conservatieve krachten die verlangen naar een tijd die nooit meer
terugkomt, zijn aan de winnende hand. Steeds meer Europeanen lopen achter
populisten aan die mensen en culturen tegen elkaar opzetten en onbehagen
mobiliseren in plaats van een geloofwaardig alternatief bieden. Regeringen
ontberen het vertrouwen van verwende bevolkingen die overal tegen zijn maar
nergens voor. Referenda hebben de kloof tussen het management van de Europese
overheden en hun aandeelhouders - de burgers - blootgelegd. Niet alleen
ondernemingen maar ook Europese overheden hebben te kampen met een
governance-probleem. De toenemende roep om referenda waarin het verwilderde volk
voortdurend haar onbehagen kan uiten jegens de regerende elite, ondergraaft een
betrouwbare rechtsstaat die belangen van minderheden uitruilt. Zo wordt
samenleven moeilijk.

Angst is een slechte raadgever, ook voor economisch herstel. Sociaal-economische
hervormingen worden uitgesteld. Terwijl talenten van burgers niet worden
gekoesterd, schrijven onhoudbare pensioenen en sociale-zekerheidsystemen mensen
vroeg af. Ondernemerschap wordt verstikt door een overheid die haar burgers geen
vertrouwen schenkt. Vrijhandel en de dynamiek van de vrije markt verliezen
legitimiteit. De opkomst van India en China wordt algemeen gezien als een
bedreiging en niet als een kans op een grotere afzetmarkt en het zo lang
verwachte succes van geslaagde economische ontwikkeling. Europa dreigt zich
verder naar binnen te keren en stelt economisch herstel uit.

Door het gebrek aan Europees zelfvertrouwen hapert ook de macro-economische
motor van Europa. De Verenigde Staten moeten daarom de wereldeconomie aan de
praat houden, met grote financiele onevenwichtigheden als gevolg. Onhoudbare
verzorgingsstaten waarbij politici veel meer beloofd hebben dan ze kunnen
waarmaken, resulteren in grote onzekerheid bij consumenten en investeerders.
Geen wonder dat investeringen en de consumptieve vraag maar niet op gang willen
komen. Europa belegt in risicoloos financieel vermogen en niet in de talenten
van de eigen bevolking. Deze ontwikkeling is funest voor een dynamische
kenniseconomie die drijft op menselijk en risicodragend kapitaal. Herstel van
vertrouwen vraagt dat hervormingen met kracht worden doorgezet. Pappen en
nathouden betekent dat het vertrouwen in een betrouwbare overheid en houdbare
solidariteit steeds verder verdampt. Onze tijd biedt Europa geweldige kansen:
een hogere levensverwachting door betere gezondheidszorg en medische doorbraken,
de emancipatie van het individu die de eigen langere levensloop steeds meer zelf
vorm kan geven, de feminisering van de arbeid waarbij vrouwen moederschap
combineren met een carriere in betaald werk, miljarden mensen die in Azie de
armoede ontvluchten en onderdeel worden van de wereldeconomie, en technologische
doorbraken die zicht geven op duurzame energievoorziening.

Maar om deze kansen te kunnen grijpen, moet Europa wel haar verouderde
instituties herzien die nog horen bij een oude industriele economie. Behoud van
oude waarden - solidariteit en een open samenleving - vereist nu eenmaal dat we
nieuwe wegen zoeken om samen te leven. We moeten vragen stellen bij veel van wat
vertrouwd is. Zo zijn er de pensioenleeftijd, hypotheekrenteaftrek,
energieprijzen, een sociale zekerheid die talenten van mensen afschrijft in
plaats van koestert, ontslagbescherming en protectionisme.

Bakens moeten worden verzet ten behoeve van een dynamische, open kenniseconomie
gebaseerd op voorzorg die sociale samenhang borgt tussen weerbare mensen, en
waarin maatschappelijk verantwoord ondernemerschap kan bloeien. Een gezonde
economie houdt een goed sociaal stelsel draagbaar. En sociaal beleid gericht op
een brede inzetbaarheid van mensen en op een betere toegang van kwetsbare
groepen tot de arbeidsmarkt vormt de sleutel tot de legitimiteit van de dynamiek
van de vrije markt met haar onvermijdelijke creatieve destructie. Maar mensen
worden onzeker als spelregels veranderen, en dan vooral op de korte termijn.
Burgers hebben behoefte aan stabiele, betrouwbare regels. Het verzoenen van de
flexibiliteit van een samenleving die zich aanpast aan nieuwe omstandigheden en
de stabiliteit van een betrouwbare overheid vraagt om lange overgangstermijnen,
zeker voor degenen die zich onvoldoende hebben kunnen voorbereiden op nieuwe
spelregels. Als er te weinig oog is voor mogelijke verliezers, gaat angst
regeren. En dat resulteert in behoudzucht waarbij de vrije markt, open grenzen
en ondernemerschap hun legitimiteit verliezen.

Het verzoenen van sociale innovatie met stabiliteit vereist een vroegtijdige,
geloofwaardige aankondiging van maatregelen. Daartoe is een tijdige
wetenschappelijke analyse van de problematiek noodzakelijk. En politici met
overtuigingskracht moeten die moeilijke boodschappen durven brengen in plaats
van het onbehagen van de bevolking te bespelen. En zulke politieke leiders
kunnen weer niet zonder burgers die in het stemhokje verder kijken dan hun eigen
onlustgevoelens. Europa krijgt het bestuur dat ze verdient. Vertrouwenwekkende
sociale innovatie vraagt vooral om een elite in ondernemingen en in de politiek
die mensen hoop geven op een betere toekomst. Progressieve politiek gebaseerd op
oude waarden vraagt om leiders die burgers inspireren om verder te kijken dan
hun eigen kortetermijnbelang en die hun het vertrouwen geven om dingen anders te
durven doen. We moeten weer gaan geloven in een positieve visie die ons allen
bindt, al zijn we nog zo verschillend.

Het Lissabon-proces loopt spaak, omdat het de gewone burgers niet inspireert. In
plaats van zich te spiegelen aan de Verenigde Staten moet Europa uitgaan van
haar eigen kracht en cultuur. Dat geldt ook voor ons land. Nederland is vanouds
een land met open grenzen dat ondernemerschap en een rijke diversiteit aan
levensbeschouwingen paart aan sociale samenhang en een betrouwbare overheid
gebaseerd op financiele en monetaire stabiliteit.

Het zou zonde zijn als onze polder niet voorop zou lopen bij het aanpakken van
de grote uitdaging van deze moderne tijd: het verzoenen van ondernemerschap,
diversiteit en flexibiliteit enerzijds met sociale samenhang en stabiliteit
anderzijds.

Lans Bovenberg is hoogleraar economie aan de Universiteit van Tilburg. Tevens is
hij wetenschappelijk directeur van Netspar, een publiek-privaat netwerk voor
onderwijs en onderzoek op het gebied van pensioenen en vergrijzing.

LOAD-DATE: June 30, 2005

LANGUAGE: DUTCH

                           © 2005 PCM Uitgevers B.V.

                              49 of 120 DOCUMENTS

                                NRC Handelsblad

                                 June 22, 2005

Strafrecht te weinig zichtbaar voor burger ; Steeds meer elementen van
strafzaken worden aan het oog onttrokken

BYLINE: MARIJKE MALSCH EN HANS NIJBOER

SECTION: Opinie; Pg. 7

LENGTH: 1377 words


Helder taalgebruik en goede motiveringen van vonnissen moeten de hoognodige
duidelijkheid gaan scheppen in de strafrechtspraak, menen Marijke Malsch en

Hans Nijboer.

De strafrechtspraak in Nederland is openbaar. Dat staat in de wet. Iedere
volwassene kan naar zittingen toe en kan daar zien en horen hoe rechters zaken
behandelen en welke uitspraken zij doen. Journalisten hebben ook toegang en
kunnen met hun berichtgeving een groter publiek bereiken.

Dat is de theorie. In de praktijk, zo blijkt uit onderzoek, kan het Nederlandse
strafrecht nauwelijks openbaar worden genoemd. Door de wetgeving die op stapel
staat, neemt die openbaarheid zelfs verder af. Dit is een zorgelijke
ontwikkeling die ertoe kan bijdragen dat de 'kloof' tussen burger en
overheidsinstanties zich verder verdiept.

Waaruit blijkt dat gebrek aan openbaarheid? Van alle burgers is 78 procent nooit
bij een strafzaak geweest. 'Gewone' burgers die wel eens een zaak bezoeken,
begrijpen vaak niet wat op zittingen wordt besproken. Schriftelijke vonnissen
leveren voor hen vaak onoverkomelijke taalbarrieres op. Niet alleen zij vinden
strafzaken niet erg toegankelijk, zelfs rechtbankverslaggevers hebben moeite met
het taalgebruik, met name dat in schriftelijke strafvonnissen. Drie van de vier
journalisten vinden de taal in vonnissen moeilijk te begrijpen. Zij worden
hierdoor, naar eigen zeggen, beperkt in hun verslaggeving over strafzaken.

Bovendien wordt slechts een zeer klein deel van alle strafzaken op een openbare
zitting behandeld; de rest wordt in een onzichtbare procedure door openbaar
ministerie of politie afgedaan. En bij zaken die wel op zitting komen, vindt het
meeste onderzoek, zoals het horen van getuigen en deskundigen, plaats buiten de
zitting om. Over dat niet-openbare gedeelte krijgen journalisten en burgers
weinig informatie.

Journalisten achten dan ook een eigen controlerende rol bij de rechtspraak niet
goed mogelijk. Zij krijgen maar een heel klein deel van de zaak te zien en wat
zij te zien krijgen is vaak niet erg toegankelijk. Het dossier bevat erg
belangrijke gegevens over de zaak, maar daar mogen ze niet bij. In veel
buitenlandse rechtssystemen is dat merkbaar anders. Daar vindt het onderzoek
veel meer op de zitting plaats en is het taalgebruik 'gewoner'.

Van controle op de rechtspraak via de publieke tribune komt evenmin veel
terecht. Publieke tribunes worden alleen bij geruchtmakende zaken ruim bezocht,
maar bij doorsneezaken zit er haast niemand als toeschouwer bij. De weinige
mensen die nog wel 'gewone' strafzaken bijwonen, zijn meestal verwanten van
verdachte of slachtoffer, dan wel een enkele, al dan niet dakloze, 'vaste
bezoeker' die blij is met warm onderdak voor de duur van de zitting. Omdat de
bezoekers vaak niet goed begrijpen wat de rechter beslist en waarom, zijn zij
niet gemotiveerd om nog een keer te gaan. Aan familie en vrienden (en aan onze
onderzoeksmedewerkers) vertellen zij dat het niet duidelijk was wat de rechter
zei en besliste.

Het belang van controle door journalisten en burgers is groot, want rechters
zijn naar buiten toe nauwelijks verantwoording verschuldigd voor de beslissingen
die zij nemen. De verplichting voor rechters om hun beslissingen te motiveren is
al sinds geruime tijd voor de meeste zaken afgeschaft. Pas als er beroep wordt
ingesteld - slechts in een klein deel van de zaken - moeten er redenen voor de
beslissing worden gegeven. Voor zover er wordt gemotiveerd, gebeurt dat op een
nogal formalistische manier. De 'politiek', maar ook veel rechters, vinden
blijkbaar dat motiveren niet zo belangrijk is.

Hier gaat spelen dat de rechterlijke instanties worden 'afgerekend' op de
productie die zij leveren in termen van de aantallen eindbeslissingen (die
'kernproducten' worden genoemd). Motiveren kost tijd en gaat ten koste van de
productie, en moet daarom zo veel mogelijk achterwege worden gelaten. Een nieuwe
wet heeft het mogelijk gemaakt om het motiveren zelfs geheel achterwege te laten
als de verdachte heeft bekend, ook als er wel hoger beroep of beroep in cassatie
is ingesteld. Dit alles wordt ingegeven door de wens om de rechter zo veel als
mogelijk te ontlasten.

In de toekomst zal de openbaarheid van de strafrechtsysteem waarschijnlijk
verder afnemen als gevolg van een wetsvoorstel dat het 'afdoen' van zaken door
het openbaar ministerie (dus buiten de openbare zitting om) uitbreidt. Het
onzichtbare deel van het strafrecht wordt daardoor nog groter. De nieuwe
wetgeving wordt ingegeven door de behoefte om de werkdruk van de rechter te
verlichten. Het nettoresultaat ervan zal echter zijn dat de openbaarheid van het
Nederlandse strafproces verder wordt verminderd. De mogelijkheden voor de
buitenwereld om het bewijs en de beslissingen van de rechter te controleren
zullen afnemen. Het risico bestaat dat door de geringe controleerbaarheid fouten
die binnen het systeem worden gemaakt, niet worden opgemerkt.

Intussen gaat het Nederlandse strafrechtsysteem tot de minst openbare van de
westerse wereld behoren. Dit klemt te meer omdat wij, anders dan de omringende
landen, geen jury en geen lekenbijzitters kennen. Een vanzelfsprekende inbreng
van leken is dus afwezig, waardoor de professionele rechters weinig stimulans
hebben om de zaak begrijpelijk te houden voor niet-juristen.

Er is echter ook een tegengestelde tendens. Rechterlijke instanties verspreiden
op steeds ruimere schaal informatie over de rechtspraak. Op www.rechtspraak.nl
worden vonnissen en arresten gepubliceerd. Er zijn diverse brochures beschikbaar
binnen gerechten. Er zijn afdelingen voorlichting gekomen en informatie over
strafzaken is nu verkrijgbaar via persrechters en communicatieadviseurs. De
landelijke dagen bij de gerechten worden druk bezocht door het publiek. Er is
binnen de rechterlijke macht in toenemende mate aandacht voor
klantvriendelijkheid en een goede bejegening. Bij velen groeit het inzicht dat
het motiveren van vonnissen nodig en nuttig is, zeker bij geruchtmakende
strafzaken. Deze - positieve - ontwikkelingen zijn echter niet voldoende voor
een openbaar en transparant strafrechtsysteem.

Openbaarheid bestaat om controle mogelijk te maken, om informatie te verschaffen
aan de burger en de media, en om de kloof tussen burger en overheid te dichten.
Dat is in de rechtspraak niet anders dan in de politiek. Zeker in een tijd
waarin 'de kloof' tot het centrale onderwerp van discussie is geworden, mag niet
voorbij worden gegaan aan de beslotenheid van systemen als de rechtspraak. Als
procedures en beslissingen van de rechter niet meer openbaar en zichtbaar zijn,
verliest de burger het vertrouwen in de rechtspraak. De betrokkenheid van de
burger bij de rechtspraak, die in Nederland toch al erg gering is door de
afwezigheid van participatie van leken, zal dan minder worden. Dit kan op den
duur leiden tot verlies aan legitimiteit en een grotere neiging bij het publiek
om zelf het recht in eigen hand te nemen. Buitenlands onderzoek heeft al laten
zien dat een ontoegankelijk strafrechtsysteem kan leiden tot verminderde
acceptatie van rechterlijke uitspraken door burgers en tot een negatieve houding
ten opzichte van de rechtspraak. Afwezigheid van openbaarheid kan in Nederland
tot soortgelijke tendensen leiden.

Daarom moet nieuwe wetgeving goed worden bekeken op de gevolgen die deze heeft
voor de zichtbaarheid en de controleerbaarheid van het recht. In andere landen,
zoals Duitsland, is het wel gebruikelijk om zaken volledig op de zitting te
behandelen, vonnissen uitvoeriger te motiveren en begrijpelijke taal te
gebruiken. Waarom zou dat in Nederland niet kunnen?

Het is dus nodig om meer aandacht te besteden aan helder taalgebruik en goede
motiveringen van beslissingen, ook al vergt dat een cultuuromslag en wellicht
heroverweging van de financieringskaders van de gerechten. De burger heeft hier
recht op: de rechtspraak gaat immers iedere burger aan.

Mr.dr. M. Malsch is verbonden aan het Nederlands Studiecentrum Criminaliteit en
Rechtshandhaving (NSCR) te Leiden. Prof.dr.mr. J.F. Nijboer doceert aan de
Universiteit Leiden en is tevens verbonden aan het NSCR. Zij schreven 'De
zichtbaarheid van het recht. Openbaarheid van de strafrechtspleging'.

Tekening Ruben L. Oppenheimer

LOAD-DATE: June 22, 2005

LANGUAGE: DUTCH

                           © 2005 PCM Uitgevers B.V.

                              50 of 120 DOCUMENTS

                                NRC Handelsblad

                                 June 22, 2005

Demonstratie

BYLINE: FRITS ABRAHAMS

SECTION: Achterpagina; Pg. 22

LENGTH: 508 words


Een demonstrerende politieagent heeft iets aandoenlijks. Hij staat vrijwillig
zijn natuurlijke gezag af en wat hij ervoor terug wil krijgen is aandacht en
mededogen. Hij wil niet langer vreeswekkend worden gevonden, maar
beklagenswaardig.

Dat leidt in Den Haag dagelijks tot pijnlijke taferelen. Daar houden
politiemensen uit heel Nederland een permanente demonstratie voor het ministerie
van Binnenlandse Zaken. Morgen is de laatste dag. Dan worden 10.000
politiemensen verwacht om minister Remkes nog een keer onder druk te zetten.

Ik betwijfel of ze op het ministerie erg onder de indruk zijn geraakt van wat
zich beneden op de stoep afspeelt. Er hangen spandoeken met teksten als "Remkes
is pas blij bij terugkeer van de slavernij" en "Remkes, als u ons wilt naaien,
doe dat dan wel veilig".

Daartussen houden zich politiemensen op die af en toe een balletje naar elkaar
trappen, schril op een fluitje blazen of iets in een toeter roepen, terwijl ze
quasi-boos omhoog kijken naar de ramen van het ministerie waarachter niets of
niemand beweegt.

Gisteren was ik net op tijd om de aflossing van 'het Zeeuwse smaldeel' mee te
maken. De Zeeuwen hadden er acht uur op zitten "van hun vrije tijd", zoals de
organisatoren steeds benadrukken. (De politie heeft veel vrije tijd, zou Remkes
kunnen concluderen.) Het verse ploegje demonstranten wordt gemaand een boos
rondje rond het gebouwencomplex te lopen. Ze doen keurig wat van hen verlangd
wordt, maar het ministerie blijft ondoorgrondelijk op hen neerzien.

Af en toe loopt een ambtenaar, aktetas in de hand, tussen de demonstranten door
naar de ingang van het ministerie. Hij kijkt de demonstranten vriendelijk aan en
neuriet mee op de dansmuziek die vanaf een klein podium klinkt. De demonstranten
kijken vriendelijk terug.

Als ik Remkes was, zou ik omstreeks lunchtijd op de stoep verschijnen om soep en
zuidvruchten uit te delen - dat zou de angel helemaal uit de acties halen.

Ik merkte dat ook onder de politiemensen grote twijfel leeft over het nut van
dergelijke acties. Ze zijn te braaf, vinden sommigen. "Ze voelen het niet", daar
in dat ministerie. Maar toch durven ze niet verder te gaan, in het besef dat de
publieke opinie zich snel tegen hen zal keren.

En de burger, bereiken ze die? De demonstratie speelt zich af op een
onherbergzame plek bij het Spui, tussen torenhoge gebouwen waar weinig gewone
burgers komen. Ik zeg tegen een politieman dat me nog altijd niet helemaal
duidelijk is wat ze willen bereiken. Het gaat niet alleen om het geld, zegt hij,
maar vervolgens blijkt het toch de belangrijkste factor - waar overigens niets
op tegen is.

Hij is brigadier, vertelt hij, hoort dus bij het middenkader, is 49 jaar, heeft
een gezin en werkt al vanaf zijn twintigste bij de politie. Hij verdient nu
schoon 1.720 euro - exclusief reiskostenvergoeding - per maand. Door de nieuwe
voorstellen van Remkes zou hij er 200 euro per maand op achteruitgaan. "Dat kan
ik thuis niet verkopen", zegt hij.

Slavernij is iets anders, maar rijkdom ook.

LOAD-DATE: June 22, 2005

LANGUAGE: DUTCH

                           © 2005 PCM Uitgevers B.V.

                              51 of 120 DOCUMENTS

                                NRC Handelsblad

                                 June 21, 2005

De VN in Irak: hard werken, geen fanfare

BYLINE: KOFI A. ANNAN

SECTION: Opinie; Pg. 07

LENGTH: 1099 words


Veiligheidsmaatregelen in Irak hebben alleen succes, als ze deel uitmaken van
een omvattende strategie die zich uitstrekt tot de opbouw van een nationale
staat, meent Kofi A. Annan.

Morgen, 22 juni, reis ik naar Brussel voor een bijeenkomst met afgezanten van
meer dan tachtig regeringen en instellingen om luid en duidelijk steun te
betuigen aan de politieke overgang in Irak.

Een jaar geleden heeft de VN-Veiligheidsraad in resolutie 1546 een tijdschema
vastgelegd waaraan Irak, met hulp van de Verenigde Naties en de internationale
gemeenschap, zou moeten voldoen. De conferentie in Brussel is een gelegenheid om
het Iraakse volk ervan te verzekeren dat de internationale gemeenschap de
Irakezen steunt in hun moedige pogingen hun land weer op te bouwen, en dat wij
erkennen hoeveel vooruitgang er ondanks alle dreigingen al is geboekt.

Afgelopen januari zijn er volgens plan verkiezingen gehouden. Drie maanden later
onderschreef de voorlopige nationale assemblee de overgangsregering. De grootste
partijen zijn onderhandelingen begonnen waarin de handreiking naar de
soennitische Arabieren een belangrijk thema is. Een groot aantal soennitische
groeperingen en partijen zet zich inmiddels in om te zorgen dat hun stem ten
volle wordt gehoord bij de opstelling van een nieuwe grondwet, en dat zij ten
volle deelnemen aan het referendum ter bekrachtiging daarvan en aan de
verkiezingen die gepland zijn voor december.

Vorige week is er juist overeenstemming bereikt om de commissie die de grondwet
opstelt zodanig uit te breiden dat de deelname van de soennitische Arabische
gemeenschap naar behoren gewaarborgd is. Dit akkoord, dat met hulp van de
Verenigde Naties tot stand is gekomen, zou alle Irakezen moeten aanmoedigen hun
uiterste best te doen om de ontwerp-grondwet voor de uiterste datum van 15
augustus gereed te hebben.

In de loop van het proces zullen zich ongetwijfeld teleurstellende vertragingen
en moeilijke tegenslagen voordoen. Maar laten we niet uit het oog verliezen dat
de Irakezen in heel Irak op het ogenblik debatteren over bijna alle aspecten van
hun politieke toekomst.

Een scala van Irakezen heeft een klemmend beroep op de Verenigde Naties gedaan
om hen te helpen de vaart erin te houden, zoals we ook bij de verkiezingen van
januari hebben gedaan. Ze hebben onze steun gevraagd bij de opstelling van de
grondwet, bij de voorbereiding van het referendum in oktober en de verkiezingen
in december, en bij de coordinatie van de donorhulp, zowel ten bate van de
politieke overgang als van de wederopbouw en ontwikkeling.

Wij hebben onmiddellijk en resoluut gereageerd. We hebben in Bagdad een
donor-coordinatiestelsel opgezet, een constitutionele ondersteuningseenheid
ingericht en een actieve samenwerking op touw gezet met de grondwetscommissie
van de assemblee. Op het ogenblik zijn in het kader van de VN-hulpmissie in Irak
meer dan 800 mensen werkzaam - zowel uit het land zelf als van buiten, met
inbegrip van beveiligingspersoneel.

In een publiciteitsbeluste tijd wordt zichtbaarheid vaak als bewijs van succes
gezien. Maar dit gaat niet per se op in Irak. Zelfs als de resultaten van onze
inspanningen door iedereen gemakkelijk te zien zijn, zoals bij de overeenkomst
van vorige week, dan moeten die inspanningen zelf heimelijk en buiten het zicht
van de camera's worden ondernomen.

Of de hulp van de VN doeltreffend zal zijn, hangt vooral van de Irakezen zelf
af. Alleen zij kunnen een grondwet schrijven die eerlijk is en niemand uitsluit.
De Verenigde Naties kunnen die niet voor hen opstellen en zullen dat ook niet
doen. Het is ook niet nodig, want de Irakezen zijn meer dan in staat om dat zelf
te doen. Goede raad zal welkom zijn, maar zij beslissen zelf welke raad de
moeite van het opvolgen waard is.

Even belangrijk als een aantal grondwettelijke bepalingen is de onderliggende
verhouding tussen de verschillende Iraakse gemeenschappen. Mijn speciale
afgezant Ashraf Qazi is belast met de gevoelige taak om alle Iraakse
gemeenschappen de politieke hand te reiken en zo een overgang te bevorderen
waarbij werkelijk iedereen betrokken is. Ook zijn werk wordt noodzakelijkerwijs
buiten het licht van de media verricht, omdat hij werkt aan de opbouw van het
vertrouwen tussen de diverse bevolkingsgroepen, dat onmisbaar zal zijn voor de
geslaagde overgang die in resolutie 1546 van de Veiligheidsraad is voorzien.

Natuurlijk zijn er mensen die de spanningen in de gemeenschap willen verhevigen
teneinde te voorkomen dat er een democratisch, pluralistisch, stabiel Irak
ontstaat. Zij proberen hun voordeel te doen met de ernstige problemen waarmee
het gewone volk te kampen heeft, en de volkswoede en wrok te misbruiken om haat
en geweld te bevorderen. Hun werk is in Irak dagelijks op straat te zien.

Ik geloof niet dat alleen veiligheidsmaatregelen voldoende antwoord op deze
situatie kunnen bieden. Willen zulke maatregelen succes hebben, dan moeten ze
onderdeel zijn van een brede en omvattende strategie die zich uitstrekt tot de
politieke overgang, de ontwikkeling, de mensenrechten en de opbouw van een
nationale staat, zodat alle gemeenschappen binnen Irak zien dat ze in het nieuwe
Irak iets te winnen hebben. Deze inspanningen moeten worden ondersteund door
maatregelen om in het reine te komen met het gekwelde verleden van Irak - een
verleden dat nog wraak verlangt en dat een vloek op toekomstige generaties zal
leggen als er niet mee wordt afgerekend. Dit is voor elke maatschappij in een
overgangsfase een moeilijke zaak, laat staan voor een waar het zo gevaarlijk is
als in sommige gebieden van het huidige Irak.

Om de overgang te bevorderen zetten de VN zich in - binnen en buiten Irak - voor
de coordinatie van de donors, de opbouw van de Iraakse ministeries en civiele
maatschappelijke organisaties, en de verstrekking van basisvoorzieningen.
Wederopbouw van scholen, waterzuiverings- en afvalverwerkingsinstallaties,
krachtcentrales en telefoonlijnen, voedselhulp aan kinderen, opruiming van
mijnen en hulp aan honderdduizenden terugkerende vluchtelingen en ontheemden
binnen Irak.

De Irakezen maken nog altijd een pijnlijke en moeilijke overgang door en ze
hebben nog een lange, zware weg te gaan. De Verenigde Naties hebben het
voorrecht en zijn vastbesloten deze weg samen met hen te gaan. Daarmee dienen we
niet alleen de bevolking van Irak, maar de bevolking van alle landen, die een
levensgroot belang heeft bij de totstandkoming van een stabiel, vreedzaam en
democratisch Irak in het hart van het Midden-Oosten.

Kofi A. Annan is secretaris-generaal van de Verenigde Naties.

LOAD-DATE: June 22, 2005

LANGUAGE: DUTCH

                           © 2005 PCM Uitgevers B.V.

                              52 of 120 DOCUMENTS

                                NRC Handelsblad

                                 June 14, 2005

Jonge jongens roven om te showen

BYLINE: DOOR ONZE CORRESPONDENT KARIN DE MIK

SECTION: Binnenland; Pg. 02

LENGTH: 1096 words

DATELINE: LEEUWARDEN, 14 JUNI.


Net nu het team Gewelddadige Roofovervallen in Leeuwarden is opgeheven, neemt
het aantal straatroven weer toe.

Oostergrachtswal, Leeuwarden, 2.40 uur. Een 24-jarige man loopt op de stoep. Een
scooter stopt naast hem. De berijder pakt hem bij de arm en bedreigt hem met een
pistool. Hij sommeert de man zijn portemonnee af te geven. Een 19-jarige
Leeuwarder werd vorige week beroofd van 20 euro, ook met een vuurwapen. Deze
week werd een 24-jarige Leeuwarder beroofd toen hij stond te pinnen.

Net nu het vorig jaar geformeerde team Gewapende Roofovervallen in Leeuwarden is
opgeheven, neemt het aantal straatroven in de stad weer toe. "Dat is niet
aangenaam", aldus politiewoordvoerder Peter Boomsma. "We moeten een en ander nog
analyseren, maar mogelijk zijn deze daders een aanverwante groep van de mensen
die vastzitten". Dat zijn er nu tussen de vijftien en twintig. Het team
Gewelddadige Roofovervallen wordt nu opnieuw samengesteld en telt acht a negen
mensen.

Tussen juni vorig jaar en nu werden in Leeuwarden naar schatting 50 straatrovers
aangehouden. In die periode vonden er ongeveer 100 overvallen plaats, een
stijging van 30 procent. "Een hoog aantal, ook voor landelijke begrippen", vindt
de officier van justitie Oebele Brouwer. Het merendeel van deze straatroven is
opgelost, stelt hij. Opmerkelijk was het gebruik van fysiek geweld en de
bedreiging met vuur- of steekwapens.

Brouwer typeert de daders, die meestal tussen de 16 en 25 zijn, als "slimme,
modieuze jongens die snel dure kleren, de nieuwste gsm en dure horloges willen
scoren". "Het zijn geen beroepscriminelen, ze zijn niet verslaafd en de meesten
hebben zelfs geen of een bescheiden strafblad, maar hebben een bestedingspatroon
van de grachtengordel." Omdat ze vaak nog op school zitten, werkloos zijn of
kleine baantjes hebben, is hun inkomen te gering om aan dat gewenste patroon te
voldoen. "Ze zien mensen beroven als een gemakkelijke manier om aan geld te
komen", vertelt Jelle Tjalsma van het team Gewelddadige Roofovervallen.

Het team werd samengesteld na de zoveelste gewelddadige overval. Acht agenten
uit de regio werden vrijgemaakt. Ze gaan onder meer bij slachtoffers thuis
nogmaals een aangifte opnemen. Daarbij worden uitgebreidere en gerichtere vragen
gesteld. Tjalsma: "We vragen bijvoorbeeld details over het signalement van de
dader. Al kunnen ze maar de kleur van een jas noemen, dan rechercheren wij daar
op. Agenten in de binnenstad kennen hun pappenheimers. Soms volgt een aanhouding
op heterdaad." Ook volgen vaak buurtonderzoeken of fotoconfrontatie.

Ook in de regio Amsterdam-Amstelland werken twee speciale teams permanent aan de
oplossing van straatroven, vertelt woordvoerder Remco Gerretsen. Per maand
vinden daar ongeveer 250 straatroven plaats. In 2003 waren dat er 3.098, vorig
jaar was dat gedaald naar 2.704. De daders zijn vooral veelplegers die van roven
"hun beroep lijken te hebben gemaakt", aldus Gerretsen.

Cameratoezicht werkt preventief, stelt hij, maar helpt ook bij aanhoudingen. De
straateams inventariseren waar en op welke momenten straatroven plaatsvinden.
Eventueel vinden er buurtonderzoeken plaats. Ook het sms-bombardement van 2001,
waarbij geroofde mobieltjes onbruikbaar werden gemaakt, deed het aantal
straatroven afnemen. Gsm-dieven kregen permanent sms'jes met de tekst dat de gsm
was "gejat".

In de stad Utrecht zijn jaarlijks ongeveer 1.000 straatroven, bijna allemaal
gepleegd door Marokkanen, zegt chef Patrick Padding van het straatroofteam daar.
In de helft van de gevallen vonden die plaats met scooters, waarop de daders, na
de roof, wegreden. Overigens is er een lichte daling te zien in het aantal
straatroven. Dit jaar zullen het er naar verwachting 150 minder zijn dan in
2004. Voor 18 procent van de daders is het hun eerste delict, een veel lager
percentage dus dan in Leeuwarden.

Het Utrechtse straatroofteam analyseert onder meer hot spots, plekken waar veel
roven plaatsvonden, en zet elke dag zes motoragenten in. Padding omschrijft een
deel van de daders als "slimme jongens", met niettemin een lage opleiding en een
hoog bestedingsniveau. "Als je op straat even snel 200 a 300 euro kunt stelen,
ga je niet werken voor acht euro bruto per uur." Volgens Padding hebben Nikes
voor de daders "meer status dan een vmbo-diploma".

De arrestatie in februari van drie jongens uit Leeuwarden die worden verdacht
van het doodsteken en beroven van een cafebaas in januari, leidde naar een groot
aantal andere verdachten. Twee verdachten van de moord bleken betrokken te zijn
bij andere straatroven en overvallen. Het is een hechte groep, die in wisselende
samenstelling op pad ging om mensen te beroven, licht Tjalsma toe.

De verdachten zijn veelal van Marokkaanse afkomst. Hij karakteriseert hen als
"bodemloze kinderen", zonder geweten of normbesef. Spijt hebben ze na hun
aanhouding zelden. "Alleen dat ze zijn opgepakt. Maar wat een overval met een
slachtoffer doet, laat hen koud." Opvallend is dat ze niet "opklimmen" op de
misdaadladder. Ze beginnen niet met een eenvoudige diefstal om daarna over te
stappen op gewelddadige delicten, maar starten direct met al of niet gewapende
roofovervallen.

Tjalsma heeft geen verklaring voor de plotselinge toename van straatroven.
"Mogelijk richt de roofovervaller zich nu op de gewone man en vrouw, omdat
winkels en banken steeds beter beveiligd zijn." Bovendien wordt een beroving als
tamelijk lucratief en eenvoudig gezien. "Een slachtoffer pak je zomaar even."

Advocaat Petra Hoekstra uit Drachten verdedigde het afgelopen jaar ongeveer acht
straatrovers, onder wie twee tasjesdieven van 12 en 13 jaar van Marokkaanse
komaf. Het tweetal had acht tasjesroven gepleegd en werd veroordeeld tot
plaatsing in een jeugdinrichting voor twee jaar. Hoekstra: "Ze fietsten langs
oudere dames en heren en gristen hun tas weg. Van het geld kochten ze patat,
kauwgum of ze reisden met de trein naar een andere stad."

Geld was het motief voor de overigens overwegend autochtone clienten van
Hoekstra die terecht stonden wegens gewapende straatovervallen. Met het gestolen
geld kochten ze vooral dure kleding. "Een ander huurde zelfs een dag een auto om
die te showen aan anderen." Vaak speelt mee dat de daders niet voor elkaar
willen onderdoen. Ook Hoekstra vindt het "heel opvallend" dat geen van haar
clienten stilstond bij de impact van hun daad op de slachtoffers. "Hun geweten
is weg. Ze beschikken over te weining inlevingsvermogen. Pas toen de politie hen
daar op wees, schreven ze de slachtoffers een spijtbetuiging."

<JA></JA>

LOAD-DATE: June 14, 2005

LANGUAGE: DUTCH

                           © 2005 PCM Uitgevers B.V.

                              53 of 120 DOCUMENTS

                                NRC Handelsblad

                                 June 14, 2005

Nieuwe kansen voor Iran

BYLINE: SJOERD DE JONG

SECTION: Opinie; Pg. 07

LENGTH: 1075 words


Oh no! Not another Bob Dylan book! Alweer een jaar of tien geleden was dat de
zelfbewuste klaagtitel van een nieuw bladerboek over de favoriete bard van een
eerdere generatie. Analyses van Dylans werk lagen inmiddels zo hoog opgestapeld
in de boekhandel, dat de auteur van alweer zo'n onderzoek naar de relatie tussen
het werk van de popzanger en de Westerse literaire canon (Dylan zelf zei
daarover, kort maar krachtig: "Ik heb meer voor Dylan Thomas gedaan dan hij ooit
voor mij!") zich bij voorbaat meende te moeten excuseren.

Zoiets zou je nu eerder kunnen uitroepen bij weer een boek (studie, rapport,
interview, column, etc.) over de islam. Nee! Niet weer een boek over de islam,
niet weer het deftige culturele geronk over Het Westen en De Rest; niet weer van
de weeromstuit de zoetsappige riedel dat de islam alleen maar een geloof van de
vrede is, waar wij ongelovigen nog veel van kunnen leren; maar a.u.b. ook niet
weer de parmantige flauwekul dat moslims de scheiding van kerk en staat niet
kennen, ons 'wezensvreemd' zijn, of buiten 'de moderniteit' staan. Zulke
gelovige en geleerderige slogans werken als een intellectuele harddrug, met
hinderlijke bijverschijnselen: plotselinge aanvallen van cultuurpessimisme, een
opgezwollen ego, en een eeuwige honger naar abstracties.

Reza Aslan, Iraans-Amerikaanse auteur van weer zo'n nieuw boek over de islam,
moest onlangs in een Amsterdamse boekhandel dan ook slikken bij het zien van de
indrukwekkende slagorde waar zijn Geen god dan God (Bezige Bij) tussen was
opgesteld. Maar Aslan (33) is een Amerikaan, dus niet getreurd, maar snel een
pen lenen om de vijf uitgestalde exemplaren te signeren ("Doen auteurs dat hier
niet? Dat is bij ons heel normaal"). Je moet je kans grijpen tenslotte, en zo
heeft zijn boek net een streepje voor in het gelid.

Waarom dan toch weer zo'n boek? Aslan, die met zijn ouders in 1979, op zijn
zevende, Iran ontvluchtte en in Amerika vergelijkende godsdienstwetenschappen
studeerde (hij was een tijdje hoogleraar aan de universiteit van Iowa) wil met
zijn boek, vertelt hij op een terras tegenover de boekhandel, juist de publieke
verslaving aan polarisatie over de islam helpen doorbreken. "Het debat wordt nu
beheerst door de extremisten. Enerzijds de seculiere intellectuelen die de islam
afdoen als een archaische godsdienst, anderzijds de puriteinse moslims die menen
dat ze het patent hebben op een 'zuivere' islam. Wat ze gemeen hebben, is een
ahistorische kijk op de islam als een versteende religie. Terwijl de feiten
uitwijzen dat de religie zich juist constant heeft ontwikkeld en aangepast aan
gewijzigde omstandigheden. Dat is juist zo interessant. Maar men zoekt liever
naar een onveranderlijke vaste kern, die nog in de koran zou staan. Ik heb een
grote bewondering voor jullie Ayaan Hirsi Ali en wat zij probeert te doen voor
moslimvrouwen. Maar ze voert het debat wel in de termen die de fundamentalisten
aandragen."

Aslans boek is populair en zeker niet origineel (ook meer academische Franse
auteurs als Olivier Roy hebben een open oog voor het pluralisme en de
veranderlijkheid van de islam, en voor de rol van niet-religieuze factoren in
een beter begrip van de 'islamitische wereld'). Maar zijn frisse, Amerikaanse
optimisme is aanstekelijk, en doet het verkrampte wedstrijdje koranexegese
tussen Jilles van der Ven en Andries Knevel alhier even vergeten. "Moslims
willen ook democratie, scheiding van kerk en staat, volkssoevereiniteit. En dat
kan goed samengaan met hun religie, die is egalitair en democratisch. Het
onderscheid tussen publieke en private ruimte is anders dan in het Westen, ik
zeg ook niet dat er geen verschillen zijn, of problemen. Maar de islam kent de
notie van rule of law, particulier initiatief en het idee van individuele
verantwoordelijkheid. Het zijn wahhabitische puriteinen uit Saoedie-Arabie die
met een beroep op een denkbeeldig verleden de islam nu monopoliseren. Die
'Arabisering' van de islam is verwerpelijk, historisch onjuist, en gevaarlijk,
omdat moslims er ook zelf in gaan geloven. Jongeren in Europa bijvoorbeeld:
wahhabieten reduceren de islam voor hen tot hapklare brokken puriteinse
orthodoxie. Heel modern, maar in strijd met de historie."

Maar wat hem als Amerikaan ook opvalt in die culture war met de islam is de
Europese afkeer van religie. "Amerikanen vragen zich af, zoals Bernard Lewis,
wat er mis is met de huidige islam. Bij jullie staat meteen het hele
verschijnsel religie in de verdachtenbank. Amerikanen lijken als bevolking
misschien ook meer op moslims dan Europeanen: gelovig, traditioneel in morele
opvattingen, een accent op family values. En op een publieke rol van religie:
wij hebben het recht om in vrijheid te geloven, maar ook om dat geloof uit te
drukken. Sommige Amerikaanse senatoren lijken mij trouwens fundamentalistischer
dan de meeste Iraanse politici. Khatami heeft nog nooit gezegd dat God hem tot
zijn ambt heeft geroepen, iets wat onze president zeer regelmatig doet. Begrijp
me goed, de staatsinrichting is natuurlijk heel anders."

Maar zelfs op dat punt is Aslan hoopvol. De Iraanse verkiezingen deze week
luiden ook volgens hem de end-game in voor de heerschappij van Irans religieuze
juristen, de velajat-i faqih, ingesteld door Khomeiny. Hij wijst erop dat de
islamitische Grondwet geen religieus tractaat is, maar een hybride constructie
van modern-seculiere en neo-islamitische elementen, die wordt getekend door twee
tegenstrijdige opvattingen van soevereiniteit: die van het Iraanse volk, waarvan
de rechten in principe worden erkend, en die van God. "De Grondwet is gekaapt
door een geestelijke oligarchie onder leiding van een autocraat. Dat bewind
loopt nu op zijn laatste benen. Ik ben net een tijdje in Teheran geweest, en
iedereen daar voelt dat het einde eraan komt, niet alleen de gewone burgers maar
ook de geestelijken zelf. Er is inmiddels een nieuwe generatie geestelijk
middenkader getraind die zich van de oude oligarchie verwijdert. Alleen, dat
betekent nog niet dat we een soort Zwitserland willen worden. Wat er nu aan
politieke hervormingen gebeurt in Irak, is een enorme inspiratie voor Iraniers:
een democratische toekomst op basis van nationale en religieuze waarden, zoals
in Amerika, dat is wat we willen."

En in die slotopmerking is het 'wij' van de jonge Amerikaanse publicist uit
Santa Barbara naadloos overgegaan in het 'wij' van de uitgeweken Iranier die
nieuwe kansen ziet.

<JA></JA>

LOAD-DATE: June 14, 2005

LANGUAGE: DUTCH

                           © 2005 PCM Uitgevers B.V.

                              54 of 120 DOCUMENTS

                                NRC Handelsblad

                                 June 11, 2005

Meedoen aan de verkiezingen is de beste manier om het tirannieke Iraanse regime
te legitimeren

BYLINE: AKBAR GANJI

SECTION: Opinie & Debat; Pg. 17

LENGTH: 2324 words


De dissidente schrijver en onderzoeksjournalist Akbar Ganji (zie kader)
publiceerde op 21 mei vanuit de Evin-gevangenis zijn Tweede Republikeins
Manifest. Daarin zet hij uiteenwaarom Iraniers de presidentsverkiezingen van
17juni zouden moeten boycotten. Hieronder enige fragmenten uit zijn tekst.

Schrijver dezes is gearresteerd, nadat hij in mei 1997 aan de Universiteit van
Shiraz een lezing had gehouden over de theoretische grondslagen van het
fascisme; hierna verbleef hij in de winter van 1998 negentig dagen in de
Evin-gevangenis. (Negen maanden van die veroordeling zijn nog te gaan; die
moeten worden uitgezeten na de huidige hechtenis.) Nu, na zijn tweede
veroordeling, bevindt hij zich al 1855 dagen in de Evin-gevangenis.De
veroordeling tot gevangenschap (onthouding van vrijheid), het verbod op
telefoneren, diverse kwalen als gevolg van de langdurige gevangenschap,
psychologische druk op mijn familieleden, allerlei geruchten en leugens die zijn
verzonnen en verbreid - dat alles behoort tot de prijs die een dissident moet
betalen onder het sultanisme van de Islamitische Republiek Iran (I.R.I.).

Het is duidelijk dat de auteur voor de publicatie van het Tweede Republikeins
Manifest opnieuw een prijs zal moeten betalen. De zaak is helder: de Leider
duldt niet de geringste kritiek. De Leider is een god, die alleen maar mag
worden aanbeden. Hij is de enige die de relatie tussen de god en zijn onderdaan
begrijpt. Hij heeft voor eigen gebruik moderne cellen laten bouwen binnen de
Evin-gevangenis: vleugel 2A (de gevangenis van de geheime dienst van de
islamitische revolutionaire garde), de begane grond van vleugel 240 (de
gevangenis van de veiligheidsdienst van Justitie), en nog een deel van vleugel
240, dat soms wordt gebruikt door de veiligheidsdienst van de politie.

In de eenpersoonscellen van deze gevangenissen worden allerlei fysieke en
psychologische folteringen toegepast om de gevangenen te dwingen
'berouwverklaringen' te schrijven. Uiteraard zijn nieuwe vrijheidsbeperkingen of
dodelijke ongevallen die de schrijver kunnen overkomen uitsluitend mogelijk op
rechtstreeks bevel van de Leider.

Khamenei is dus persoonlijk rechtstreeks verantwoordelijk voor alles wat er
gebeurt. De lange hechtenis van de auteur is een van de voorbeelden die laten
zien wat de 'religieuze democratie' waarop de Leider zich beroemt, in petto
heeft. Niet alleen het project van de seriemoorden op dissidenten , maar ook de
foltering van de mensen die van de seriemoorden werden beschuldigd, en de moord
op Zahra Kazemi laten zien wat voor paradijs de zogenaamde religieuze democratie
zal worden als zij de kans krijgt om te worden verwezenlijkt.

De vernietiging van de auteur zal de Leider misschien gelukkig maken, maar er is
geen vrees voor de dood waar het gaat om vrijheid en om respect voor de
mensenrechten.  ...

Pseudo-democratische verkiezingen zijn de schandelijkste methode waarmee een
dictatuur electorale of democratische legitimiteit kan claimen.  ...  Dictaturen
die een democratisch masker opzetten maken misbruik van overheidsmiddelen en van
protectie om de concurrentie bij de verkiezingen in te perken. Bij de
verkiezingen die deze regimes houden, wordt in feite met valse dobbelstenen
gewerkt. Gebrek aan vrijheid, eerlijkheid en onpartijdigheid in de wijze waarop
ze worden opgezet en uitgevoerd zijn de voornaamste kenmerken van deze
verkiezingen.

De dwaling van de reformisten, namelijk dat er alleen iets te bereiken valt door
actieve participatie aan de regering, heeft er in de praktijk alleen maar toe
geleid dat zij fungeren als reclame voor het regime, in binnen- en buitenland.
De ruime medewerking van de reformisten in de afgelopen acht jaar in de vorm van
deelname aan de uitvoerende en de wetgevende macht heeft de democratie in Iran
geen stap verder gebracht, maar wel de dictators legitimiteit verschaft. Het
optreden van ayatollah Montazeri in de afgelopen jaren is het beste voorbeeld
van non-cooperatie en delegitimering van de tirannie. Ook ayatollah Sanei staat
op de zwarte lijst omdat hij heeft geweigerd met het regime samen te werken.
Waarom gold de brief van (de zanger en musicus) Mohammadreza Shajarian aan de
Omroep van de Islamitische Republiek Iran (IRIB), waarin hij hun verbood zijn
stem en gelaat uit te zenden, als belangrijk? Omdat het een voorbeeld was van
non-cooperatie en delegitimering. Waarom was het belangrijk dat ayatollah Taheri
aftrad als voornaamste geestelijke (imam) van Isfahan voor het vrijdaggebed?
Omdat het een belangrijk staaltje non-cooperatie was, dat leidde tot
delegitimering.

Meedoen aan de verkiezingen - als kandidaat of als kiezer - is de beste manier
om met het regime samen te werken en het te wettigen.

Verkiezingsboycots zijn daarentegen een belangrijk voorbeeld van non-cooperatie
en delegitimering van de tirannie. Verkiezingsboycots zijn de eerste stap naar
non-cooperatie. Andere manieren van non-cooperatie die in overweging moeten
worden genomen zijn het boycotten van banen, ambten, departementen en
instellingen van de overheid, het niet aanvaarden van (en niet samenwerken met)
door de overheid benoemde functionarissen, en de weigering om onafhankelijke
organisaties en instellingen te ontbinden. Er zijn ook sociale en economische
manieren om samenwerking met het regime te weigeren. Wanneer de reformisten druk
uitoefenen tijdens de negende presidentsverkiezingen, helpen zij daarmee het
democratische proces niet, zoals zij het evenmin hebben geholpen bij de vorige
gemeenteraadsverkiezingen en de zevende verkiezingen voor de Majlis het
Parlement . Hun optreden zal geen ander resultaat hebben dan dat de
conservatieven er na de verkiezingen gebruik van maken om zichzelf en het
heersende bewind rechtmatig te verklaren.

Politiek activisme en kritiek op het heersende bewind zijn belangrijk:
intellectuelen hebben de morele verplichting om de pijn en het lijden van mensen
te verminderen (Popper, Rorty). Dictaturen en tirannieke stelsels onderwerpen
hun volkeren op verschillende manieren aan pijn en leed. Het streven om mensen
te bevrijden van het kwaad van autoritaire stelsels, en deze te vervangen door
vrije en democratische stelsels, is op zichzelf waardevol. In de huidige wereld
is de dictatuur zoiets schandelijks geworden, en de roep van de democratie zo
universeel, dat zelfs tirannen proberen hun bestel voor te doen als een soort
democratie (een inheemse democratie, een religieuze democratie, een Aziatische
democratie, een Afrikaanse democratie, een volksdemocratie enzovoort).

De intellectuelen en de elite mogen zich niet aan hun morele plicht onttrekken.
De intellectuele elite heeft de Iraanse samenleving de afgelopen jaren vervuld
van teleurstelling en uitzichtloosheid, van passiviteit en onverschilligheid. In
plaats daarvan moet men hoop wekken, en de samenleving bezielen met leven,
hartstocht en enthousiasme. Daartoe zijn zelfopoffering, stoutmoedigheid en
onverschrokkenheid nodig. De geschiedenis leert dat reusachtige stappen alleen
zijn gezet door mensen die dapper, idealistisch en tot zelfopoffering bereid
waren.

Ze zeggen dat de tijd waarin je op helden en verlossers kon rekenen voorbij is,
en ondermijnen daarmee de strijd voor gerechtigheid en vrijheid, want ze hebben
niet door dat 'de tijd van de helden is voorbij' niet betekent dat je niet tegen
tirannen moet strijden. De strijd voor de vrijheid is op zichzelf waardevol. Het
is trouwens niet waar dat democratische samenlevingen geen helden kennen. In
zulke samenlevingen wemelt het van de helden. In dictaturen treedt de leider op
als een god, terwijl zijn tegenstanders, die zich opofferen, tot helden worden.
In zulke samenlevingen verwacht het gewone volk dat helden alle historische en
sociale problemen zullen oplossen. Maar geen mens kan dat in zijn eentje tot
stand brengen, en de democratie is ook niet de panacee voor alle problemen van
de mensheid.

Ja, het is waar dat niet alle problemen en dilemma's zullen worden opgelost door
de politiek of de democratie. En het is ook niet zo dat het enige, of zelfs maar
het grootste probleem van de samenleving het heersende politieke bestel is,
zodat je alleen dat zou hoeven te veranderen om alle problemen op te lossen.
Culturele problemen vereisen culturele oplossingen. Economische problemen
vereisen economische oplossingen.

Sociale problemen vereisen sociale oplossingen. Duidelijk is ook dat noch onze
bevolking noch onze intellectuelen democraten zijn (in de ware zin des woords).
Maar uit geen van deze correcte premissen mag je de valse conclusie trekken dat
politieke activiteit zinloos is, dat de strijd tegen de tirannie tijdverspilling
is of dat het zinloos is om te proberen een democratisch bestel te vestigen.
Hetzelfde geldt voor de conclusie dat ook als het zou lukken om een democratisch
bestel te vestigen, dat niet veel tot stand zou kunnen brengen, omdat niet al
onze problemen van politieke aard zijn; dat de culturele traditie (het culturele
bestel) waarin wij ondergedompeld zijn de diepste oorzaak van al onze problemen
is en dat het dus nodig is om de kwalijke, verkeerde elementen van onze cultuur
te veranderen en recht te zetten.

In onze teleurstelling en wanhoop trachten wij onze passiviteit te
rechtvaardigen. Dat gaat zo ver dat zelfs de vroegere strijd voor vrijheid wordt
beschouwd als een strijd van louter dromers. Dan zou zeker iedereen die het
heersende regime in zijn totaliteit aanvaardt en die deelneemt aan de
presidentsverkiezingen, die droomwereld verlaten hebben, terwijl de mensen die
met niet-gewelddadige middelen radicale doeleinden nastreven met hun hoofd in de
wolken lopen? Iedereen die de negende presidentsverkiezingen boycot is dan zeker
een dagdromer?

Sommigen denken dat de mensen zich niet meer druk maken om de politiek en geen
aandacht meer schenken aan de politieke strijd tussen de machthebbers en de
oppositie binnen en buiten Iran. De mensen willen leven, zich amuseren, een
gerieflijk bestaan hebben. Zij willen met rust gelaten worden, ze willen niet
worden lastiggevallen. Zij vinden het niet belangrijk welk bestel of welke
personen er aan de macht zijn.

Stel dat deze beschrijving van de maatschappelijke situatie in Iran juist is,
wat moeten wij daar dan uit concluderen? Is het de plicht van de intellectueel,
de dissident en de politieke activist om het gewone volk te volgen? Zou zo'n
optreden hen niet maken tot louter populisten, tot mensen dus die de ideeen,
overtuigingen, veronderstellingen, vermoedens, illusies en fantasieen van de
massa navolgen? Waarom zouden alle gedachten en daden van het gepeupel juist
zijn? Zijn niet alle mensen vol gebreken? Waarom zouden wij dan moeten
veronderstellen dat de massa volmaakt onschuldig en onfeilbaar is? Welnee: haar
gedragingen moeten net zo kritisch worden bekeken als politieke stelsels. Niet
alle problemen komen voort uit het politieke bestel. Je moet het volk - en een
intellectueel behoort ook tot het volk - kritisch beoordelen. Wij moeten niet
afgaan op wat mensen wel of niet leuk vinden, maar wij moeten ter wille van het
volk opkomen voor vrijheid, democratie en gerechtigheid. In die zin is het beter
om een idealist te zijn dan een populist. Aangezien wij het populisme inderdaad
veroordelen, mag het vaandel van het politieke activisme niet worden overgelaten
aan de massa, die in tijden van crisis geen ander doel heeft dan vernielingen
aan te richten of wraak te nemen, en die er alleen op uit is om de voormalige
heersers te straffen, in plaats van een democratisch bestel te vestigen en te
consolideren.

Als er een gerechtvaardigde eis wordt gesteld, moet die worden gedeeld met het
volk. Als de strijd tegen de totalitaire staat om een open samenleving en een
democratisch bestel te vestigen, rechtvaardig is, dan heeft een
vrijheidslievende democraat nog altijd het recht - sterker nog, de plicht - om
helemaal in zijn eentje tegen zo'n bestel in opstand te komen, ook al zou de
hele bevolking van een land voorstander zijn van een tirannie, of onverschillig
voor haar bestaan. De strijd voor de vrijheid gaat altijd uit van een paar
mensen. Anderen zullen zich op den duur bij hen aansluiten. Iemand die politiek
actief is kan niet opgeven onder het voorwendsel dat het volk niet politiek
gemotiveerd is of dat het de strijd voor gerechtigheid en vrijheid niet steunt.
In de tweede helft van de twintigste eeuw vormden in alle niet-democratische
samenlevingen de dissidenten een kleine minderheid. Maar die kleine minderheid
heeft door haar volharding en dapperheid in het aangezicht van het lijden de
moeilijke weg naar de democratie opengelegd.

Wij moeten het volk mobiliseren. Wij moeten het laten zien dat weglopen van de
politieke strijd het niet van zijn wanhoop zal verlossen. De openbare arena is
heel belangrijk. Politiek is een nobele zaak, waarbij iedereen betrokken zou
moeten zijn, als je er tenminste onder verstaat het opbouwen en verdelen van de
politieke macht, kritiek op de zittende machthebbers, samenwerking in het
openbare domein, en oordelen over het heersende bestel en zijn leiders. Een
politieke speler en intellectueel weet dat hij geen overijlde analyse moet maken
van het publieke domein en dat hij niet moet verwachten dat de tirannie
gemakkelijk en binnen korte tijd kan worden overwonnen.

Democratisering vereist mensen die niet alleen zelf democratisch gezind zijn,
maar die ook anderen kunnen helpen om democratisch gezind te worden. Om een
democratisch bestel tot stand te brengen, is een programma van duidelijk
geformuleerde stappen nodig.

Naar onze mening is bij de huidige stand van zaken de boycot van de
presidentsverkiezingen door de politieke elite en het volk de noodzakelijke
eerste stap van ieder programma dat ons uiteindelijk naar een democratisch
bestel zal leiden.

Jongeren voeren campagne voor oud-president Akbar Hashemi Rafsanjani die zich
opnieuw kandidaat heeft gesteld voor het presidentschap (Foto AP)

LOAD-DATE: June 11, 2005

LANGUAGE: DUTCH

                           © 2005 PCM Uitgevers B.V.

                              55 of 120 DOCUMENTS

                                NRC Handelsblad

                                 June 11, 2005

Een personage dat alleen stom kon bestaan ; Sam Stourdze over de perceptie van
Charles Chaplins beroemdste creatie

BYLINE: DOOR ONZE CORRESPONDENT PIETER KOTTMAN

SECTION: Kunst; Pg. 6

LENGTH: 870 words

DATELINE: PARIJS, 11 JUNI.


Charles Chaplin verzamelde alles wat er over zijn filmpersonage geschreven werd.
Sam Stourdze stelde een expositie over de filmmaker samen, die nu in Parijs is
te zien. "Chaplin was een visionair."

Het geniale van Chaplin? Op een bankje in de Parijse Tuilerieen, pal naast het
museum Jeu de Paume waar zijn tentoonstelling over Charles Chaplin te zien is,
barst Sam Stourdze in lachen uit. "Over die vraag zijn tien colloquia te
organiseren! Maar zeer schematisch bezien is Chaplin uitvinder van een eigen
bewegingstaal. Hij was daarnaast een toonbeeld van intellectuele integriteit:
hij heeft zijn politieke overtuigingen geen geweld aangedaan ten behoeve van
zijn populariteit. Het 'mechanische lichaam' van het personage, dat door Fransen
direct 'Charlot' genoemd werd, heeft de dadaisten en kubisten van meet af aan
gefascineerd. Fernand Leger maakte in 1924 de film Charlot Cubiste, die later
onderdeel werd van het Ballet Mecanique'."

Stourdze is bedenker en samensteller van de tentoonstelling 'Chaplin et les
images', die in het najaar in de Rotterdamse Kunsthal te zien zal zijn. Hij
kreeg van de familie toegang tot het archief, waarvan de omvang getuigt van
Chaplins aandacht voor "niet alleen het personage dat hij schiep maar ook voor
de perceptie van dat personage door anderen". "Vanaf het moment dat hij, twee
jaar na zijn emigratie van zijn geboortestad Londen naar Amerika, zijn zwerver
creeert, in 1914, verzamelt hij alle artikelen die er over verschijnen. In het
archief bevinden zich 120 albums, waarvan het dikste zestienduizend pagina's
telt. Hij liet een ideale studiebron voor wetenschappers na."

Al op zijn vijfde debuteerde Chaplin (1889-1977) in de music-hall waar zijn
moeder werkte. In 1908 werkte hij bij de theatergroep van Fred Karno in Londen,
waar ook Stan Laurel begon. Stourdze: "Laurel was de eerste imitator van
Chaplins personage, in Chicago. Uiteraard houdt het ontstaan van de figuur
verband met de stomme film, maar Chaplin vond een eigen grammatica uit in de
pantomime. Zijn creatie stijgt ver uit boven de expressionistische
bekkentrekkerij van de gemiddelde stomme film. Het personage evolueerde ook heel
snel. In 1914 was het een gemeen, vulgair vechtersbaasje, dat niet terugdeinst
voor diefstal. In 1918 is zijn Charlot het melancholieke, humanistische
personage geworden, dat het definitieve beeld van Chaplins creatie is gaan
bepalen."

Stourdze verklaart de transformatie van Charlie, zoals de figuur in Nederland
genoemd wordt, door Chaplins verliefdheid op de actrice Edna Purviance, maar ook
door het medium film. "In de beginjaren was het primitief: een sketch voor de
camera. Dat voldeed, want film was, anders dan andere nieuwigheden die doorgaans
via de elite hun weg naar een breder publiek vinden, een medium dat aanvankelijk
vooral het gewone volk trok. Het schop- en vechtwerk van de vroege Charlie was
daarmee in overeenstemming. Maar Chaplin, die al snel zelf films ging maken,
wendde zich af van de sketch en ontwikkelde langere scenario's. Die vereisen een
andere verhaallijn en verdieping van de personages. De censuur klopte trouwens
ook bij hem aan, wegens de slechte invloed die het personage van de stelende
landloper op de jeugd zou hebben. Maar dat Charlie inderdaad veranderde, was
omdat Chaplin dat zelf wilde."

Dezelfde eigenzinnigheid leidde in de jaren dertig tot een steeds uitgesprokener
politiek engagement, uiteindelijk resulterend in de intrekking van Chaplins
visum voor Amerika in 1952. Stourdze: "Chaplin was immens populair, hij was de
eerste wereldster. Maar toen zijn populariteit leed onder zijn politieke
stellingname, was dat geen reden voor hem om water bij de wijn te doen. Hij was
een visionair. The Great Dictator, gericht tegen het nazisme, kwam uit in 1940
maar de voorbereidingen waren al begonnen in 1938. Hij heeft de film uitsluitend
kunnen maken dank zij zijn financiele onafhankelijkheid. Het vreemde was dat
Chaplin, die er zowel een op Hitler geinspireerde dictator als een joodse kapper
in vertolkt, altijd is aangezien voor een jood. Hannah Ahrendt noemt hem zelfs
ergens 'het prototype van de kleine jood'. Maar Chaplin was van katholieken
huize."

Volgens Stourdze heeft Chaplin de nieuwe techniek van de geluidsfilm 'tot in het
extreme' genegeerd. "Pas in 1936, ruim acht jaar na de eerste geluidsfilm, maakt
hij gebruik van geluid in Modern Times. Maar hijzelf zwijgt de hele film en
zingt pas aan het slot een onverstaanbaar lied waarvan hij de woorden zogenaamd
vergeten is. Chaplin wist dat zijn universele, voor de hele wereld te begrijpen
personage zou ophouden te bestaan, zodra hij zou spreken. Het gesproken woord,
in een specifieke taal, zou de mondiale dimensie van het personage teniet doen.
Door The Great dictator, waarin hij voor het eerst spreekt, gebeurt dat dan ook.
De prijs voor de vlammende humanistische slotmonoloog is de dood van zijn
personage. Chaplin heeft die prijs bewust betaald."

Chaplin et les images. T/m 10 sept. in Jeu de Paume, Parijs. Vanaf 1 okt. in de
Kunsthal in Rotterdam.

Charlie Chaplin in 'The Champion', 1915 (Foto Archief Roy Export Company
Establishment, courtesy NBC, Parijs)

Sam Stourdze (Foto Ph. Bauduin/Arts Magazine)

LOAD-DATE: June 11, 2005

LANGUAGE: DUTCH

                           © 2005 PCM Uitgevers B.V.

                              56 of 120 DOCUMENTS

                                NRC Handelsblad

                                 June 10, 2005

Tussen droom en confrontatie ; Fiscale zaken

BYLINE: AERTJAN GROTENHUIS

SECTION: Economie; Pg. 10

LENGTH: 941 words


"Soms zit het allemaal niet mee": dat denkt niet alleen politiek Den Haag na het
referendum, het is ook de openingszin van het laatste beheersverslag van de
Belastingdienst. Staatssecretaris Joop Wijn (Financien) stuurde dat onlangs naar
de Tweede Kamer. De leiding van het land en die van de Belastingdienst kampen
met hetzelfde probleem. De gezagsdragers kunnen hun achterban niet warm krijgen
voor een goed doordachte de overstap naar een moderner bestuurssysteem.

De Belastingdienst moet zijn oude structuur verlaten om nieuwe taken aan te
kunnen. Hij wordt verantwoordelijk voor de zorgtoeslag en de huursubsidie en
gaat ook de sociale zekerheidspremies bij werkgevers innen. Zowat elke
belastingambtenaar kreeg een nieuwe werkplek en moet nieuwe taken beheersen. In
een vrijwel papierloze omgeving vormt de computer zijn metgezel; die schermt hem
af van telefonerende belastingbetalers en die vult straks aangiftebiljetten in
nog voordat ze de deur uitgaan. "Er wordt veel gevraagd van hun
verandercapaciteit, terwijl hun groei- en ontwikkelmogelijkheden tijdelijk zeer
beperkt zijn", zo vat Wijn de situatie in een brief aan de Tweede Kamer samen.
Wat voor belastingambtenaren geldt, kun je omzetten naar de Nederlandse
bevolking.

Daarvan ondersteunt niet meer dan 13 procent de economische ingrepen van de
regering. Dat blijkt uit een dit voorjaar uitgevoerd grootscheeps
opinieonderzoek (21minuten.nl). De 30.000 belastingambtenaren hebben net zo min
vertrouwen in de manier waarop hun dienst wordt gereorganiseerd: slechts 12
procent denkt daar volgens intern onderzoek van de fiscus (de personeelsmonitor)
positief over. Waarschijnlijk schaamt Joop Wijn zich voor dat magere cijfer,
want hij gaf het pas vrij toen de Tweede Kamer het onderzoek opvroeg na
onthullingen van belastinginspecteurs.

Wel roept Wijn al lang van de daken dat bijna driekwart (74 procent) van zijn
ambtenaren tevreden is bij de Belastingdienst en daar oud wil worden. Daar hoeft
hij niet bovenmatig trots op te zijn als je bedenkt dat '21minuten.nl' aantoont
dat 73 procent van de werkende bevolking tevreden is met de huidige baan.
Belastingambtenaren zijn eigenlijk heel gewone Nederlanders.

En de leiding van de Belastingdienst? Eigenlijk heel goede managers met een
gewoon ambtelijk salaris. Ze doen alles wat de managementboekjes voorschrijven:
zelfsturende teams in het leven roepen, grotere kantoren opzetten en het
personeelsbestand terugdringen via een vacaturestop die misschien tot 2007
blijft bestaan. Contacten met de buitenwereld verlopen in toenemende mate
geautomatiseerd en anoniem. Doorvoor krijgt directeur-generaal Jenny Thunnissen
talrijke prijzen toegekend door andere adepten van die managementtheorieen. Zo
sluit de cirkel van de zichzelf bevestigende bestuurlijke elite.

Ondertussen bleven telefoontjes van simpele belastingbetalers onbeantwoord en
groeide er een kloof tussen de gewone werkers en het hoogste management. Dat kan
met zo'n kloof net zo min overweg als de gemiddelde bewindspersoon met de kloof
die het referendum aan het licht bracht. Bij dat alles heeft Joop Wijn een
dubbele kater: als kabinetslid kreeg hij de kous op de kop door het referendum
en als hoogste baas van de Belastingdienst door het in het nauw gebrachte
personeel. De reflex "we doen het goed, alleen moeten we het beter uitleggen",
beheerst ook Wijn. "Het management van de Belastingdienst heeft besloten nog
meer tijd te willen investeren in gesprekken met hun mensen", zo kreeg de
bezorgde Tweede Kamer vorige week van Wijn te horen. Na tweeeneenhalf jaar
reorganiseren is het de vraag hoe veel succes je nog kunt hebben met weer een
nieuwe gespreksronde om nog een keer uit te leggen hoe goed je bezig bent. Was
de eerdere campagne toch niet zo sterk geweest, net als bij het referendum? Of
is er meer aan de hand dan een falende campagne?

De belastingbetaler en de belastingambtenaar staan zij aan zij bij het
rebelleren tegen de bestuurlijke elite. Men zoekt veilig perspectief. In het
recente verleden bood zekerheid over het werk gecombineerd met een gestaag
stijgend salaris en vroegtijdig pensioen voldoende perspectief. De daarvoor
benodigde financiering is helaas opgedroogd. Je kunt dromen over alternatieven
die wat minder materieel zijn. Maar het charisma om zo'n alternatief aanvaard te
krijgen, ontbreekt zowel bij de leiding van de regering als bij het hoogste
management van de Belastingdienst.

Wat charisma betreft steekt Joop Wijn boven die middelmaat uit. Tegelijk is hij
niet louter een dromer. Hij heeft de moed de confrontatie te zoeken. Met
gemeenten die te veel belastinggeld uit hun bewoners persen, met getructe
fiscaal adviseurs die belastingheffing frustreren, met zijn personeel die de
reorganisatie kritiseert en ook met kiezers die een referendum tot een
nachtmerrie maken. "We moeten nu niet in een politieke kramp schieten, maar
juist de kritiek tegemoet treden. Meer de confrontatie zoeken", aldus Joop Wijn
in zijn wekelijkse nieuwsbrief (www.minfin.nl). Hij spreekt met de passie die
senaatsvoorzitter Yvonne Timmermans bij de officiele presentatie van de
referendumuitslag van politici verlangde.

Nu moet Joop Wijn nog de moed hebben zulke confrontaties in het openbaar aan te
gaan. Het was een goede stap omafgelopen maandag honderden kritische
belastingbetalers in de Jaarbeurs uit te nodigen op een ideeendag. Maar de media
die daar de andere belastingbetalers over willen informeren, wees hij de deur.
In het post-referendumtijdperk past voor Nederland en voor zijn Belastingdienst
een klimaat waar de meningen van onderop serieus worden genomen en waar openheid
voorop staat.

LOAD-DATE: June 10, 2005

LANGUAGE: DUTCH

                           © 2005 PCM Uitgevers B.V.

                              57 of 120 DOCUMENTS

                                NRC Handelsblad

                                  June 4, 2005

Nederland zal moeten wennen aan instabiliteit

BYLINE: JOUKE DE VRIES

SECTION: Opinie & Debat; Pg. 15

LENGTH: 1898 words


De relatie tussen politiek en burger is nog steeds verstoord, zo heeft het
referendum over de Europese Grondwet laten zien. Volgens bestuurskundige Jouke
de Vries is Nederland een omgekeerde democratie geworden: de elites willen of
kunnen geen leiding meer geven en de bevolking wil niet meer geleid worden. Hij
voorziet een blijvende botsing tussen representatieve en meer directe
democratie: wie heeft eigenlijk de touwtjes in handen in Nederland? Er wordt wel
gepleit voor bestuurlijke vernieuwing en brede maatschappelijke discussie als
middelen om de verstoorde relatie te verbeteren. Maar dat zal niet werken,
voorspelt Piet de Rooy. Wat wel zou helpen, is Kamerleden beter selecteren en
politici dwingen zich op een andere manier te gedragen.

Nederland is een omgekeerde democratie geworden. In de traditionele piramide
gaven de politieke elites leiding aan het volk; hun gezag werd door de bevolking
geaccepteerd. In de omgekeerde democratie willen of kunnen de elites geen
leiding meer geven en wil de bevolking niet meer geleid worden. Het is een soort
anarchie politiek interessant omdat er elke dag iets te beleven valt, maar het
levert bestuurlijk de nodige problemen op. Binnen de omgekeerde democratie
bestaat een grote afstand tussen de elites en de massa. Een steeds groter deel
van het electoraat voelt zich niet meer vertegenwoordigd door de politiek en de
elites zijn niet meer wezenlijk geinteresseerd in de opvattingen van hun eigen
bevolking. Hierdoor ontstaan zo nu en dan politieke revoltes, die erop gericht
zijn binnen het bestaande democratische systeem de gezagsdragers te vervangen en
het beleid te wijzigen. Deze onrust is ook in andere landen zichtbaar.

Binnen de omgekeerde democratie wordt de toon steeds meer gezet door de
bevolking, terwijl de elites machteloos zijn. Bij het referendum over Europa
toonde deze omgekeerde democratie zich haarscherp. De elites gingen folderen,
terwijl deze activiteit in het verleden was voorbehouden aan de gewone leden.
Het leverde amusante foto's op. Ministers die bierdrinkende en zwaar
getatoeeerde badgasten op het strand van Scheveningen trachten te overtuigen van
het belang van Europa. Nog even en de ministers behagen het volk met een
navelpiercing.

In deze omgekeerde democratie neemt de aandacht voor het parlement af en de
belangstelling voor de straat toe. Het volk begeeft zich niet elke dag naar Den
Haag, maar laaft zich elke avond aan de stamtafel van Barend en Van Dorp: in de
Nederlandse politiek heeft de Jan Mulder-factor zijn intrede gedaan. Om
enigszins tegemoet te komen aan de kiezers en de kloof te dichten, worden
experimenten met de directe democratie toegestaan. Daar is men geen principieel
voorstander van, maar de tijdgeest vereist het.

Achter het gezellige folderen voor Europa gaat een strijd schuil tussen de
voorstanders van de representatieve en van de directe democratie. Voor de
aanhangers van de representatieve democratie betekent democratie dat er een keer
in de vier jaar verkiezingen plaatsvinden waarop de kiezers de machthebbers
zonder bloedvergieten kunnen wegsturen. In de tussentijd moeten de kiezers zich
terugtrekken en doen de bestuurders hun werk. Het electoraat is volgens de
elites eigenlijk te dom om zich te bemoeien met ingewikkelde vraagstukken, zoals
het buitenlands beleid. De aanhangers van de directe democratie vinden dat de
mens een politiek dier is en zoveel en zo vaak als mogelijk moet participeren in
politieke besluitvormingsprocessen.

De strijd tussen de voorstanders van de representatieve en die van de directe
democratie is sinds de revolte van Fortuyn (2002) aan de gang. In dat jaar is
een lange periode van relatieve stabiliteit overgegaan in een periode van
politieke onrust. Hoewel de politici een nieuwe stabiliteit nastreven, lukt dit
nog steeds niet. Vele politici veronderstelden dat na de moord op Fortuyn de
continuiteit van de Nederlandse politiek groter zou zijn dan de discontinuiteit.
Na de moord op Van Gogh en de uitslag van het referendum moeten wij zo
langzamerhand concluderen dat deze stelling niet valt te handhaven.

Meer hout snijdt de hypothese van de politicoloog Peter Mair. Volgens hem is
instabiliteit de kenmerkendste eigenschap van de Nederlandse politiek geworden.
Sinds de verkiezingen van 1994 is de volatiliteit de bewegelijkheid van de
kiezers sterk toegenomen. Zij hebben de zuilen definitief verlaten en accepteren
nauwelijks meer gezag. Daardoor zal de strijd tussen de politieke elites en de
massa tussen voorstanders van de representatieve democratie en van de directe
democratie heftiger worden. De Nederlandse politiek zal sneller en vaker met
politieke revoltes worden geconfronteerd. Dat zijn de momenten waarop de wijzers
op de politieke schaal van Richter uitslaan. Dat was het geval bij de moord op
Fortuyn, bij de moord op Theo van Gogh, en nu bij het Nederlandse nee tegen
Europa.

Je kan spreken van een onderbroken evenwicht. In deze fase is de relatie tussen
de politieke elites en het electoraat intrigerend. Bij Fortuyn waren de
politieke elites totaal verrast door de opkomst van deze charismatische uitdager
en de gebeurtenissen die daarop volgden. Daar kan nog enig begrip voor worden
opgebracht, omdat bijna niemand de revolte van Fortuyn had voorzien. Paars en
een groot deel van de journalistiek namen Fortuyn niet serieus, omdat zij hem
beschouwden als een paljas die nooit meer dan zeven zetels zou halen. Dat was
volgens de tegenstanders van Fortuyn een historische wetmatigheid in de
Nederlandse politiek, want anti-systeemdenkers zoals Mussert en Koekoek hadden
ook nooit meer dan zeven zetels gekregen. Bij de elites sloeg de paniek pas toe
op de avond van de moord op Fortuyn, toen een woedende menigte oprukte naar de
gebouwen van de macht. Volgens getuigen was het verschil tussen orde en wanorde
op het Plein slechts 5 minuten. Op die avond en de volgende dagen kwamen er
heftige emoties los onder de Nederlandse bevolking en bleek de afstand tussen de
elites en de massa.

Bij de moord op Theo van Gogh was de situatie eveneens verwarrend. De bevolking
reageerde vrij beheerst, hoewel er diverse ernstige brandstichtingen bij
islamitische scholen plaatsvonden. Bij de elites daarentegen, opgejaagd door de
media die niet weer in de fout wilden gaan, sloegen de stoppen door. De politiek
reageerde verbaal fors op de moord. Het was oorlog in de vroeger zo vreedzame
polder. Het Binnenhof werd onmiddellijk afgezet en enkele dagen later werd het
luchtruim in Den Haag afgesloten om twee terroristen op te pakken. Terwijl de
rust onder de bevolking snel terugkeerde, bleven de media en de politiek nog
maandenlang onrustig, waarschijnlijk mede omdat een lid van de culturele elite
op een gruwelijke manier was omgebracht.

De gang van zaken rond het Europese referendum geeft de problemen tussen de
elites en de massa nog eens haarscherp weer. In reactie op de revolte van
Fortuyn en de voortdurende onrust zijn de politieke partijen GroenLinks, D66 en
PvdA op het idee gekomen een referendum te houden. Het CDA en de VVD waren
aanvankelijk tegen, maar stemden uiteindelijk toe om niet te veel uit de pas te
lopen.

De elites veronderstelden dat de rust was teruggekeerd, maar kwamen bedrogen
uit. Zij gingen ervan uit dat de bevolking voor Europa zou stemmen. Nederland
was toch internationaal georienteerd en een voorloper in het proces van de
Europese eenwording.

Voor de derde keer in korte tijd lopen de opvattingen van de elites en het
electoraat uiteen. Dat zegt iets over de Nederlandse bevolking, maar minstens
zoveel over de kwaliteit van de politieke elites. Daarbij kunnen vraagtekens
worden geplaatst, enkele uitzonderingen daargelaten. De samenbindende kracht van
de politici is zo gering dat oud-ministers, ministers van staat en zelfs de
kroonprins moesten bijspringen om te redden wat er te redden viel.

Geconcludeerd kan worden dat de Nederlandse politiek nog steeds geen antwoord
heeft gevonden op de revolte van Fortuyn. Dit in tegenstelling tot revoltes uit
het verleden. Het opvallende is dat er na de revolte van Fortuyn nauwelijks iets
is gebeurd om de politiek en het openbaar bestuur te veranderen. De marginale
voorstellen van Thom de Graaf (de gekozen burgemeester en een gematigd
districtenstelsel) zijn tegengehouden en het veranderingsproject Andere overheid
heeft alleen een andere minister opgeleverd.

Het verplaatsen van de politiek naar de straat en het gepraat in koffiehuizen
heeft nauwelijks effecten gehad. Als de politici nu zoals zij ons willen doen
geloven met de normale burgers in contact staan, waarom hebben zij het
stemgedrag bij het referendum dan weer verkeerd ingeschat? Dat is omdat de
politici van de grote partijen slechts lippendienst hebben bewezen aan de
directe democratie en veranderingen in het openbaar bestuur. Een deel van het
politieke establishment had de stijl van de Paarse boekhouders weer op zich
genomen. De voorstanders van de Europese Grondwet veronderstelden dat zij Europa
nog steeds konden afdoen als een technocratisch project. Op de toon van de
directrice van een bejaardentehuis werd de kiezer verteld dat er voor Europa
moest worden gestemd. Europa was echter inmiddels een politiek project van de
eerste orde geworden. Dat was al voor de revolte van Fortuyn begonnen. De
invoering van de euro was een belangrijke aanjager van zijn revolte, zoals
belastingverhogingen en prijsstijgingen bij politieke onrust altijd een grote
rol spelen.

De Nederlandse politiek zal nog lang onrustig blijven. De strijd tussen de
voorstanders van de representatieve democratie en van de directe democratie is
nog lang niet uitgewoed. Met het introduceren van vormen van directe democratie
zullen de politici zich evan bewust moeten zijn dat dit een andere stijl van
politiek bedrijven betekent. Een referendum moet goed worden voorbereid en voor
de verdediging is de politieke klasse van een Joschka Fischer nodig en geen
ambtelijke stijl.

Het gevaar is op dit moment dat de ja-stemmers na het referendum opportunistisch
voor veel meer referenda kiezen, terwijl het een lastig meetinstrument is en het
bestuurlijk moeilijk is te hanteren. Is men daar niet toe bereid of niet toe in
staat, dan zou het van moed getuigen als politici expliciet kiezen voor de
vertegenwoordigende democratie. Die kan al een stuk beter functioneren als ook
afwijkende meningen meer serieus worden genomen en men niet bij voorbaat uitgaat
van het eigen gelijk. Het beste is de representatieve democratie aan te vullen
met zo nu en dan een referendum. Met te veel referenda wordt Nederland
onbestuurbaar.

Hoogleraar bestuurskunde aan de Universiteit Leiden en wetenschappelijk
directeur van Campus Den Haag van dezelfde universiteit. Samen met Sebastiaan
van der Lubben auteur van het deze week verschenen 'Een onderbroken evenwicht in
de Nederlandse politiek'. Binnenkort verschijnt van hem 'De omgekeerde
democratie', een bundeling columns uit de Staatscourant.

Opinie & Debat live: Jouke de Vries zal zijn standpunt verdedigen op de Nacht
van het Debat, in Felix Meritis, Keizersgracht 324, Amsterdam. Vanaf 20.00 uur,
kaarten vanaf 17.00 uur.

Naar aanleiding van het boek van Jouke de Vries zal Kamerlid Ayaan Hirsi Ali
(VVD) tijdens een nieuwscollege in de Campus Den Haag van de Leidse Universiteit
op dinsdag 28juni het thema van de politieke paradigmawisseling belichten.

LOAD-DATE: June 4, 2005

LANGUAGE: DUTCH

                           © 2005 PCM Uitgevers B.V.

                              58 of 120 DOCUMENTS

                                NRC Handelsblad

                                  June 4, 2005

De gewone man

BYLINE: BAS HEIJNE

SECTION: Opinie & Debat; Pg. 19

LENGTH: 1067 words


Toen de verpletterende uitslag van het eerste Nederlandse referendum in twee
eeuwen bekend werd gemaakt, moest ik onwillekeurig denken aan wat ik een
Amsterdamse vrouw een paar jaar geleden tegen haar dochter had horen zeggen in
een totaal gerestyled filiaal van de HEMA. Er was daar het uiterste gedaan om de
voormalige volkswinkel een uitstraling van internationale hippe allure te geven;
alles straalde en glansde er van het modieuze maar niettemin betaalbare design:
De vrouw: "Sinds de verbouwing vind ik er niks meer aan."

De kloof: in de officiele verklaringen wordt steeds weer met volautomatische
bezorgdheid vastgesteld dat er een kloof gaapt tussen burger en politiek, maar
in sfeerschetsen en straatgesprekken in de kranten en actualiteitenrubrieken
schemert steeds weer door dat die kloof misschien wel tussen verschillende
groepen burgers gaapt, dat het toch vooral een sociale kloof is. Urk bijna
helemaal tegen, Oegstgeest grotendeels voor; en de burgemeester van de laatste
gemeente stelt fijntjes vast dat bij hem bijna allemaal mensen wonen die hebben
doorgeleerd... Politici, die steeds opnieuw suggeerden dat de meeste
nee-stemmers gewoon geen bal hadden begrepen van waar het eigenlijk om ging, met
andere woorden te dom waren of domweg te ongeinteresseerd - en boze burgers die
vanuit hun huiskamers woedend verklaren dat de politiek hen voor achterlijk
houdt. De 55-jarige Koos uit het Rotterdamse Landzicht, geciteerd in de
Volkskrant: "Alles wat uit de gewone klasse komt, stemt tegen. Lui uit de hogere
klasse en alles wat gestudeerd heeft, die stemmen natuurlijk voor." En een
ontzette inwoner van de Utrechtse Sterrenwijk, waar tot ieders verbazing
overwegend voor is gestemd: "Neeneeneenee. Dah-kennie. Wij zijn Jan de Arbeider
hier." En: "Wij zeggen fuck you tegen Europa."

Zoveel politieke strijd in Nederland is eigenlijk sociale strijd alleen wil
niemand daar zijn vingers aan branden. Ik heb de afgelopen dagen nog nooit
zoveel het woord 'Europa' horen vallen, maar ook nog sinds jaren niet zo veel de
frase 'de gewone man' dat lijkt me een teken aan de wand. De ergste dooddoener
van de verliezers is nu dat het toch prachtig is dat de afgelopen week ineens
zoveel over Europa is gediscussieerd, terwijl toch duidelijk is dat de meeste
nee-stemmers uit bevolkingsgroepen komen die het helemaal nergens meer over
willen hebben. Nederland wordt stilaan Europa, maar Urk blijft heel erg Urk dat
is het drama in een notendop.

Hetzelfde zie je in Frankrijk: in Parijs stemde een meerderheid voor, op het
platteland was de stemming fel anti-Europees. Met de merites of gebreken van de
voorgestelde Grondwet heeft dat weinig of niets te maken: Europa, als ideaal of
in de dagelijkse praktijk, geldt als niet minder dan een belediging voor 'de
gewone man'. Het is het aloude upstairs-downstairs gevoel, maar dan in door en
door gedemocratiseerde tijden. Europa vernedert de mensen die er voor hun gevoel
geen deel aan hebben.

Waarom heeft de politiek dat niet begrepen? Tijdens het slotdebat probeerden de
lijsttrekkers van de politieke partijen alweer te lijmen door te slijmen de
kiezer had altijd gelijk, de lessen zouden geleerd worden, enzovoort. De kloof
werd er alleen maar groter door. Je had gehoopt dat er ten minste een politicus
de moed gehad zou hebben hartgrondig te vloeken, te laten zien dat hij het echt
erg vond dat de Grondwet waar hij zo vierkant achter had gestaan zo
ruecksichtslos was afgeschoten. Maar na de Fortuyn-revolte lijken de Nederlandse
politici iedere schijn van authenticiteit te hebben afgezworen, juist om het
volk het naar de zin te maken, of in ieder geval de opiniepeilingen. Spin in
Nederland betekent dat het de kiezers op een pijnlijk doorzichtige manier naar
de mond praten of hem onsubtiel onder druk proberen te zetten door te dreigen
met werkloosheid, gezichtsverlies of, altijd goed, terrorisme. Het is allebei
even onoprecht.

'De gewone man' trapt er niet in, doorziet de arrogantie, voelt de paniek. Het
allerdomste argument waarmee de minister-president de kiezers tot een ja
probeerde te dwingen, was dat bij een nee Nederland op Europees niveau een
modderfiguur zou slaan (een variant op Bolkesteins "pleefiguur" bij de opkomst
van Fortuyn). Dat was niet minder dan een regelrechte uitnodiging om nee te
stemmen. Zelden heb ik iemand zo gericht in zijn eigen voet zien schieten.

Het heeft me altijd verbaasd dat de Nederlandse politiek totaal voorbij is
gegaan aan de enige les die ze van Fortuyn hadden kunnen leren: de reele toon.
Overtuigend was Fortuyn niet wanneer hij zich verloor in hysterische dagdromen
over Mozes en het beloofde land, maar wel wanneer hij zijn toekomstige kiezers
snoeihard voorhield: het fileprobleem ga ik niet voor jullie oplossen. Zoals de
zoveelste gewone man op het journaal zei, toen hem gevraagd werd wat hij nu van
de Haagse bestuurlijke elite verwachtte: "Dat ze eerlijk zijn!"

De multiculturele samenleving en het verenigde Europa: het zijn altijd opgelegde
idealen geweest, die door de politieke elite consequent als zuiver rooskleurig
zijn voorgesteld. Dat is wat zich nu wreekt, aangezien de meeste mensen zich
door beide bedreigd voelen. Maar beide zijn, in welke vorm dan ook,
onvermijdelijk: globalisering valt niet vanuit Urk tegen te houden. Iemand moet
het ze daar gaan vertellen: Nederland is een multiculturele samenleving, Europa
zal, op wat voor manier dan ook, een moeten worden. De doordachte nee-stemmers
beseffen dat, zij verwierpen de Grondwet omdat ze een "ander Europa" wilden.
Maar er moet iets bij hen knagen: ze bevinden zich nu immers in het kamp van de
algemene Hollandse rancune tegen alles wat voorbij de lage horizon van het eigen
belang ligt.

De reacties van de politieke partijen op het referendum laten zien hoe groot de
malaise is: geschrokken en bang buigt men diep voor de kiezer, men vlucht in
drogredenen en gewauwel over een overwinning van de democratie en speculeert er
quasi-lollig over waarover we nog allemaal referenda kunnen gaan organiseren
(rekeningrijden! hypotheekrenteaftrek!). De uitslag zal aanleiding zijn voor
verder gedweep met het referendum als democratisch instrument terwijl juist het
omgekeerde nodig is: een hartstochtelijk politicus die in Urk eens helder gaat
vertellen waar het op staat. Het zal niet gebeuren: het referendum wordt het
nieuwe excuus om Haagse incompetentie te verhullen.

LOAD-DATE: June 4, 2005

LANGUAGE: DUTCH

                           © 2005 PCM Uitgevers B.V.

                              59 of 120 DOCUMENTS

                                NRC Handelsblad

                                  May 28, 2005

Wilders omringd door fans en 'stillen'

BYLINE: DOOR ONZE REDACTEUREN ROBERT GIEBELS EN REINOUD ROSCAM ABBING

SECTION: Binnenland; Pg. 3

LENGTH: 996 words

DATELINE: ZAANDAM, 28 MEI.


Het onafhankelijke Tweede-Kamerlid Geert Wilders gebruikt zijn 'nee'-campagne om
zich in alle provincies aan de bevolking voor te stellen.

De vrouw van de kippenkraam observeert Geert Wilders bijna een half uur als hij
twintig meter verderop op de markt van Zaandam, bij het textiel, zes
journalisten te woord staat. Dan gaat het onafhankelijke Tweede-Kamerlid lopen
en pamfletten uitdelen met zijn portret erop en een oproep tegen de Europese
Grondwet te stemmen.

Een kluwen van zes persoonsbeveiligers, tien politiemensen in uniform, acht
'stillen', zes folderende medewerkers en een varierend aantal bewonderaars die
straks met hem op de foto willen, beweegt op Wilders' ritme. Ruim nadat hij de
kippenverkoopster is gepasseerd, concludeert Ciska Brugts: "Hij komt hier voor
zichzelf, niks anders."

Wilders doet per bus alle provincies aan en sluit zijn 'bustourNEE' vandaag af
in Rotterdam. Hij beschouwt zijn campagne als een groot succes en roept alle
politici op net als hij in het warme bad te stappen van het onder-de-mensen
zijn. In negen steden waar deze krant Wilders zag campagnevoeren, ontmoette hij
op markten en in winkelstraten dan ook vrijwel uitsluitend tegenstanders van de
Grondwet. "Iedereen op de markt hier stemt allang tegen", weet Brugts uit
Zaandam, "die euro heeft alles zo duur gemaakt, joh."

Een uurtje folderen met Wilders gaat ongeveer zo: "Mag ik u een hand geven en
een folder?" opent hij. Een enkeling weigert, de meesten pakken het pamflet aan
en sommigen vragen of Wilders er zijn handtekening op wil zetten. Wilders moet
vooral met vrouwen van middelbare leeftijd op de foto. Met dezelfde mobiele
telefoon waarmee ze die foto maken, bellen ze meteen daarna naar huis.

Vooral de persoonsbeveiligers zijn zeer zichtbaar. Elke keer als Wilders stopt
gaan er twee a drie met hun rug tegen de zijne staan. Een praat in een niet
zichtbaar microfoontje en een ander heeft een opvouwbaar kogelscherm in de hand.
Talloze voorbijgangers maken er een opmerking over in de trant van: "Het is toch
godgeklaagd dat zo'n man beveiligd moet worden."

"Het beveiligingsverhaal is een garantie voor publiciteit", laat een medewerker
van Wilders zich ontvallen. Onmiskenbaar geeft het de politicus allure: de
wegkijkende bodyguards in nette pakken, hun donkere auto's die almaar met
Wilders' geblindeerde bus meerijden, de tientallen geueniformeerde politiemensen
met hun auto's en motoren, de opvallende 'stillen', de camera's en microfoons.
Wilders is na zijn 'tourNEE' geen onbekend Kamerlid meer.

"He Geert, doorgaan he", zegt een marktkoopman in Hilversum die portemonnees
verkoopt. "Ik ga op u stemmen", schreeuwt een andere, "de gulden terug en
Nederland soeverein." "De hele stad staat achter u", zegt een kroegeigenaar in
Enschede. "Ik vind u geweldig", zegt mevrouw Eulderink in Hengelo tegen Wilders.
En als hij weg is: "Ik zie de stijl van Fortuyn in meneer Wil...", ze kijkt op
het uitgereikte pamflet, "Wilders is het, he?"

"Wilt u een folder?" vraagt Wilders in Middelburg aan een man. Hij schudt nee:
"Ik stem toch wel op u." Een oudere man laat weten dat hij marinier is geweest.
"Ik ben een Nederlander en dat blijf ik." Wilders: "Fantastisch." Een andere
oudere man: "Onze vrouwen durven 's avonds niet meer naar buiten." Wilders:
"Schandalig." De 78-jarige mevrouw Barendsen komt aanrijden in een elektrisch
invalidenwagentje: "Kunt u er voor zorgen dat mijn oogoperatie in het
ziekenfondspakket komt?" Wilders: "Ik zal er naar kijken." Barendsen even later:
"Ik denk wel dat ik op hem zou stemmen, als hij wat voor mij doet,doe ik wat
voor hem."

"Ik mag die man wel", zegt een politie-inspecteur in Hengelo, "hij heeft een
uitgesproken mening." Een winkelende man heeft de politieman gezien en beklaagt
zich bij Wilders over het grote aantal "hoge agenten" in zijn gevolg. "Hebben
die niks beters te doen?" Wilders: "De politie moet er zijn voor de gewone
burger in plaats van bonnen uitschrijven."

Over de markt van Zaandam loopt een jongeman met een T-shirt met achterop de
woordenboekenuitleg van het woord assimilatie en voorop een portret van Wilders
met daaronder diens uitspraak: "Niks integratie. Assimilatie!"

"Daarheen", zegt een jonge vrouw die haar moeder dwars over de markt van Hengelo
voorttrekt, "dan kom je op televisie." Journalisten van lokale, nationale en
Europese media en een enkel Japans tv-station waren bij elk bezoek aanwezig.
Wilders trok er steevast ruim de tijd voor uit. "Maar hij kan toch overal met de
media praten", klaagt Brugts, de Zaandamse kippenverkoopster. "Hij zou hier toch
voor ons komen en met ons praten? Daarom zeg ik: hij voert alleen voor zichzelf
campagne."

In Enschede ziet Martijn Jongmans Wilders passeren en besluit hem te waarschuwen
niet langer te generaliseren. "Ik wil u zeggen dat huidskleur helemaal niets met
nationaliteit te maken heeft", zegt de imposante donkere man. "Ik ben het
helemaal met u eens", reageert Wilders.

Alleen jonge allochtonen lijken ronduit afkerig van Wilders te zijn. Sommigen
gooien zijn pamflet op straat. Anderen schreeuwen beledigingen naar hem als ze
langs de kring rond Wilders lopen. In Hengelo gaat de politie er achteraan.

Op de Stadhoudersbrug in Utrecht krijgen beveiligers de melding dat de stoet
niet rechtdoor mag. Een van hen zegt tegen Wilders: "Links of rechts, niet
rechtdoor." Een andere zegt tegen een campagnemedewerker die toch rechtdoor wil
gaan: "Dit is geen grap, er is daar een onbekende tas gevonden." De dreiging
tegen hem is reeel, zegt burgemeester Koos Schouwenaar van Middelburg. "Meer kan
ik er niet over zeggen." De stad stelde preventieve fouillering in tijdens
Wilders' bezoek. "Ik wil een signaal geven aan de mensen die mij bedreigen",
zegt hij over zijn optredens op drukke markten. Is hij bang? "Ik probeer de knop
om te zetten als ik uit de bus stap."

Een zwaar beveiligde Geert Wilders doet tijdens zijn 'nee'-campagne Amsterdam
aan (Foto Roger Cremers)

LOAD-DATE: May 30, 2005

LANGUAGE: DUTCH

                           © 2005 PCM Uitgevers B.V.

                              60 of 120 DOCUMENTS

                                NRC Handelsblad

                                  May 28, 2005

'Dutchbat was er ook in naam van mij' ; Jehanne van Woerkom over tien jaar
medeplichtigheid aan 'Srebrenica'

BYLINE: OPGETEKEND DOOR CEES BANNING

SECTION: Zaterdags Bijvoegsel; Pg. 38

LENGTH: 1876 words


'In de zomer van 1995 fietste ik tijdens de vakantie in Frankrijk, rondom de
Mont Ventoux. De geur van lavendel in plaats van het wereldnieuws. Thuisgekomen
in Bussum kwam de klap, het ongeloof, de wroeging. Opnieuw had in Europa een
massamoord plaatsgevonden. Vijftig jaar na de Tweede Wereldoorlog. Maar toen had
de wereldgemeenschap toch afgesproken: dit nooit meer? Hoe kon dit gebeuren?

Nederlandse militairen waren naar de enclave Srebrenica gestuurd om de
moslimbevolking te beschermen. En die bescherming kwam niet. Of het nu aan
Nederland lag of aan de internationale gemeenschap, wat dat betreft is de
waarheid nog niet boven tafel. Maar voor de moslims was Nederland het schild van
de internationale gemeenschap. Wij waren erbij, keken ernaar, en toen de enclave
onder de voet werd gelopen, liepen wij hard weg.

Ik weet mij persoonlijk verantwoordelijk. Ik ben een Nederlands staatsburger,
Dutchbat was daar ook in mijn naam. Maar ik zie al tien jaar lang een beschamend
handen-wassen-in-onschuld van de kant van onze overheden.

Verantwoordelijkheid? Schuld? Het antwoord is altijd: 'Val ons niet lastig, wij
hebben ons best gedaan.' En kijk eens naar de gevolgen: 8.000-10.000 doden, de
doofpot, de verpeste fotorolletjes. Dat gebeurde ook toen de soldaten
terugkwamen van de politionele acties in Indonesie en belastend materiaal werd
verduisterd. Nu weer. Als het woord 'Srebrenica' valt, schiet Den Haag in een
kramp. Is de waarheid te pijnlijk?

De eerste vluchtelingen uit Srebrenica sprak ik op Crailo, het grootste
asielzoekerscentrum van Nederland. Ik was daar de onbezoldigde en
ongekwalificeerde kinderjuf. Crailo ligt in het Gooi - bij mij om de hoek - en
ik ben daar in 1992 gaan werken, want ik wilde vluchtelingen helpen. Ik werkte
eerst in de creche, later in een project waarin ouders en kinderen leren om met
elkaar te spelen. Hun verhalen waren verbijsterend, mijn hoofd en mijn hart
konden zoveel niet verwerken! Ik dacht: dit moet gedeeld, gezien, en gehoord
worden.

Het minste dat ik kan doen is: erbij zijn, letterlijk en figuurlijk. Wat ik
hoorde, wat ik zag, ik ben het gaan vastleggen in beelden, om maar niets te
vergeten. Schilderen, fotograferen, schrijven, praten. Het zijn de middelen die
ik ter beschikking heb om de doden en de overlevenden van de Srebrenica-genocide
de stem te geven die zij niet meer kunnen of durven gebruiken.

Tijdens de Kosovo-oorlog kwam ik toevallig terecht in een demonstratie in Den
Haag tegen de oorlog. Uit nieuwsgierigheid liep ik mee. Ik raakte in gesprek met
iemand en hij bleek actief te zijn in het Politiek Comite Stari Most. Ik
vertelde hem over mijn verbondenheid met Srebrenica en hij zei direct: 'Jehanne,
je hoort bij ons'.

Stari Most telt zo'n vijf actieve leden. Elk jaar organiseren wij op 11 juli de
herdenking van de val van Srebrenica op Het Plein in Den Haag tussen het gebouw
van de Tweede Kamer en het ministerie van Defensie. Stari Most vroeg me voor de
herdenkingen een mobiel monument te maken. Het zijn grote panelen geworden met
foto's, schilderijen, namenlijsten. Elk jaar op 11 juli wordt het midden op Het
Plein gezet. Als ik weer eens naar Bosnie ben geweest, rolt er een nieuw paneel
uit met actuele beelden. Bijvoorbeeld van de massabegrafenissen op de
begraafplaats Potocari, tegenover de voormalige Dutchbat-compound. Ja, het is
een fysieke en morele noodzaak voor mij om daarbij persoonlijk aanwezig te zijn.
Ik ga alleen en ben financieel van niemand afhankelijk. Ik ben moeder van twee
volwassen kinderen en mijn scheiding heeft als een katalysator gewerkt om deze
activiteiten te ontplooien. Ik regel alles zelf, want ik wil volledig
onafhankelijk kijken en handelen.

Op 11 juli 2003 reden we in konvooi met bussen met nabestaanden in de stromende
regen naar de begrafenis. De vrouw naast me zei: 'Bog place.' God huilt. Het
verdriet is vreselijk. In Nederland hebben we geen idee. Ik heb het
gefotografeerd. Ik voelde gene om met mijn camera zo dicht bij het verdriet te
komen. Maar het moet geweten worden.

Er waren bloemenkransen uit de hele wereld, Japan, de VS, Duitsland, de Europese
Unie, maar niks van Nederland. Ik werd zo boos. De grootste en mooiste krans zou
toch van ons moeten komen? Ik heb premier Balkenende een brief geschreven, met
een paar foto's erbij op groot formaat. Na een paar maanden kreeg ik antwoord.
Fantastisch dat u er was, schreef hij. En hij benadrukte dat niet Nederland
verantwoordelijkheid was voor de massamoord, maar Radovan Karadzic en Ratko
Mladic. Wij steunen de nabestaanden, schreef hij ook. Wat een hypocrisie! Daar
merken de nabestaanden niets van!

In 2004 ben ik er weer geweest, toen werden er 330 geidentificeerde lichamen
begraven. Weer geen bloemen. Weer een brief. Nu kreeg ik een brief terug dat de
Nederlandse ambassadeur namens de Europese Unie een krans heeft gestuurd...

In 2000 voerde Stari Most actie voor verblijfsvergunningen voor
Srebrenica-vluchtelingen, die in Nederland de bescherming zochten die hun in
1995 niet gegeven werd. Dat slaagde, dankzij staatssecretaris Cohen. Na 2000
werd Stari Most opnieuw geconfronteerd met mensen die in wanhoop naar Nederland
vluchtten. Het waren degenen die, zoals het Dayton-vredesakkoord voorschrijft,
geprobeerd hebben om terug te keren naar hun woonplaatsen, maar daar met geweld
uit werden verdreven. Om de politiek te confronteren met de ernst van de zaak,
vroeg Stari Most in 2002 aan vluchtelingen uit Srebrenica hun eigen verhaal op
te schrijven. Die persoonlijke getuigenissen - afkomstig van zo'n honderdtien
families - hebben we verzameld in het 'Roodboek'. Dat werd aangeboden aan
toenmalig minister Nawijn van Vreemdelingenzaken en aan de Tweede Kamer, maar
daar is bijna niets mee gedaan.

Terwijl het zo'n kostbaar document is, met een schat aan gegevens die ook voor
de historie van belang zijn... Deze getuigenissen vertellen het verhaal van
degenen aan wie niets gevraagd werd. Bij de parlementaire Srebrenica-enquete
werd alleen het woord gegeven aan de Van Mierlo's, de Karremansen en de Couzy's.
De slachtoffers worden niet gehoord.

Bij mij is toen het idee ontstaan om uit die getuigenissen en het materiaal dat
ik in de loop van deze tien jaar verzameld heb, een eigen document samen te
stellen: Bog Place. Een echo van de drama's die zich hebben afgespeeld en die
zich nog afspelen.

Ik heb duizend exemplaren laten drukken en geef het in eigen beheer uit. Drie
jaar geleden heb ik een boek gemaakt over de kinderen van Crailo. Verhalen en
portretten. 'Prachtig materiaal, maar commercieel niet interessant', zeiden de
uitgeverijen. Toen heb ik het maar zelf gedaan. Ik heb een maatschappelijk
betrokken drukker, hij stuurde pas een rekening nadat ik de meeste boeken al had
verkocht. Ik heb nu ook nog geen nota ontvangen.

Bog Place is een boos boek, persoonlijk en partijdig ook. Want zijn er nuances
aan te brengen in het verhaal van 8.000 tot 10.000 moslimmannen die vermoord
werden, en het verhaal van degenen die wisten te ontkomen en nu zwaar
getraumatiseerd over de wereld verstrooid zijn geraakt?

Het eerste exemplaar van mijn boek heb ik vorige week in Sarajevo aan Eva
Klonowski overhandigd. Zij is forensisch antropoloog in dienst van een commissie
die zich bezighoudt met vermiste personen. Eva identificeert de lichamen uit de
massagraven van Srebrenica. Eva en haar team doen fantastisch werk voor de
nabestaanden. Die krijgen pas een beetje rust wanneer hun vermiste geliefde
geidentificeerd is.

Het tweede exemplaar was voor de Organisatie van Srebrenica-vrouwen in Sarajevo.
De emoties liepen hoog op, tranen. Ik heb ook een exemplaar gebracht naar het
kantoor van de vrouwen van Srebrenica in Tuzla. Toen ik op hun kantoor was, kwam
er een oude vrouw binnen. Uit haar tasje haalde ze vijf vergeelde pasfotootjes
van haar man en vier zonen. Die worden sinds de val van Srebrenica vermist en de
vrouw kwam ze nu officieel registreren als vermist. Tien jaar na de massamoord
door de Serviers! Waarom nu pas, vroeg ik haar. Ze zei dat ze steeds de hoop
heeft gehad dat ze terug zouden komen. Die hoop heeft ze nu opgegeven. Verdriet
om gek van te worden... ik zat naast haar, wat kon ik? Een zoen en het verder
vertellen, dat was alles. Ik zag de pijnlijke bevestiging van de noodzaak van
mijn boek: geen dikke rapporten, maar de gewone verhalen van de onzegbare
ellende die in juli 1995 werd aangericht onder Nederlandse ogen.

Volgens minister Verdonk kunnen de moslims weer gewoon terug naar Srebrenica.
Alsof er niks gebeurd is, een plek zo vol trauma's en ellende. Nog steeds. Je
buurman kan de moordenaar zijn van je man, broer of zoon. Of je moet terug naar
je dorp waar geen huis meer overeind staat.

Een moslimvrouw keerde onlangs terug en toen ze in haar tuin werkte, ontplofte
er een granaat die er een dag eerder niet lag. Ze stierf. Een waarschuwing van
degenen die het voor het zeggen hebben in het gebied van de voormalige enclave:
dit kan gebeuren met de mensen die terugkeren.

Wij bewegen als Stari Most hemel en aarde om de politiek zover te krijgen dat ze
deze mensen niet weer in de kou laten staan. Dat is zelfs een van de
aanbevelingen van 'Missie zonder vrede' het rapport van de Srebrenica-enquete.
Ik zal het je voorlezen: 'Nederland zal in elk geval ten nauwste betrokken
moeten blijven bij het lot van de nabestaanden en daarnaast een actieve bijdrage
moeten leveren aan de verbetering van hun positie.' Woorden zonder waarde.

We hebben met minister Nawijn gesproken over de vluchtelingen en later met
minister Verdonk. Bij het afscheid zei ze: u mag terugkomen om over mijn
definitieve beslissing te praten. Slechts zeventien van de 250 personen kregen
in 2004 een verblijfsvergunning. Toen hebben we minister Verdonk herinnerd aan
de afspraak. We mochten best terugkomen, antwoordde ze, en over alles praten,
behalve over de status van vluchtelingen. Die was voor haar een uitgemaakte
zaak. Schande, schande, schande. Wat moeten deze vluchtelingen nog meer meemaken
om te voldoen aan de criteria?

De politiek gaat op een schandalige manier om met het dossier-Srebrenica, zoals
dat in Haags jargon heet. Maar 'de politiek', dat zijn wij ook zelf, de gewone
burgers. Alleen maar zeggen 'het is de schuld van politici' en het daarbij
laten, dat is te gemakkelijk. 'Je voelt je zo machteloos', hoor ik vaak.
Machteloos? Echt niet! Gewoon aan de slag. Het effect is vaak groter dan je je
kunt voorstellen. Alleen al de belangstelling voor mijn boek in de Bosnische
pers... en de steun die de vluchtelingen ervaren als je gewoon maar bij hen
bent. De gebeurtenissen zijn niet terug te draaien, maar je kunt veel doen om de
gevolgen een beetje te verzachten.

Ik ben ervan overtuigd dat ieder wordt geboren voor het geluk. Maar kijk wat
voor een puinhoop wij ervan maken. Dit is onze bestemming niet. Ondertussen
langs de kant staan toekijken hoe het fout gaat? Nee, dan ben ik medeplichtig.'

Het boek 'Bog Place, God huilt.' Document Srebrenica van Jehanne van Woerkom'
telt 112 pagina's. Het is te bestellen via jehanne@zonnet.nl en kost E 20
exclusief verzendkosten.

Jehanne van Woerkom, lid van het Politiek Comite Stari Most, maakte een boek
over de slachtoffers van 'Srebrenica' Foto Rien Zilvold

LOAD-DATE: May 30, 2005

LANGUAGE: DUTCH

                           © 2005 PCM Uitgevers B.V.

                              61 of 120 DOCUMENTS

                                NRC Handelsblad

                                  May 24, 2005

Eigen schuld dikke bult?

BYLINE: J.M. BIK

SECTION: Opinie; Pg. 8

LENGTH: 1043 words


et de dag groeit het aantal Nederlanders dat in het komende referendum tegen het
Europese verdrag gaat stemmen, hoor je dagelijks namens opiniepeilers, wier
bedrijfstak echte hoogtijdagen beleeft.

Met de dag hoor je ook, zij het uiteraard in kleinere aantallen, steeds meer
ministers en andere politici, staatsrechtkenners en andere deskundigen zeggen
dat dat referendum misschien toch niet zo'n goed idee was.

De eerste vaststelling - het aantal tegenstemmers lijkt sterk toe te nemen - en
de tweede - het was niet zo'n goed idee - hebben wat met elkaar te maken. Bij de
tweede vaststelling past wel de aantekening dat veel van de nu openlijk
uitgesproken zorgen al veel eerder uitgesproken en gewogen hadden mogen zijn, of
beter gewogen hadden mogen worden. Namelijk sinds twee jaar geleden het
initiatief-wetsvoorstel van de Tweede-Kamerleden Karimi, Dubbelboer en Van der
Ham (GroenLinks/PvdA/D66) voor zo'n referendum ter tafel kwam.

Wat dat betreft kennen vele klachten nu een zeker 'eigen schuld dikke
bult'-karakter. Het zijn klachten als: 1) Dit referendum is eigenlijk
wezensvreemd in ons parlementair-representatieve stelsel; 2) Het Europees
grondwettelijk verdrag is veel te ingewikkeld voor een referendum; 3) Het
referendum gaat meer over onverwerkte ergernissen over de invoering van de euro
en de EU-toetredingsonderhandelingen met Turkije dan over de inhoud van het
verdrag; 4) Het referendum loopt uit op een oneigenlijk volksgericht over het
tweede kabinet-Balkenende; 5) Zeker nu 85 procent van de Tweede Kamer al akkoord
is gegaan met het nieuwe EU-verdrag, is het zichtbaar een stuk van het 'Haagse'
politieke establishment geworden, dus grijpt de boze kiezer de kans om dat
referendum in de geest van Pim Fortuyn te gebruiken om de bewoners van de
'kaasstolp' aan het Binnenhof en al die ongenoemde welvarende Europese
'zakkenvullers' namens alle 'gewone Nederlanders' te straffen.

Wie ons de voordelen van dat verdrag alsnog wil verklaren, folderend of in lange
stukken, in discussies of met toespraken, kan het dak op. Want misschien willen
wij wel helemaal niets uitgelegd krijgen. Wij stemmen tegen, wij stemmen lekker
puh, als het ware, en geven en passant die Balkenende een stevig lesje. Nu,
probeer tegen zo'n ontketend electoraal beest maar eens aan te folderen.

Het arme kabinet-Balkenende-II was van het begin af aan tegen het houden van
referenda, ook tegen dit referendum, en maakte daarvan in de Tweede Kamer geen
geheim bij de behandeling van het parlementaire initiatief. De Tweede Kamer
bepaalt wat er met de uitslag van het door haar gewenste referendum gebeurt, het
kabinet moet haar besluit volgen.

Niettemin krijgt vooral het kabinet de wind van voren wegens de te laat
begonnen, ook nog als onhandig bekritiseerde campagne ten gunste van het
verdrag. Geestverwante oud-ministers als de CDA'ers Lubbers en Van den Broek
laten Balkenende c.s. horen dat zij begrip voor de tegenstemmers dan wel kritiek
op de campagne van het kabinet hebben.

Op 14 juli 2003 bracht de Raad van State positief advies uit over het
initiatief-wetsvoorstel om een raadplegend referendum over het Europese verdrag
te houden. Goedkeuring van dat verdrag kan, al bestaat dat dan "voor een groot
deel uit hercodificatie van bestaande verdragen", tot op zekere hoogte worden
vergeleken met een grondwetsherziening, waarover het oordeel van de kiezers mag
worden gevraagd, meende de Raad. Maar om daarvoor het vereiste van ontbinding
van de Tweede Kamer (en verkiezingen) en goedkeuring in tweede lezing van
toepassing te verklaren, zoals bij nationale wijzigingen in de Grondwet, dat
ging de Raad van State te ver.

Want, heette het vervolgens in drie zinnen die vandaag onbedoeld een komische
indruk maken: "Deze mogelijkheid is echter om diverse redenen weinig
realistisch. Bovendien moet ermee worden gerekend dat in de verkiezingen de
keuze van de kiezers in de praktijk vooral zou worden bepaald door hun wensen
ten aanzien van het algemene, in Nederland te voeren beleid. De mogelijkheden
overziende concludeert de Raad dat in vergelijking met ontbinding van de Tweede
Kamer een referendum ...  een meer reele manier is om het oordeel van de kiezers
over de Europese Grondwet te vragen."

Die "meer reele manier" krijgt volgende week woensdag een kans. Alleen valt te
vrezen dat dan bijna het tegendeel gebeurt van wat de Raad van State wilde.
Namelijk dat het oordeel van veel kiezers het beleid van het kabinet minstens
net zoveel zal betreffen als de inhoud van het verdrag.

Er was dit weekeinde ook goed nieuws voor Balkenende-II. Nieuws uit Duitsland,
waar SPD-kanselier Schroder de zware nederlaag van zijn partij tegen de CDU in
Noordrijn-Westfalen aangreep om aan te kondigen dat hij via de kunstgreep van
een Mistrauensvotum in de Bondsdag wil streven naar vervroegde verkiezingen voor
de Bondsdag. Dus niet eind 2006, maar al over vier maanden.

Schroder staat er slecht voor, zondag verloor zijn SPD voor de elfde
achtereenvolgende keer in regionale verkiezingen, waardoor de voor wetgeving
vaak onmisbare Bondsraad nog vijandiger is geworden, juist ook als Schroders
saneringspolitiek in het geding is. Hij wil daarom via vervroegde verkiezingen
een vlucht naar voren wagen om met een nieuwe rood-groene meerderheid in de
Bondsdag een nieuwe legitimatie te krijgen (al verdwijnt die vijandige
meerderheid in de Bondsraad daardoor niet).

Tot nu toe gold voor de coalitie-Balkenende dat zij, gegeven de grote invloed
van de Duitse conjunctuur op de Nederlandse, welhaast moest hopen op succes van
Schroder in de verkiezingen van 2006. Dat zou immers per definitie hebben
betekend dat de Duitse economie nog net op tijd tekenen van herstel zou hebben
vertoond waarvan de coalitie-Balkenende, die in 2007 naar de kiezers moet,
misschien nog wat vruchten zou kunnen plukken in Nederland.

Dat kan nu anders en ook beter worden. Want mocht de CDU/CSU in september
volgens verwachting die vervroegde verkiezingen winnen, en dan met meerderheden
in de Bondsdag en de Bondsraad aan het werk kunnen, dan zou dat voor de Duitse
economie wel eens een (eerdere) stevige impuls kunnen opleveren.

Nederland zou daarvan in 2006/2007 kunnen meeprofiteren. en Balkenende dan ook,
bij de kiezers.

LOAD-DATE: May 24, 2005

LANGUAGE: DUTCH

                           © 2005 PCM Uitgevers B.V.

                              62 of 120 DOCUMENTS

                                NRC Handelsblad

                                  May 23, 2005

Gewone burgers versus minister Brinkhorst 3

BYLINE: A. DANIELS, LEIDSCHENDAM

SECTION: Opinie; Pg. 7

LENGTH: 68 words


Hoe is het mogelijk dat uitgerekend een minister van D66 in de mond durft te
nemen dat het een slecht idee is om over de Europese Grondwet bij referendum te
stemmen. Nee, wij gewone burgers kunnen dit niet overzien. Maar meneer
Brinkhorst, een keer in de vier jaar mogen wij stemmen voor de Tweede Kamer,
kunnen wij dat wel overzien? Hoeveel D66-kiezers zouden het partijprogramma van
D66 hebben gelezen?

LOAD-DATE: May 23, 2005

LANGUAGE: DUTCH

                           © 2005 PCM Uitgevers B.V.

                              63 of 120 DOCUMENTS

                                NRC Handelsblad

                                  May 21, 2005

Een blok tegen China en VS

BYLINE: KARIN DE MIK

SECTION: Thema; Pg. T8

LENGTH: 291 words


Lodewika van der Zee-Dijkstra (81), Leeuwarden:

"Ja, ik ga stemmen, daar is niets aan veranderd. En ik stem voor. Laatst hoorde
ik Chirac op de tv praten en die legde heel duidelijk uit waarom we voor moeten
stemmen. Europa moet gewoon een blok kunnen vormen tegen China dat opkomt als
economische macht en tegen de Verenigde Staten. Als we dat niet doen, bestaat
het gevaar dat we ondersneeuwen bij deze grootmachten.

"Samen sta je gewoon sterker. Als er een Europese Grondwet is, wordt de eenheid
hechter. Hoewel de effecten ervan pas op lange termijn zichtbaar zullen worden,
is zo'n wet beslist noodzakelijk. Samen kun je bijvoorbeeld de criminaliteit, de
vrouwenhandel en het terrorisme beter aanpakken.

"Ik heb die informatiekrant proberen te lezen. Maar de lettertjes waren veel te
klein. Bovendien was het taalgebruik te moeilijk en te ambtelijk voor gewone
mensen. Die folder heb ik nog niet gelezen. Ik vind de hele
informatievoorziening overigens zeer beperkt. Dat doen ze met gewone
verkiezingen toch ook niet? Dat referendum is al heel binnenkort! Ik denk dat de
regering expres weinig informatie geeft. Ze hopen dat als mensen minder weten,
ze sneller geneigd zullen zijn voor te stemmen.

"Ach, de gewone man heeft weinig invloed. Ook al stemt Nederland tegen, dan komt
die Grondwet er toch. Ik denk overigens dat als een meerderheid tegen is, we
minder geloofwaardig worden in Europa. Stem je voor, dan heb je een flinke poot
om op te staan. Wat er nog in die Grondwet moet staan? Dat Nederland niet alleen
opdraait voor de waterkering. Als klein landje kunnen we dat niet alleen
bekostigen, dus heel Europa moet meebetalen aan een goede zeewering. Dus ook
landen die niet aan zee grenzen."

Foto Sake Elzinga

LOAD-DATE: May 21, 2005

LANGUAGE: DUTCH

                           © 2005 PCM Uitgevers B.V.

                              64 of 120 DOCUMENTS

                                NRC Handelsblad

                                  May 19, 2005

'Het format is heel simpel: alleen maar lachen. Maar verder kan ik er nog niets
over zeggen' ; Gouden woorden

BYLINE: GERRIT KOMRIJ

SECTION: Achterpagina; Pg. 26

LENGTH: 532 words


Voor de vervloekte generatie waarvan ik deel uitmaak hoorden de woorden
antikapitalistisch en anti-elitair bij elkaar. Wie tegen het kapitalistische
zwijn was, en wie was dat niet, was geheel gratis en in een ruk door
anti-elitair. De gewone man hoorde op de troon.

Iedereen die links en zweverig was, en wie was dat niet, dweepte met de wereld
van de gewone man, met het levenslied, het damesblad en de volkse humor. Zolang
het niet elitair was. Op de universiteit diende een leerstoel te komen in de
Donald Duck-kunde. Literatuur op scholen moest worden afgeschaft, want daar
kregen de kansarme kindertjes maar koppijn van. Het woord elitair groeide uit
tot scheldwoord. Wie elitair was stonk en hing al aan de galg.

Anti-elitair was goed, fijn, gepast. Wie niet anti-elitair was maakte geen deel
uit van het legioen dat de wereld eventjes zou opknappen.

Sommigen herinneren zich wellicht nog in welk verpletterend tempo de vervloekte
generatie waarvan ik deel uitmaak het antikapitalisme afzwoer. Het was in de
jaren tachtig van de vorige eeuw. Wie tegen het kapitaal was had ineens
afgedaan. Antikapitalisme was belachelijk en nutteloos.

Langharige hippies, die kort daarvoor met hun hoofd in de hasjwalmen nog
pamfletten hadden uitgedeeld waarin ze opriepen tot solidariteit met het
Lichtend Pad en Mao, ontpopten zich tot kwieke ondernemers. De kraker werd
horecabaas. De revolutionair omroepdirecteur. De zeepkistredenaar toverde een
media-imperium uit de grond. Wie pro-terroristische pamfletten had gestencild
drukte nu glimmende autobladen.

Aan de horizon, waar zojuist hamer en sikkel hadden getriomfeerd, doemden nu
gouden bergen op. Geldverdienen was toegestaan, geld was geweldig.

Het verbazingwekkende is dat iedereen de mond vol had van het einde van het
antikapitalisme en dat je geen mens hoorde over de overtolligheid van het
anti-elitaire tweelingbroertje. Welvarend links deed er het zwijgen toe. Had met
de strijd tegen het kapitalisme niet ook de kruistocht tegen alles wat als
elitair werd beschouwd begraven moeten worden? De economie werd als een verloren
zoon door links binnengehaald. Had men niet ook verguisde elitaire zaken als
onderwijs, kunsten en wetenschappen in ere moeten herstellen? Antikapitalisme en
anti-elitair waren toch twee kanten van dezelfde gedevalueerde medaille?

Geen woord.

Logisch, want anti-elitair is nooit links geweest. Anti-elitair kwam de
zakkenvullers en grootverdieners altijd al goed uit. Geen wonder dat onze geheel
vernieuwde socialisten over een eventuele afschaffing van anti-elitaire
sentimenten zwegen als het graf.

Elite bleef een scheldwoord.

Ik heb de generatie waarvan ik ongevraagd deel uitmaak wel eens een generatie
van verraders genoemd. Vriendelijker kon ik me niet uitdrukken. Dat ze het
anti-elitarisme bleven omhelzen maakt ze tot verraders in het kwadraat.
Vierentwintig uur per etmaal rotzooi op het geldkloppersinstituut dat televisie
heet, een literatuur die zelden zo armoedig was, een aan flarden gereten
universiteit, een volk dat tussen stotteren en brullen geen taal meer kent, de
heren van de revolutie worden bedankt.

Acteur over toekomstig programma op Tien

LOAD-DATE: May 19, 2005

LANGUAGE: DUTCH

                           © 2005 PCM Uitgevers B.V.

                              65 of 120 DOCUMENTS

                                NRC Handelsblad

                                  May 17, 2005

Bij stemmen ook vragen naar uitbreiding EU

BYLINE: P.G. DEKKER, OOSTERBEEK

SECTION: Opinie; Pg. 8

LENGTH: 310 words


Als straks gestemd wordt over de Grondwet voor de EU, zullen veel mensen
eigenlijk over iets anders stemmen. Die Grondwet is immers ook wat te uitgebreid
en complex om te beoordelen voor een gewone burger, zegt oud-premier d'Haene van
Belgie terecht (NRC Handelsblad, 12 mei). Over iets anders stemmen dan wat
gevraagd wordt! Is dat wel eerlijk? Is het wel juist dat burgers straks tegen
gaan stemmen, omdat ze tegen het tempo van uitbreiding van de Europese Unie zijn
of tegen de euro? Nee, denken politici, dat zou oneigenlijk stemgedrag zijn.

Onze politici lijken zich vastgebeten te hebben in een enkelvoudig stemmen over
de Europese Grondwet. Als mensen stemmen, vinden ze, moeten ze die Grondwet
kennen en ook daarover oordelen. Maar wat te doen, als burgers nou toch over
iets anders willen stemmen? Zou het dan niet verstandig zijn hun daarvoor de
gelegenheid te geven? Zou het niet verstandig zijn tegelijk een oordeel te
vragen over het tempo van uitbreiding en over andere vraagstukken die de burger
dwarszitten? (vergelijk het voortreffelijke overzicht van motieven in deze krant
van 12 mei).

Het aardige van een referendum waarbij ook andere vragen beantwoord zouden
worden, is dat de vraag over invoering van de huidige concept-Grondwet zuiverder
beantwoord zou worden. De Grondwet zelf hoeft immers nauwelijks weerstand op te
roepen. Politici zouden hun speeltje kunnen krijgen, waaraan zo hard is gewerkt,
en gewone burgers zouden hun mening eindelijk eens kunnen uiten.

Daarmee zou het tempo van een verdere uitbreiding van de EU wel eens vertraagd
kunnen worden, althans vanuit Nederland. Is het dan de moeite waard om een, twee
of drie vragen extra bij het referendum te laten beantwoorden? Het hangt er maar
vanaf welke uitkomst je wenst. Of is de gesuggereerde oplossing voor een
moeilijk politiek probleem te heterodox?

LOAD-DATE: May 17, 2005

LANGUAGE: DUTCH

                           © 2005 PCM Uitgevers B.V.

                              66 of 120 DOCUMENTS

                                NRC Handelsblad

                                  May 17, 2005

Rijkaard middelpunt van volksfeest El Barca ; Eto'o zorgt met beledigen van
Madrid voor smet op kampioenschap FC Barcelona

BYLINE: DOOR ONZE REDACTEUR KOEN GREVEN

SECTION: Sport; Pg. 17

LENGTH: 1066 words

DATELINE: BARCELONA/VALENCIA, 17 MEI.


Voor de Catalanen is FC Barcelona 'meer dan een club'. Een miljoen mensen
vierden de zeventiende titel van de voetbalgrootmacht. Enige smet op de
feestvreugde was de actie van sterspeler Samuel Eto'o die voor de microfoon in
een vol stadion de aartsvijand uit Madrid uitmaakte voor klootzakken.

"Visca el Barca! Visca Catalunya!" Frank Rijkaard wist zondagavond precies wat
hij moest zeggen om de uitzinnige menigte in stadion Camp Nou volledig uit zijn
dak te laten gaan. De Nederlandse coach van FC Barcelona voelde feilloos aan dat
het landskampioenschap van zijn club voor de Catalanen veel meer betekent dan
een sportieve hoofdprijs. FC Barcelona staat voor Catalonie en vice versa. Of
zoals Rijkaard het in vloeiend Catalaans uitdrukte: "El Barca es mes que un
club."

Uit het volksfeest dat in de straten van Barcelona losbarstte na de zeventiende
landstitel in de historie van het Catalaanse voetbalbolwerk bleek dat Barca
'meer dan een club' is. Na vijf magere jaren waarin de fans van Barcelona met
lede ogen moesten toezien hoe Real Madrid met een sterrenformatie Spanje en de
wereld veroverde, was het lijden eindelijk voorbij. Afgelopen zaterdagavond
haalde Barcelona met een zwaar bevochten 1-1 tegen het nietige Levante in het
gemeentelijke sportpark van Valencia de titel binnen. Vrijwel direct daarna
toonden de fans shirts en sjaals met de tekst: Campions 04/05!

Voor de ogen van talloze Catalaanse politici bereikte het feestgedruis het
hoogtepunt een dag na de wedstrijd tijdens de huldiging in Camp Nou, de
thuishaven van Barca. Nadat de selectie in een open bus uren achtereen door
circa een 900.000 mensen was toegejuicht in de straten van Barcelona, betraden
de nieuwe volkshelden onder een orkaan van geluid een voor een het veld waarop
ze dit seizoen bijna onverslaanbaar bleken. "Barca! Barca! Barca!", klonk het
uit zo'n honderdduizend kelen. Catalaanse vlaggen wapperden, van alle kanten
knalde vuurwerk en suppoosten hadden de grootste moeite fans van de grasmat te
weren.

De voertaal bij het kampioensfeest - 'Festa Celebracio Lliga 04-05' - was
volledig Catalaans. De enige Spaanse woorden werden gesproken door
Latijns-Amerikaanse spelers als Thiago Motta, Juliano Belletti en Rafael
Marquez. De andere voetballers uit de selectie voelden aan dat de Catalanen even
geen zin hadden in de taal die ze in het verleden onder dictator Franco
verplicht waren te spreken. Boegbeeld van de nieuwe kampioensploeg is aanvoerder
Carles Puyol. Een zoon van de streek die met Barca zijn eerste titel pakte. "Ik
ben de gelukkigste man op aarde", schreeuwde de 27-jarige vrije verdediger door
de microfoon in Camp Nou. "Visca el Barca! Visca Catalunya!" Verdediger Presas
Oleguer uitte zijn liefde voor Catalonie door met een Catalaanse vlag om zijn
schouders te lopen.

In tegenstelling tot de Nederlander Louis van Gaal - de laatste trainer die in
1999 het kampioenschap met Barcelona veroverde - wist Rijkaard precies hoe hij
de harten van de socios moest stelen. De coach die door zijn spelers na de zege
tegen Levante nog onder de douche was gezet, werd door de hossende voetballers
op de schouders gedragen. Lachend en zwaaiend vierde Rijkaard zijn eerste
hoofdprijs als trainer. Onder luid gejuich bedankte el mister de fans in het
Catalaans. De taal waarin de publieke scholen van Barcelona hun onderwijs geven.
De taal die de gewone man op straat het beste spreekt en verstaat. De taal van
de nieuwe voetbalkampioenen van Spanje.

De Catalanen waren zo verguld met zichzelf dat er met geen woord werd gerept
over aartsrivaal Real Madrid. Totdat topscorer Samuel Eto'o de microfoon in
handen kreeg. Allereerst liet de door Chelsea begeerde international van
Kameroen tot vreugde van de aanhang weten bij Barcelona te zullen blijven.
Daarna haalde de voormalige spits van Real Madrid zijn gram op zijn oude
werkgever. Ploeggenoten probeerden de microfoon uit de hand van Eto'o te trekken
maar het kwaad was al geschied. "Madrid! Cabron! Saluda al Campeon!" ("Madrid!
Klootzak! Groet de Kampioen"), zong het volk massaal mee met de voetballer. Een
dag later moest Eto'o zijn spijt betuigen. "Ik hoop dat iedereen bij Real Madrid
mijn excuses wil aannemen", zei de spits gisteren tijdens een haastig belegde
persconferentie. "Ik heb niemand respectloos willen behandelen. Iedereen die
zich door mij toch beledigd voelt, bied ik duizend keer mijn verontschuldigingen
aan."

In Madrid zal Eto'o zich voorlopig beter niet kunnen vertonen, maar bij de fans
van Barcelona hoort de topscorer van Spanje net als Ronaldinho, Deco en Puyol
tot de publiekslievelingen. Eto'o gaat bovendien de geschiedenis in als speler
die met een rake kopbal tegen Levante het kampioenschap van Barcelona
veiligstelde. Het was de vierentwintigste treffer van het seizoen van de
topscorer. In het stadion waar ooit nog Faas Wilkes en Johan Cruijff de kleuren
van de volksclub uit Valencia verdedigden, pakte Rijkaard met Barcelona de
titel. "Deze titel draag ik op aan de fans van Barcelona", zei de oud-bondscoach
van Oranje in Valencia in de microfoons van tientallen radio- en
televisiezenders.

Uren voor het beslissende duel hadden honderden Barca-fans zich al met sjaals en
toeters voor de barretjes bij het stadion van Levante verzameld. Dit moest de
dag gaan worden waarop FC Valencia als kampioen van Spanje onttroond zou worden.
Het Estadio Cuitat de Valencia was voor de helft gevuld met aanhangers van
Barcelona die hun helden naar de titel wilden schreeuwen. Na de verrassende
openingstreffer van Levante sloeg bij Barcelona even de angst om het hart. Een
half uur voor tijd wierp Eto'o zich op als 'De Verlosser' van Barcelona. De
titel kwam daarna niet meer in gevaar, omdat Real even voordien 2-2 had gespeeld
in Sevilla.

Met nog een minuut te spelen maakte sterspeler Ronaldinho al een sambadansje
langs de zijlijn. In de dug-out werd de champagne ontkurkt. Rijkaard hief de
armen omhoog. Assistent Henk ten Cate had tranen in zijn ogen. Het laatste
fluitsignaal van arbiter Undiano Mallenco was het begin van 'het feest van de
eeuw' voor de Catalanen. Barcelona de nieuwe kampioen van Spanje: "Visca
Catalunya!"

Trainer Frank Rijkaard wordt door de spelers van FC Barcelona tijdens het
kampioensfeest in Camp Nou op de schouders genomen. De voetbalgrootmacht uit
Catalonie heeft voor de zeventiende keer de Spaanse landstitel veroverd. (Foto
AFP)

LOAD-DATE: May 17, 2005

LANGUAGE: DUTCH

                           © 2005 PCM Uitgevers B.V.

                              67 of 120 DOCUMENTS

                                NRC Handelsblad

                                  May 9, 2005

Poetins MacMansion heeft gele muren ; HERDENKINGEN Bush in Margraten Russische
veteraan met geluk Via Riga en Margraten naar Moskou Duitsland herdenkt

BYLINE: DOOR ONZE CORRESPONDENT MARC CHAVANNES

SECTION: Binnenland; Pg. 6

LENGTH: 965 words

DATELINE: MOSKOU, 9 MEI.


Onze correspondent vliegt dezer dagen mee in het gevolg van president Bush en
houdt een dagboek bij. "Na middernacht werd het bezoek al tot een succes
verklaard."

Al voor de 747 op het vliegveld van Moskou stond werd het menens met de
presidentiele reis. De Witte Huis-correspondenten kregen hun paspoort terug.
Speciale gunsten zijn in Rusland niet te verwachten, werd gemeld. Anders dan in
Letland en Nederland, waar we zonder douane-contact wegreden van het vliegveld.

De lichte spanning onder de uiterlijk zelfbeheersing van de Witte Huis-staf
bleek bij de opsomming van de aankomst-afspraken met de Russen. "Maar er kan
best van alles gebeuren waar we niet over onderhandeld hebben." De helft van de
pers was (sneller dan buitenlanders in Washington) door de douane, toen
president Loekasjenko van Wit-Rusland vertrok, en het vliegveld een half uur
werd stilgelegd.

Details, het bezoek van president Bush werd kort na middernacht al een succes
verklaard door zijn Nationale Veiligheidsadviseur Steve Hadley. Hij verscheen in
de tot wifi hotspot plek waar draadloos internet mogelijk is omgebouwde eetzaal
van Hotel Rossija, waar de Witte Huis-correspondenten als een ploeg krekels
waren neergestreken. Zonder veel aandacht voor het uitzicht, het Kremlin,
klapten zij hun apparatuur uit en begonnen weer feiten uit te spuwen en
gezaghebbend commentaar te leveren.

De travel pool, het handjevol collega's dat bij toerbeurt mee mag in de
auto-optocht van de president, kon Hadley niet weerspreken over de uitstekende
chemie tijdens het tete-a-tete van Poetin en Bush. Maar zij rapporteerden wel
over de datsja van Poetin, nu ja, uitgestrekte villa, "op een half uur van de
stad in een buitenwijk vol MacMansions". En: "De lichtgele muren zijn gedekt met
een soort trouwtaart." Poetins particuliere gymzaal ziet er uit als een kerk.

Misschien liet Hadley, de bekwame ivoordraaier van de presidentiele 'freedom and
democracy agenda', misschien de ware agenda van het particuliere gesprek
Bush-Poetin doorschemeren door te vertellen dat de heren veertig minuten lang
voornamelijk hadden gesproken over Bush' freedom-toespraak in Riga (zaterdag) en
zijn soortgelijke toespraak dinsdag in Tbilisi.

Maar zij besloten kennelijk de herdenkingsdag van vandaag met een front van
vriendschappelijkheid in te gaan. Lachend samen achter het stuur van Poetins
oude Wolga. En als deze twee iets beslissen, dan is dat nog steeds min of meer
wet. Wat niet wegneemt dat de Amerikanen benieuwd zijn of in de ceremonie nog
streekjes worden uitgehaald die de Russische lezing van het einde van de Tweede
Wereldoorlog onderstrepen.

De militaire precisie, waarmee White House Travels het bezoek aan Letland kon
regisseren, was in Nederland waarschijnlijk niet haalbaar. De wegen in
Zuid-Limburg waren netjes gestofzuigd, maar de momenten van samenwerking met The
Dutch maakten een geimproviseerde indruk. Zoals een lezer van het Weblog Amerika
schreef: "Na twee uur rondrijden door de omgeving van Margraten en eindeloos
wachten in een fruitveiling om door metaalpoortjes te gaan, werd meegedeeld dat
de begraafplaats dichtging." Hij en vele anderen waren voor niets gekomen.

Oude bondgenoten kennen elkaars eigenaardigheden. De Nederlanders van de A-lijst
vulden hun speciale zitplaatsen op het ereveld van Margraten zo informeel dat
Amerikaanse collega's vroegen waar de hoogwaardigheidsbekleders toch waren. De
aanwezigheid van de secretaris-generaal van de NAVO op een paar meter afstand
was ook lang niet iedereen opgevallen. Veel 'gewone' Nederlanders, die de
begraafplaats wel hadden bereikt, lieten zich niet hinderen door het superruime
tijdschema waar Amerikanen hun president graag mee watteren. Zij kwamen massaal
en lieten zich niet verjagen door een buitje.

De meeste Amerikaanse radio- en televisiesterren waren niet eens begonnen aan
het uitstapje naar Margraten. Zij lieten de voor televisie bedachte beelden in
het 'media filing centre' in Maastricht tot zich komen. De mooie Nederlandse
luchten waren niet aan hen besteed, evenmin als de ijverig uitgereikte
informatie over Maastricht of Nederland. Een dik boek met achtergrond-informatie
bevatte observaties die niet snel in een Nederlands krantencommentaar te vinden
zijn. Zo werd de bezoekende Amerikaanse media van Witte Huis-wege gemeld: "Het
koninklijk huwelijk schijnt gelukkig te zijn geweest. Twee zusters van Koningin
Beatrix, Irene en Christina, verging het minder goed: zij beleefden
echtscheidingen." Een 'update' meldde: "October 12, 2003. Queen Beatrix was
blindsided by a scandal involving her family. Her middle son, prince Johan,
admitted to having been less-than-forthcoming about his fiancee's ties to
gangster and drug baron Klaas Bruinsma." Dan begrijp je zo'n land ineens beter
als je weinig tijd hebt.

President Bush leek in Zuid-Limburg meer ingehouden dan in Riga, waar hij zich
misschien meer welkom wist. Zijn toespraak in Margraten was ernstiger van toon,
helden met en zonder naam moesten worden herdacht, maar hij sprak goed gekozen
woorden, soms ontroerend. Vlak na de bevrijding, memoreerde hij, "verzamelden
Nederlanders uit zestig dorpen rond Margraten vrachtauto's vol bloemen. Tegen
zonsopgang op Memorial Day was ieder graf versierd".

Zaterdagmiddag gaf president Bush voor de 'Who is who' van de Baltische
republieken een toespraak waarin hij voluit ging over 'the freedom movement'.
Het was een inspirerend en geinspireerd betoog, waarin hij Poetin de hand reikte
door de verdeling in invloedssferen op de conferentie van Jalta te betreuren. In
Riga kreeg Roosevelt er van langs, in Margraten gaf Bush zijn voorganger met de
oorspronkelijk Nederlandse naam weer wat krediet terug.

Verslag van het afgelopen weekeinde op Weblog Amerika: www.nrc.nl/Amerika

LOAD-DATE: May 9, 2005

LANGUAGE: DUTCH

                           © 2005 PCM Uitgevers B.V.

                              68 of 120 DOCUMENTS

                                NRC Handelsblad

                                  May 9, 2005

'Duitsland houdt plicht te herdenken'

BYLINE: DOOR ONZE CORRESPONDENT

SECTION: Binnenland; Pg. 6

LENGTH: 585 words

DATELINE: BERLIJN, 9 MEI.


Duitsland heeft ook zestig jaar na het einde van de Tweede Wereldoorlog de
plicht steeds opnieuw te herinneren aan het nazisme en zijn misdaden. Dat zei
bondspresident Horst Kohler gisteren tijdens een gezamenlijke vergadering van
Bondsdag en Bondsraad. Kohler stond ook uitvoerig stil bij de Duitse
slachtoffers van de oorlog.

Duitsers mogen geen streep zetten onder het verleden, zei Kohler. "Es gibt
keinen Schlussstrich." In het verleden is er in Duitsland wel voor gepleit om
het verleden na al die jaren te laten rusten en jongere generaties te verlossen
van de historische last, veroorzaakt door een oudere generatie. "Wij Duitsers
blikken met verbijstering en schaamte terug op de door Duitsland ontketende
Tweede Wereldoorlog en op de Duitse breuk met de beschaving, de holocaust."

De toespraak van Kohler was het formele hoogtepunt van de herdenkingen in
Berlijn die op zaterdag begonnen met een fakkeloptocht en die morgen eindigen
met de inwijding van het nieuwe monument ter nagedachtenis aan de moord op de
joden.

Kohler stond zeer uitvoerig stil bij de Duitse slachtoffers van de oorlog, een
thema dat de laatste jaren in Duitsland steeds meer aandacht krijgt. "We treuren
om alle slachtoffers van Duitsland. Om de slachtoffers van het geweld dat van
Duitsland uitging en om de slachtoffers van het geweld dat op Duitsland
terugsloeg."

Kohler doelde daarmee onder andere op Duitsers die zijn omgekomen tijdens
geallieerde bombardementen en het leed dat werd veroorzaakt toen de Duitsers uit
het oosten werden verdreven. Hij herinnerde ook aan de honderdduizenden Duitse
vrouwen die in Rusland als dwangarbeiders tewerk werden gesteld en aan vrouwen
die werden verkracht. "We treuren om alle slachtoffers, omdat we recht willen
doen aan alle volkeren, ook aan ons eigen volk."

Wolfgang Thierse, voorzitter van de Bondsdag, stelde dat de herinnering aan het
Duitse leed legitiem is, maar oorzaak en gevolg van de oorlog mogen niet verward
worden. Ook mag het door de Duitsers veroorzaakte leed niet weggestreept worden
tegen het leed aan Duitse kant.

De Britse premier Tony Blair onderstreepte in de Bild Zeitung hoe heikel het
Duitse slachtofferschap is. Blair toonde in het vraaggesprek begrip voor
herdenking van het leed van de Vertriebenen, maar waarschuwde tegen het ontstaan
van een slachtoffer-cultuur. "Het is goed dat Duitsland stilstaat bij de mensen
die werden verjaagd. Maar dat mag niet leiden tot een cultuur van
slachtofferschap. Duitsland was verantwoordelijk voor de Tweede Wereldoorlog. We
moeten allemaal leven met de gevolgen daarvan."

Bondskanselier Gerhard Schroder bood het Russische volk eind vorige week zijn
excuses aan voor het leed dat de nazi's de Russen hebben berokkend. "Geen enkel
ander land heeft zo'n hoge prijs moeten betalen", aldus Schroder in de
Komsomolskaja Pravda.

Terwijl Kohler in de Rijksdag sprak, verzamelden zich rond de Brandenburger Tor
100.000 mensen voor de manifestatie "Dag voor democratie", een soort volksfeest
waarmee geprotesteerd werd tegen de aanwezigheid van neonazi's. De National
Demokratische Partei Deutschland (NPD) wilde langs de Brandenburger Tor en het
nieuwe monument voor de holocaust marcheren. Die route werd verboden, op basis
van een speciale wet. Maar ook een alternatieve route leverde problemen op. De
rond 3.000 rechtse extremisten kwamen samen op de Alexanderplatz maar moesten
van hun demonstratie afzien omdat de alternatieve route geblokkeerd werd door
10.000 tegendemonstranten.

LOAD-DATE: May 9, 2005

LANGUAGE: DUTCH

                           © 2005 PCM Uitgevers B.V.

                              69 of 120 DOCUMENTS

                                NRC Handelsblad

                                  May 2, 2005

'Beatrix is meer dan symboliek alleen'

BYLINE: DOOR EEN ONZER REDACTEUREN

SECTION: Binnenland; Pg. 3

LENGTH: 234 words

DATELINE: DEN HAAG, 2 MEI.


Koningin Beatrix heeft "de gave harten te winnen" en is een "perfecte vakvrouw"
met "tact, begrip en inlevingsvermogen". Dit zeiden de voorzitters van de Eerste
en Tweede Kamer en premier Balkenende zaterdag tijdens een Bijzondere Verenigde
Vergadering van de Eerste en Tweede Kamer in de Ridderzaal ter gelegenheid van
het 25-jarig ambtsjubileum van Beatrix.

In aanwezigheid van vrijwel de voltallige koninklijke familie, Eerste- en
Tweede-Kamerleden, kabinetsleden en 125 genodigde 'gewone Nederlanders', aldus
de vooraankondiging - werd de jubilerende koningin herhaaldelijk geroemd voor
haar rol als hoeder van de eenheid en continuiteit in de samenleving.

Balkenende prees de wijze waarop Beatrix die rol de afgelopen 25 jaar heeft
vervuld. "Uw positie in het staatsbestel symboliseert verbondenheid. Maar uw
functie is meer dan symboliek." Tweede-Kamervoorzitter Weisglas noemde Beatrix
iemand die "vertrouwen en verbondenheid" creeert. Daardoor kunnen
"tegenstellingen minder groot worden", aldus Weisglas. Er werden filmpjes
getoond van gesprekken tussen 25-jarige Nederlanders en Nederlandse politici.

De tv-registraties van de festiviteiten zijn goed bekeken. Naar de bijeenkomst
in de Ridderzaal en het koninklijk bezoek aan Scheveningen keken ongeveer 1,2
miljoen mensen. Het slotfeest op het Malieveld trok volgens de Stichting
Kijkonderzoek gemiddeld 3,4 miljoen kijkers.

LOAD-DATE: May 2, 2005

LANGUAGE: DUTCH

                           © 2005 PCM Uitgevers B.V.

                              70 of 120 DOCUMENTS

                                NRC Handelsblad

                                 April 30, 2005

'Lastige' stad huldigt koningin ; 25 jaar na de krakersrellen in Amsterdam een
vlekkeloos verlopen feest

BYLINE: DOOR ONZE REDACTEUREN KASPER JANSEN EN TOM KRELING

SECTION: Voorpagina; Pg. 1

LENGTH: 1132 words

DATELINE: AMSTERDAM, 30 APRIL.


Amsterdam gaf de jubilerende koningin Beatrix gisteren een concert cadeau.
Burgemeester Cohen ziet veel overeenkomsten tussen zijn stad en de
"eigenzinnige" koningin.

Burgemeester Cohen maakte gisteravond een vergelijking tussen koningin Beatrix
en zijn stad. Amsterdam is als een bepaald type vrouw, zo hield hij de vorstin
voor. "Zelfbewust, eigenzinnig, beminnenswaard en met gebruiksaanwijzing. Zo'n
vrouw, zo'n stad stelt je altijd weer voor verrassingen. Maar wat kun je er
gehecht aan raken." Als "burgemeester van uw republiek Amsterdam binnen het
Koninkrijk der Nederlanden" bood Cohen koningin Beatrix een jubileumconcert aan
voor het Paleis op de Dam.

Aan de vooravond van Koninginnedag kon het Amsterdamse cadeau voor de
jubilerende vorstin worden gezien als een gebaar ter compensatie. Dit keer geen
felle gewelddadigheden en grootschalige rellen zoals bij haar inhuldiging op 30
april 1980 in de 'lastige stad Amsterdam', maar een vlekkeloos verlopen concert.
Koningin Beatrix, vandaag 25 jaar koningin, ontving het cadeau van het
gemeentebestuur, dat werd bijgewoond door meer dan tienduizend mensen. Het
concert werd live uitgezonden op tv.

De hoofdstad en de koningin stonden gisteravond op zeldzaam goede voet met
elkaar - ook al waren niet alle beschikbare plaatsen bij het concert bezet. Na
afloop van het anderhalf uur durende evenement wandelde de koningin rond het
podium en wuifde naar de toeschouwers, die haar toejuichten en zwaaiden met
vlaggetjes en zongen Oranje boven, leve de koningin.

Terwijl de koningin, haar familie, premier Balkenende, ministers, genodigden en
4.500 'gewone' burgers binnen een streng bewaakte omheining keken naar een
ballet van Hans van Manen en optredens van de Roemeense sopraan Angela Gheorgiu
en de violiste Janine Jansen, begon in de rest van de stad de rumoerige
Koninginnenacht.

Toen het Radio Filharmonisch Orkest op de Dam speelde, stond op datzelfde moment
op het Rembrandtplein ongeveer tweehonderd kilo puur Amsterdam op het podium. De
enorme volkszanger Peter Beense zweepte het publiek op - "Wat een feest" - liet
zijn stem galmen, en wiste na ieder refrein het zweet van zijn voorhoofd. "Nog
een van Andre Hazes dan. Hij was de grootste."

Hier is het echte feest, vindt Leon van Opzeeland (59). De Dam, daar moet hij
niet zijn. Dat is de luxe, voor de "jetset". Niks voor hem. "Ik houd van het
gewone." Zijn vrouw Carla (56) valt hem bij. Het mag dan wel Koninginnenacht
heten, maar het is natuurlijk gewoon een "Amsterdams feest", zegt ze.

In de hele stad werden gisteren - en speciaal op en rond de Dam - uitvoerige
veiligheidsmaatregelen getroffen. Vanaf de middag reden busjes met ME'ers door
de stad en werden op verschillende plaatsen zogeheten calamiteitencontainers
geplaatst. Hoofdcommissaris Bernard Welten sprak over de inzet van "honderden
agenten in uniform en honderden in burger". De gratis kaarten voor het publiek
moesten ruim tevoren worden aangevraagd, zodat alle bezoekers konden worden
gescreend voor het jubileum van de koningin. Maar de mensen die de Dam links
hebben laten liggen, weten het zeker. Het feest is waar zij zijn. Op het
Rembrandtplein, op het Spui en op het Leidseplein; met de jaarlijkse routine van
rondslenteren, drinken en je voor een keer uitdossen met oranje pruiken, polo's,
sjaals en vlaggetjes. Het attribuut dit jaar? Een toeter met fluitje, verstrekt
door een radiostation. Als de avond vordert, zijn ze door de hele stad te horen.

VERVOLG?

1Mike (23) heeft twee fluitjes en een oranje hesje. Maar niet om te feesten. Met
collega Henk (51) regelt hij al vanaf drie uur 's middags het verkeer op het
Muntplein. Zijn uitbundigheid trekt veel bekijks. Met woeste armgebaren stopt
hij auto's, trams en maant hij de voetgangers. Alsof hij ze eigenhandig het
kruispunt over wil drukken. De feestgangers kijken hem verbaasd aan. Een groep
jongeren juicht hem toe, als hij het zebrapad aan hen vrijgeeft. "Die heeft in
ieder geval de dag van zijn leven", lacht een fietser.

Op de Dam was het concert voor veel toeschouwers te volgen via de videoschermen
aan weerszijden van het podium. Ze toonden oude beelden van de koningin, veelal
in Amsterdam. Ook van de Koninginnedag in 1988, toen Beatrix spontaan werd
gekust door een Jordanees. Ze was vaak te zien in gezelschap van wijlen prins
Claus, ook tijdens haar inhuldiging in 1980 in de Nieuwe Kerk.

Het speciaal door Hans van Manen gemaakte ballet Celebration, door leden van Het
Nationale Ballet gedanst in de Burgerzaal en via de videoschermen op de Dam te
zien, verwees ook expliciet naar koningin Beatrix en prins Claus. Het duet op
het Adagio van het Pianoconcert nr 23 van Mozart eindigde met de vrouw die door
haar man alleen wordt gelaten, eenzaam achterblijvend tussen de cijfers 2 en 5.
Er was een lang applaus voor Van Manen en de dansers Igone de Jongh en Gael
Lambiotte.

Ook het duet van Angela Gheorghiu en de zingende acteur Jeroen Willems met het
Jacques Brelnummer La chanson des vieux amants leek tegen het slot naar Beatrix
en Claus te verwijzen. Eerder had Gheorgiu op krachtige en soms spectaculaire
wijze nummers gezongen uit Franse en Italiaanse opera's, begeleid door het Radio
Filharmonisch Orkest onder leiding van Paolo Olmi. Violiste Janinen Jansen
speelde op lyrische en intense wijze de Meditation uit Thais van Massenet.

Na afloop van de festiviteiten verspreiden veel bezoekers zich alsnog door de
stad. Alexandra Barhuis (44) en Andy van Kanten (40) zijn eerst op de Dam
geweest en staan nu op het Leidseplein. De operazangeres was niet slecht, zegt
Alexandra. Wel aardig, meent ook Andy. Maar dan moet je wel van klassieke muziek
houden, stelt hij vast. "Anders had je op de Dam niks te zoeken." Hij denkt dat
er vooral veel toeristen op af zijn gekomen. "Als er een betere mix was geweest
met populaire muziek, was het meer van het volk geweest." Nu staan ze te kijken
naar een podium waar een man of vijftig salsadanspasjes instuderen. Maar voor
beide, het 'luxe' en het 'volksfeest', is plaats. De politie constateerde na
afloop dat alles rustig verlopen was. Dat was 25 jaar geleden anders. De
"lastige stad", zoals Cohen de koningin voorhield, is een andere dan toen.

Webcongres pagina 14

Hoofdartikelpagina 17

WWW.NRC.NL Vanaf vanmiddag verslag en foto's van het bezoek van koningin Beatrix
aan Den Haag en Scheveningen

Beatrix op kasteel Drakesteyn in 1980, het jaar dat zij in Amsterdam werd
ingehuldigd als Koningin der Nederlanden. (Foto NRC Handelsblad, Vincent
Mentzel)

Beatrix op de Dam in Amsterdam, waar gisteravond een concert ter ere van haar
ambtsjubilieum werd gehouden. (Foto NRC Handelsblad, Maurice Boyer)

Mabel, Maxima, koningin Beatrix en Willem-Alexander op de Dam. (Foto NRC
Handelsblad, Maurice Boyer)

LOAD-DATE: April 30, 2005

LANGUAGE: DUTCH

                           © 2005 PCM Uitgevers B.V.

                              71 of 120 DOCUMENTS

                                NRC Handelsblad

                                 April 30, 2005

De bestorming van de hemel

BYLINE: PIETER STEINZ

SECTION: Leven &cetera; Pg. 55

LENGTH: 680 words


Welke boeken zijn aanraders? Welke leeslijstklassiekers hebben de 'literaire
X-factor'? Een tweewekelijks rondje langs de eeuwige jachtvelden van de
wereldfictie brengt Pieter Steinz bij Titaantjes van Nescio.

"Schrijft u over mij maar niets", zei J.H.F. Gronloh in 1957 tegen de Haagsche
Post-interviewer Simon Vinkenoog. Het tekent de bescheidenheid van de man die
onder het pseudoniem Nescio (Latijn voor 'ik weet niet') tussen 1911 en 1918
drie moderne klassieken van de Nederlandse literatuur had gepubliceerd. Niet dat
de schrijver er meteen beroemd mee was geworden. De boekuitgave van De uitvreter
/ Titaantjes / Dichtertje (1918) werd door de meeste critici genegeerd,
misschien omdat Nescio's korte verhalen in praatstijl onmodieus waren in tijden
van romans vol Tachtigers-woordkunst. Na een jaar waren er 119 exemplaren
verkocht, een jaar later 250; en pas in 1933 kwam er een herdruk. Wie bedenkt
dat de novellen van Nescio inmiddels aan hun zoveelenveertigste druk toe zijn,
zou bijna gaan geloven in literair-historische gerechtigheid.

De populariteit van Nescio, die werkte als directeur van de Holland-Bombay
Trading Company, en tussen 1935 en 1961 niets publiceerde, dateert eigenlijk pas
van de jaren zeventig. Daarvoor was hij geprezen door onder meer de criticus
Menno ter Braak en de latere P.C. Hooftprijwinnaar Simon Carmiggelt; maar het
waren de zogeheten Zeventigers, anti-experimentele schrijvers als Hans Vervoort
en Guus Luijters, die hem naast Willem Elsschot op het schild hieven als de
kampioen van het 'leesbare schrijven'. Terecht, want anders dan het werk van
veel van zijn tijdgenoten zijn de schetsen van Nescio hoogstens door de
eigenaardige spelling gedateerd. "Ik schreef zo maar, zonder er iets bij te
denken", zei hij in 1956; maar het proza is blijven flonkeren en de grote
thema's - weemoed en verlangen, verzet tegen de burgerlijkheid - spreken iedere
generatie opnieuw aan.

Nescio is de meester van de memorabele zinnen. De mooiste staan soms aan het
begin van zijn boeken, zoals in zijn melancholieke afrekening met het ongebonden
leven De uitvreter ('Behalve de man, die de Sarphatistraat de mooiste plek van
Europa vond, heb ik nooit een wonderlijker kerel gekend dan de uitvreter'); soms
aan het einde, zoals in zijn kunstenaarsportret Dichtertje ('Zij die God
werkelijk lief heeft boven allen, moeten de last daarvan dragen tot het einde').
Titaantjes, de ironisch opgeschreven belevenissen van vijf jonge
hemelbestormers, heeft zowel een verbluffende openings- als slotzin. 'Jongens
waren we - maar aardige jongens', luidt het begin van het verhaal van
Koekebakker, de kantoorklerk die kunstenaar in het diepst van zijn gedachten is.
En als hij heeft geboekstaafd hoe het jeugdig idealisme is verwaterd, de
vriendengroep uit elkaar is gevallen en de titaantjes door de burgermaatschappij
zijn opgeslokt, staat er: 'En zo gaat alles z'n gangetje, en wee hem die vraagt:
"Waarom?"'.

Tussen die twee zinnen ontvouwt zich in een handvol bladzijden het eeuwige
verhaal van wereldverbeteraars die de wereld verachten, maar niet weten hoe ze
'm moeten veranderen; van jongens die God zelf willen worden, maar al gauw net
zo zijn als de rest van de gewone burgers. 'Ik ben nu geen held meer. Je weet
niet hoe je de mensen nog eens nodig kunt hebben', schrijft Koekebakker jaren na
dato, met zijn mengeling van wereldwijsheid en melancholie. Het maakt Titaantjes
tot een voorloper van Brels beroemde chanson 'Les Bourgeois', waarin drie
jongens met grootse plannen de notabelen van hun dorp belachelijk maken, om
dertig jaar later zelf bespot te worden door een nieuwe generatie.

Wijzer dan door Nescio is de storm en drang van het jong zijn niet beschreven.
Over zijn hoofdpersoon Dichtertje merkt hij op dat die het niet verder bracht
'dan dat nu en dan een van zijn gedichten in een tijdschrift werd opgenomen en
dat 't Handelsblad 'm prees, maar dat prijst zoveel'. Dat laatste mag ons niet
tegenhouden om hier te herhalen dat Nescio een van Hollands grootste schrijvers
is.

Reacties: steinz@nrc.nl

Nescio

LOAD-DATE: April 30, 2005

LANGUAGE: DUTCH

                           © 2005 PCM Uitgevers B.V.

                              72 of 120 DOCUMENTS

                                NRC Handelsblad

                                 April 30, 2005

Een (nieuwe) opstand der burgers dreigt

SECTION: Opinie & Debat; Pg. 13

LENGTH: 3186 words


"Europa bevindt zich in een pre-Fortuyn stadium. Onder burgers groeit het
onbehaaglijke gevoel dat ze met de Europese Unie in een voortdenderende machine
zitten die ook nog eens wordt bestuurd door mensen in wie zij zich niet
herkennen. Die bestuurders stellen bovendien dat er geen weg terug is, terwijl
de bevolking is gevraagd of we deze weg wel in moeten slaan. De Europese Unie is
door een soortgelijke politieke correctheid omgeven als tot voor kort de
multiculturele samenleving.

De Unie heeft inmiddels een taboe-karakter gekregen. We worden bang gemaakt voor
het ongewisse buiten de bestaande orde, men zinspeelt op het risico van
uitstoting en verderf en op wraakacties van leden van de groep: men zal onze
diploma's niet meer accepteren, onze bedrijven krijgen elders geen voet meer aan
de grond enz. Ondertussen grijpt Europa met zijn regelgeving steeds dieper in
het maatschappelijk leven in, terwijl datzelfde Europa steeds minder duidelijk
weet te maken wat het gemeenschappelijk goed is dat daarmee wordt gediend. Goed
bestuur vereist binding met de mensen die je bestuurt en de ervaring van een
gemeenschappelijk goed, of het nu om een bedrijf gaat of om een staat.

Hoeveel controlemechanismen er ook worden uitgedacht, Europees bestuur kan
uiteindelijk niet democratisch worden, omdat de saamhorigheid van een demos
(volk) ontbreekt. In plaats daarvan komen er belangengroepen, lobbyorganisaties,
nationale en regionale afvaardigingen, zogenaamde 'objectieve' deskundigen en
hun organisaties. Daarin ligt voortdurend het gevaar op de loer van
vervreemding, maar ook van corruptie en vriendjespolitiek. Dat kan op den duur
niet zonder gevolgen blijven.

Een opstand der burgers kan zich op verschillende momenten manifesteren. Bij een
ingrijpende economische crisis kan er bijvoorbeeld spontaan verzet komen tegen
de financiele afdrachten aan Europa ('We willen vangen' is een kreet die je nu
al steeds vaker hoort) of tegen allerlei goedkope arbeidskrachten uit
Oost-Europese landen. We hebben onlangs gezien hoe de Fransen te hoop liepen
tegen de Dienstenrichtlijn. Het past bij het beeld dat ook uit tal van enquetes
in lidstaten over de Europese Unie naar voren komt. Daaruit blijkt dat de
Europese samenwerking door burgers voornamelijk wordt gezien als een project dat
primair het eigenbelang dient, ter vergroting van de eigen welvaart.
Oost-Europese collega's zeggen me dat openlijk. De solidariteit tussen burgers
in Europa is, als het erop aankomt, heel dun, zeker in een uitgebreide Europese
Unie. Ik prefereer daarom een lossere vorm van samenwerking binnen Europa, juist
om een verwijdering tussen bestuur en cultuurgemeenschappen tegen te gaan.

Waartoe een dergelijke verwijdering kan leiden, bleek in Nederland al aan het
einde van de paarse regeerperiode in 2002. De Europese Unie is een stap op weg
naar verdere integratie, terwijl eigenlijk de voortdenderende machine een halt
toegeroepen moet worden.

Balkenende zei over dit thema: Ik begrijp best dat voor sommigen Europa te
abstract is, maar is het dan terecht om maar negatief tegenover Europa te gaan
staan?

Europese Unie is in deze vorm niet nodig

Oorlog: "Het feit dat we in de tweede helft van de twintigste eeuw geen oorlog
hebben gekend tussen lidstaten van de Europese Economische Gemeenschap, geeft al
aan dat we daar geen Politieke Unie voor nodig hadden. Er zijn heus andere
mogelijkheden van goede samenwerking en nabuurschap. Je hoeft daarvoor niet per
se een aanzienlijk deel van je soevereiniteit over te dragen aan het instituut
Europa. Moeten we anders soms vrezen voor een oorlog met buurlanden van de Unie?
Het recente gebruik van het oorlogsargument wijst op het bovengenoemde
taboe-karakter van de Unie. Minister Donner hield ons met verwijzing naar
Joegoslavie de keuze voor: het is of de Unie of een kans op oorlog. Dit is in
feite populisme, dat de discussie vertroebelt.

Niet langer vormen vrijheid en gemeenschapsgevoel het motief om ons tot de
Europese Unie te bekennen, maar wantrouwen, angst en eigenbelang. Het
onverstandige aan Donners vergelijking is bovendien dat uitgerekend de oorlog in
Joegoslavie een voorbeeld is van een conflict waarin verschillende
cultuurgemeenschappen zich niet langer meer herkennen in de overkoepelende
institutionele eenheid waardoor ze bestuurd worden. Het overgrote deel van de
oorlogen die we de laatste decennia hebben meegemaakt, waren juist
burgeroorlogen. Gemeenschapsgevoel is niet af te dwingen door wetten en
instituties, leerde Aristoteles ons al. Mijn centrale punt is dat de huidige en
voorgestelde institutionele kaders van Europa niet stroken met wat er op dit
moment cultureel bezien mogelijk en wenselijk is. Misschien in de toekomst wel
wie zal het zeggen -, maar nu niet. En precies dat veroorzaakt op termijn
spanningen tussen groepen. Daarom vind ik het huidige Europese project
onverantwoord, zowel qua inhoud als gezien de omvang van de Unie."

Welvaart: "Er zijn veel welvarende Europese staten die voor hun rijkdom de EU
niet nodig hebben, zoals Noorwegen en Zwitserland, of buiten de eurozone staan,
zoals het Verenigd Koninkrijk en Zweden. Een aanzienlijk deel van onze welvaart
is niet te danken aan de Europese Unie, maar eerder aan de zich snel
ontwikkelende wereldmarkt, waarin Amerika nog steeds een sleutelrol vervult.

Het proces van globalisering zoals zich dat de laatste decennia heeft
voltrokken, heeft bovendien het denken in grote regionale machtsblokken
ondermijnd. Dat model is achterhaald. Nationale staten als India en China worden
inmiddels als bedreiging gezien, niet de ASEAN. Ook een succesvolle economie als
die van Singapore had echt geen Aziatische Unie nodig om zich te ontwikkelen.

De investeringsstromen, maar ook research en development, krijgen een mondiaal
karakter. Dan kun je je afvragen of het voor Europa wel voordelig is om zich als
zelfstandig blok te definieren, met alle gedetailleerde en uniformerende
regelgeving daarbinnen. Globalisering vraagt juist om wendbaarheid en snelheid,
om te kunnen inspelen op snel veranderende situaties in een bepaald gebied. Dan
is het geen voordeel voor lidstaten om aan een blok met uniforme regelgeving
vast te zitten. Voor een echt flexibile unie zijn de geografische en
sociaal-culturele situaties in de lidstaten te verschillend. Zo is de huidige
milieurichtlijn een typisch voorbeeld van uniformering die wel voorbij moet gaan
aan de Nederlandse situatie. Als kleine bestuurlijke eenheid die in hoge mate
autonoom is, kun je veel beter inspelen op veranderingen en problemen zoals ook
Auke Leen betoogde in navolging van de conservatieve filosoof Hayek (Opinie &
Debat, 16 april). Dat is een groot voordeel boven een log blok in die
geglobaliseerde markt. Uit studies naar de Nederlandse economie is bovendien
gebleken dat de Europese regelgeving het vestigingsklimaat in Nederland nadelig
heeft beinvloed. Hoe dan ook, economie kan en mag niet los worden gezien van het
karakter van een cultuur dat gebeurt nu veel te veel."

Terrorismebestrijding: "Als er ergens een objectieve noodzaak gevoeld moet
worden tot Europese samenwerking, is het daar. Dat het terrorisme nu zo naar
voren wordt geschoven als argument voor de Unie, hangt weer samen met het
genoemde taboe-argument: zonder Europa breekt de pleuris uit. Terrorisme is
evenwel geen probleem dat tot Europa beperkt blijft en vraagt juist om mondiale
samenwerking. Bovendien werkt Europa zichzelf op dit punt ook tegen. Door het
vrije verkeer van personen, goederen en diensten is ook de vrijheid voor
terroristen en georganiseerde misdaad enorm toegenomen. Niets voor niets zie je
toch hier en daar weer controles terugkeren, en douanepostjes. Die grenzen
hebben dus wel degelijk zin. Smokkel, het verhandelen van porno, drugs, wapens
en zelfs kinderen is veel gemakkelijker geworden. Dat probleem wordt alleen maar
groter bij uitbreiding van de Unie."

Tegenwicht tegen de VS: "Daar zal het niet zo snel van komen. Om als tegenwicht
echt iets voor te stellen, moet Europa zich als saamhorige eenheid manifesteren.
Tot nog toe zag je binnen Europa juist een sterke verdeeldheid als het erom ging
een antwoord op een Amerikaans optreden te formuleren, zoals in Irak. De oorlog
op de Balkan veroorzaakte eerder een verlammende verdeeldheid binnen Europa, die
terug te voeren was op oude historische banden van sommige lidstaten, zoals
Duitsland met Kroatie. Ook is de relatie van Engeland en Nederland met de VS
weer heel anders dan die van Frankrijk. Bovendien heeft Europa duidelijk geen
ambitie om een militaire macht van betekenis te worden. De uitgaven voor
defensie steken schril af bij die van Amerika."

Milieuvervuiling gezamenlijk bestrijden: "Daarvoor alleen heb je geen Unie
nodig. Dat kan ook via verdragen en eventueel een gezamenlijk milieufonds. Je
zou het milieubeleid zelfs vanuit het schadebeginsel kunnen opbouwen: wij
ondervinden schade van wat jullie in de rivier lozen."

Balkenende zei over dit thema: Ik was vorig jaar in Normandie bij de
herdenkingen van de Tweede Wereldoorlog. Als je daar bent, dan besef je pas welk
groot goed het is dat Europa zo lang zonder oorlog heeft gezeten.

Europa holt de solidariteit uit

De laatste eeuw hebben wij in West-Europa de solidariteit tussen burgers via de
nationale staat, later de verzorgingsstaat, georganiseerd. De burger voelde zich
ermee verbonden, en zijn emancipatie als vrije burger ging gepaard met een zeker
sociaal en nationaal bewustzijn. Dat zag je bij het socialisme, maar ook bij een
emancipatiepartij als de ARP. Er groeide een vanzelfsprekendheid dat je mensen
in arme streken van jouw land hielp.

Het was dan ook de staat die de onderlinge solidariteit van burgers via het
belastingstelsel en andere wetgeving organiseerde. Als die natiestaat mede door
een steeds dieper ingrijpen van Europa op de achtergrond raakt wat bijvoorbeeld
ook al is gebeurd door de gedwongen privatisering van nutsbedrijven dan komt
uiteindelijk ook de nationale verzorgingsstaat onder druk te staan. Er komt
echter geen andere, vanzelfsprekende Europese solidariteit voor in de plaats.
Sterker nog, de dynamiek van de vrije, open Europese markt leidt juist tot een
extra belasting van de nationale verzorgingsstaat.

Het is kortzichtig om te stellen dat Europa het sociale stelsel van landen
ongemoeid laat, terwijl datzelfde Europa een interne open markt voorstaat. Die
twee gedachten staan op gespannen voet met elkaar. De dienstenrichtlijn van
Bolkestein ligt geheel in het verlengde van het concept van Europees burgerschap
het grondartikel van de Europese Grondwet.

Laat ik vooropstellen dat ik evenmin een aanhanger ben van de wijze waarop onze
verzorgingsstaat momenteel is ingericht. Het is onverteerbaar dat sectoren als
de ouderenzorg met arbeidstekorten kampen en mensen uit allerlei landen hier
laaggeschoold werk komen verrichten, terwijl wijzelf daarvoor de mensen hebben,
die daar echter geen zin in hebben en dus een uitkering genieten. Het gaat nog
verder: Polen en andere Oost-Europeanen kunnen Turken, Marokkanen en veelal
laaggeschoolde autochtonen van de arbeidsmarkt wegconcurreren. Dat vergroot de
werkloosheid van die laatste groep hier, en zet op termijn de betaalbaarheid van
sociale voorzieningen onder druk zeker in tijden van vergrijzing.

Het is kwalijk wanneer mensen van elders hier werk kunnen komen doen onder de
reele minimumprijs die daar in Nederland voor staat en die nu juist verband
houden met afdrachten aan het sociale stelsel, kosten voor levensonderhoud enz.
We moeten dergelijk werk berschermen, want de vraag naar laaggeschoolde arbeid
is sowieso een probleem van de toekomst. Al deze effecten vergroten de last van
de verzorgingsstaat, en verkleinen de bewegingsruimte voor staten om zelf orde
op zaken te stellen en de solidariteit betaalbaar te houden."

Balkenende zei over dit thema: Ik heb vorig jaar het initiatief genomen tot een
serie conferenties met vooraanstaande politici en wetenschappers over de vraag:
wat kan ons binden in Europa?

De Europese burger bestaat niet

"Het Europese burgerschap zoals dat in het Europees Grondwettelijk Verdrag is
geformuleerd, is veel te mager voor werkelijke saamhorigheid. Het is vooral een
juridisch-economische categorie. Heel veel mensen voelen zich geen Europees
burger, maar in de eerste plaats Nederlander, Duitser of Fransman.

Het interessante van burgerschap tijdens bijvoorbeeld de Franse revolutie was
dat het niet alleen een recht op vrijheid gaf, maar ook de broederschap
uitdrukte binnen de context van de nationale staat. Het burgerschap was een
culturele categorie, waarbij je je verantwoordelijk moest voelen voor het
algemeen belang. Dat is het wezen van democratie. Die betrokkenheid ontbreekt nu
ten enenmale, er is te weinig bezieling voor Europa als gemeenschap. Dat gebrek
wordt pijnlijk zichtbaar nu juist de interesse voor het nationale burgerschap
toeneemt. In de huidige discussies over integratie gaat het er helemaal niet om
of je een goede Europeaan wordt (wat zou dat moeten zijn?) maar of je een goede
Nederlander wordt. Kennelijk voelt iedereen het als groot probleem dat er niet
voldoende nationale solidariteit meer is. Hoe je hier in Nederland samenleeft en
verantwoordelijkheid neemt, welke taal en geschiedenis daarbij hoort. De enige
mensen die werkelijk in de buurt komen van het idee 'Europeaan', zijn wat Samuel
Huntington de 'Davos-mensen' noemt: het slag mensen dat jaarlijks naar dat World
Economic Forum in Davos gaat en soortgelijke bijeenkomsten. Dat type mens is
internationaal, zijn leefwereld is internationaal. Mensen aan universiteiten,
aan de top van het bedrijfsleven, mensen die belangen hebben in Brussel, die
leven in zo'n soort milieu, met eigen mores, met eigen tijdverdrijf, met een
eigen manier van spreken. De gewone burger heeft doorgaans een veel homogenere
leefwereld en heeft weinig voeling met die sfeer."

Balkenende zei over dit thema: Ik vind het fantastisch hoe jongeren tegenwoordig
naar het buitenland gaan voor studies, stages, noem maar op.

Ideologie van Europa verwant met communisme

"Ik wil niet beweren dat we in een communistische wereld leven. Wat ik bedoel is
dat de rationalisering achter de Europese eenheid niet gedragen wordt door de
burger.

Zowel de huidige inrichting van Europa als het communisme zijn vormen van
institutionele eenheid op basis van rationalisatie, met bovendien een sterk
economisch fundament. De strakke regeling van het economisch verkeer, de
verdeling van productiemiddelen en kapitaal, in de toenmalige Sovjet-Unie was
allereerst bedoeld om een ideologisch gemotiveerde eenheid te creeeren. Die
regeling greep diep in in het leven van gemeenschappen en burgers en stond haaks
op hun culturele tradities.

In de Europese ordening neemt de economie ook een centrale plaats in. De
opgelegde ideologie van vrij verkeer van personen, kapitaal en goederen grijpt
even diep in, zoals de felle discussies over de Dienstenrichtlijn laten zien. De
uniformering van Europa, denk ook aan de Europese ombouw van ons eigen systeem
van hoger onderwijs, is voor het grootste deel economisch gemotiveerd.

Deze sturing doet de nationale en culturele eenheid van mensen geweld aan, zoals
ook het communisme deed. De grondregels voor economisch verkeer binnen een
gemeenschap worden niet meer bepaald door een nationale instantie, maar door een
supranationale instelling. En zoals zelfs onze eigen minister-president
donderdag nog betoogde in deze krant, wordt de huidige inrichting van Europa
gepresenteerd als een logisch noodzakelijke ontwikkeling van de geschiedenis die
ons heil zal brengen. Datzelfde beweerde het communisme. Het is een ideologische
benadering van de geschiedenis.

Ondertussen worden met de neoliberale reorganisatie van talloze instituties in
combinatie met Europese uniformering vele waardevolle praktijken ondermijnd.
Praktijken en gebruiken, met een ouderwetse term de zeden en gewoonten van een
land, vormen nu juist het weefsel van een samenleving die voor een zekere
continuiteit en saamhorigheid zorgen.Neem ons hoger onderwijs: de meeste
hoogleraren gaan er vanuit dat de bama (de Bachelor's/Master's structuur) leidt
tot verslechtering van hun academische opleiding. Zo gaat het steeds met Europa:
het breekt op grond van een economische rationalisatie van buiten af
gemeenschappen open die nodig zijn voor het creeren van een eigen cultuur en
voor de ontwikkeling van eigen deugden, zoals Aristoteles al zei. Het is de
vraag of dat op termijn zelfs die economie werkelijk ten goede zal komen."

Balkenende zei over dit thema: Als je je realiseert wat er allemaal aan
succesvolle maatregelen is genomen, dan ga dat toch niet allemaal terugdraaien
zoals de tegenstanders? Dan draai je het rad van de geschiedenis terug.

Minder macht is beter voor Europa

"Ik ben er niet voor dat Nederland uit Europa stapt, omdat we nu eenmaal een
samenwerkingsverband nodig hebben. Maar een aanzienlijke reductie van de
invloedssfeer, de omvang van het budget en het ambtelijk apparaat is
noodzakelijk. Daar zorgt deze Grondwet niet voor. Ik hoop dan ook dat Europa in
de toekomst een ander model van samenwerking kiest dan nu in de Grondwet wordt
beoogd, want die is gemodelleerd naar een quasi-staat, terwijl noch de staten
noch de bevolking dat werkelijk willen.

Een negatieve uitslag van het referendum in bijvoorbeeld Nederland, Frankrijk en
Engeland zou duidelijk maken dat de koers die de afgelopen 15 jaar is
ingeslagen, niet door de bevolking wordt gedeeld. Het gaat natuurlijk niet
alleen om die Grondwet, maar om de vorm die Europa als instituut begint aan te
nemen. Ik ben tegen het juridisch concept van de Europese burger zolang daar
geen werkelijk gevoelde solidariteit aan ten grondslag ligt. Bij een losser
verband zullen er minder spanningen optreden en is uitbreiding ook niet zo'n
probleem.

Een andere organisatie zal met name voor de Europese Commissie aanzienlijk
minder taken betekenen, want die is nu bijna overal mee bezig. Een Europese Raad
van regeringsleiders en ministers is prima. Over heel de breedte zal de reflex
moeten worden teruggedrongen om alles in uniforme wet- en regelgeving vast te
leggen. De ministers zullen veel consequenter moeten kijken of
gemeenschappelijke actie ook anders, minder institutioneel en juridisch
georganiseerd kan worden. Ik wil wel een Europees Parlement met echte
bevoegheden, maar ook dat moet zich beperken tot minder terreinen. Er zouden hoe
dan ook nationale parlementariers in moeten zitten met een 'dubbelmandaat', die
zich alleen bezighouden met onderwerpen die werkelijk op Europees niveau spelen.
En omdat recht altijd samenhangt met cultuur en daarmee politiek van aard is,
zou ook het Europees Hof van Justitie precies voorzover dat onvoldoende
cultureel geworteld is, wat mij betreft kunnen worden afgeschaft. De
soevereiniteit moet primair bij de staten blijven liggen."

Balkenende zei over dit thema: Je moet wel een bestuurlijk apparaat hebben dat
is toegesneden op al die taken (asiel, defensie, terrorisme). De Europese
Grondwet biedt dat apparaat.

LOAD-DATE: April 30, 2005

LANGUAGE: DUTCH

                           © 2005 PCM Uitgevers B.V.

                              73 of 120 DOCUMENTS

                                NRC Handelsblad

                                 April 29, 2005

Grondwet verbetert samenwerking

BYLINE: JAAP W. DE ZWAAN

SECTION: Opinie; Pg. 7

LENGTH: 1094 words


De Grondwet maakt Europa democratischer en efficienter. Hij verdient daarom een
voorstem, meent Jaap W. de Zwaan

De Europese Grondwet is er gekomen om, aan het begin van de 21ste eeuw,
duidelijk te maken wat de Unie is, wat de Unie doet en hoe de Unie dat doet. Ook
wordt aangegeven hoe de bevoegdheden van de Unie zijn afgebakend ten opzichte
van die van de lidstaten. Het moment van totstandkoming van de Grondwet - de
ondertekening was op 19 oktober 2004 - is mede ingegeven door de historische
uitbreiding die de Unie in mei 2004 heeft ondergaan. Daarmee werd een einde
gemaakt aan de deling tussen Oost- en West-Europa die vanaf de Tweede
Wereldoorlog heeft bestaan.

De Europese Grondwet bouwt voort op eerdere teksten waarop de Uniesamenwerking
is gebaseerd, en die steeds door alle lidstaten zijn aanvaard. De Europese
Grondwet komt niet in de plaats van de nationale Grondwet. Onze eigen Grondwet
blijft dus gewoon voortbestaan.

De Grondwet is eigenlijk geen echte Grondwet. Het is een 'constitutioneel'
verdrag dat, alvorens in werking te kunnen treden, door alle lidstaten moet
worden goedgekeurd. In Nederland kunnen de stemgerechtigden zich op 1 juni
uitspreken in het kader van een raadplegend referendum. Hoe een oordeel te
vellen? Punten ter overweging:

De Grondwet omschrijft waarmee de Unie zich kan bezighouden. De nu bestaande
verdeling van bevoegdheden blijft in de toekomst in essentie ongewijzigd. Er
zijn wel een paar nieuwe ontwikkelingen. De Unie krijgt meer ruimte om de
samenwerking op het gebied van justitie (vreemdelingenbeleid en strafrechtelijke
samenwerking) vorm te geven. Ook op het gebied van buitenlands beleid en
defensie komen er meer mogelijkheden om gemeenschappelijk beleid te voeren. Dat
zijn verbeteringen.

Vreemdelingenbeleid en de bestrijding van de internationale criminaliteit (denk
aan 11 september en 11 maart) zijn nu eenmaal geen zaken die de lidstaten nog
alleen kunnen aanpakken. Dat de Unie meer armslag krijgt op het gebied van
buitenlands beleid en defensie bevordert dat de Unie naar buiten toe meer als
eenheid kan optreden.

De Grondwet vereenvoudigt de structuur van de Europese samenwerking. In plaats
van twee organisaties - Europese Gemeenschap en Europese Unie - blijft er een
over: de Europese Unie, met rechtspersoonlijkheid. In samenhang daarmee vervangt
de Grondwet de diverse nu bestaande verdragsteksten. Ook in die zin levert de
Grondwet een vereenvoudiging op. Ook de spelregels (besluitvormingsprocedures en
wetgevingsinstrumenten) worden uniform. Dat is een verbetering ten opzichte van
de bestaande situatie waarbij per samenwerkingsvorm - economie, buitenlands
beleid en justitie - andere regels gelden. De Uniestructuur wordt zo
transparanter.

De Grondwet maakt de Uniesamenwerking democratischer en efficienter.
Democratischer omdat het Europees Parlement daadwerkelijk als mede-wetgever kan
optreden. Op het niveau van de lidstaten voorziet de Grondwet in een
betrokkenheid van nationale parlementen bij de gedachtevorming over nieuwe
Europese voorstellen. Efficienter omdat meer met (gekwalificeerde) meerderheid
kan worden besloten. Bij de weging van de stemmen wordt meer dan voorheen
rekening gehouden met de bevolkingsaantallen van de afzonderlijke lidstaten. Dat
meer besluiten met meerderheid tot stand kunnen komen, vermindert het risico dat
lidstaten onverhoeds worden overstemd. In de praktijk wordt namelijk nauwelijks
gestemd. Steeds wordt geprobeerd formuleringen te vinden waarmee alle lidstaten
kunnen instemmen. Dat echter uiteindelijk - na onderhandelingen, en als een
soort van laatste redmiddel - gestemd kan worden, is een waarborg dat de
samenwerking kan doorgaan. In een Unie met 25 lidstaten zou de samenwerking
bovendien snel vastlopen als unanimiteit steeds de regel zou zijn.

Een belangrijk deel van de Grondwet is gewijd aan de bescherming van
mensenrechten. Het is goed dat de Unie en haar instellingen formeel verklaren de
gangbare grondrechten en mensenrechten te zullen respecteren. De Unie zal ook
toetreden tot het Europees Verdrag voor de bescherming van de rechten van de
mens (van de Raad van Europa in Straatsburg).

De Grondwet is een lange tekst die niet makkelijk leesbaar is voor de gewone
burger. Dat is vervelend, maar ook weer niet zo vreemd. Weet de gemiddelde
burger wat er allemaal in de eigen Grondwet staat, en uit hoeveel artikelen die
bestaat? Per land zijn er bovendien grote verschillen. Wel is het zo dat de
Europese Grondwet beter gestructureerd is dan de oude verdragsteksten. Daardoor
is de nieuwe tekst ook beter toegankelijk.

Nederland is een van de oprichterstaten van de Unie. Het aantal lidstaten heeft
zich uitgebreid van aanvankelijk 6 naar nu 25. En nog is de definitieve omvang
van het aantal lidstaten niet bekend. Denk aan de ondertekening, op 25 april,
van het toetredingsverdrag met Bulgarije en Roemenie. Denk ook aan de
onderhandelingen die met Kroatie en Turkije moeten beginnen. Zouden nog andere
Europese staten willen toetreden, dan wordt de inwilliging van hun verzoek in
eerste instantie afhankelijk gemaakt van het voldoen aan de traditionele
Europese beginselen en waarden (parlementaire democratie, markteconomie,
rechtsstaat en behoorlijk bestuur).

De Unie dient zo nu al een halve eeuw de vrede en stabiliteit op ons continent.
Het brengt de burgers van de lidstaten ook welvaart. De Europese samenwerking is
een ongekende succesformule.

Tot dusver is Nederland wel gevaren bij de Europese samenwerking. Hier zijn met
name de voordelen van de interne markt - het vrij verkeer van goederen,
personen, diensten en kapitaal - van belang. De internationale orientatie van
ons land, in samenhang met onze geografische ligging, met een wereldhaven en een
groot achterland, zijn daarbij belangrijke factoren.

De nadelen van verdere uitbreidingen van de Unie moeten niet worden overdreven.
De ervaringen tot dusver wijzen uit dat de vrees bijvoorbeeld voor migratie van
nieuwe lidstaten naar de oude niet wordt bewaarheid. Eerder is het zo dat oude
lidstaten als gevolg van de uitbreiding in staat zijn bij te dragen aan de
ontwikkeling van de nieuwe lidstaten.

Conclusie: wanneer de Nederlandse stemgerechtigde zijn/haar stem kan uitbrengen
tijdens het raadplegend referendum op 1 juni, verdient de Europese Grondwet een
voorstem.

Prof.mr. Jaap W. de Zwaan, Hoogleraar Recht van de Europese Unie aan de Erasmus
Universiteit Rotterdam. Hij is lid van de Commissie Europese integratie van de
Adviesraad Internationale Vraagstukken.

Tekening Frits Mueller

LOAD-DATE: April 29, 2005

LANGUAGE: DUTCH

                           © 2005 PCM Uitgevers B.V.

                              74 of 120 DOCUMENTS

                                NRC Handelsblad

                                 April 29, 2005

De zorgzame dictatuur ; Hoe het nazi-regime de Duitse bevolking afkocht

BYLINE: IDO DE HAAN

SECTION: Boeken; Pg. 27

LENGTH: 2508 words


De brede steun in Duitsland voor het regime van Hitler, is nog steeds niet
afdoende verklaard, meent historicus Gotz Aly. In een provocerende nieuwe studie
legt hij de nadruk op het economische profijt dat 'gewone' burgers hadden bij
het nazi-beleid.

'Hoe kon het gebeuren? Hoe konden de Duitsers in hun samenleving een massamoord
zonder weerga toelaten en begaan - in het bijzonder de moord op de Europese
joden?' Op die vraag is volgens de Duitse historicus Gotz Aly (1947) nog steeds
geen bevredigend antwoord gegeven. Het antisemitisme is volgens Aly maar een
deel van de verklaring. De Duitsers onderscheidden zich daarin niet van andere
Europese staten: Er was geen 'Duitse Sonderweg', een specifiek Duitse
historische ontwikkeling die zou afwijken van het algemene Europese patroon, en
ook geen specifiek 'eliminationistisch' antisemitisme (op massamoord aansturend,
radicaal racisme), zoals Daniel Goldhagen heeft beweerd in zijn geruchtmakende
studie Hitler's Willing Executioners. De redenen voor de Duitse aanvaarding van,
en medewerking aan het moorddadige regime van de nazi's moeten volgens Aly
gezocht worden in het materiele belang dat de Duitsers hadden bij Hitlers
'Volksstaat'.

Met Hitlers Volksstaat heeft Aly opnieuw zijn reputatie als spraakmakend
historicus waargemaakt. In 1991 zette hij de Duitse historische wereld op zijn
kop, toen hij in Vordenker der Vernichtung de intellectuele betrokkenheid van
een belangrijk deel van de oudere generatie van Duitse geesteswetenschappers bij
het nationaal-socialisme aan de kaak stelde. Vier jaar later presenteerde hij in
Endlosung een interpretatie waarin de genocide op de Europese joden begrepen
moest worden als de uitkomst van koloniale bevolkingspolitiek, gericht op het
creeren van Lebensraum en 'etnische ontvlechting' van de volkeren van
Oost-Europa. Ook zijn laatste boek veroorzaakte in Duitsland al veel ophef en
verontwaardiging. In de balans tussen professionaliteit en provocatie is hij nu
iets teveel naar het laatste doorgeslagen.

Zo betichtte de doyen van de Duitse geschiedschrijving, Hans-Ulrich Wehler, Aly
in Der Spiegel van 4 april van 'bekrompen materialisme'. De scherpe toon van
Wehlers kritiek is deels te verklaren uit zijn ergernis over Aly's eerdere
aanval op de 'Vordenker der Vernichtung', die ook Wehlers leermeesters waren.
Aly ontpopte zich daarmee als late vertegenwoordiger van de generatie van 1968,
die zijn intellectuele (groot-)ouders ervan beschuldigde geen verantwoording
voor het nazistische verleden te nemen. Maar Wehlers kritiek snijdt niettemin
hout, want het valt niet te ontkennen dat Aly teruggrijpt op de materialistische
verklaringen van het fascisme, die in de jaren zestig toonaangevend waren.
Destijds verklaarde de voorman van de Frankfurter Schule Max Horkheimer: 'Wie
niet over het kapitalisme wil spreken, dient over het fascisme te zwijgen.' Ook
Aly legt het verband met het kapitalisme, maar, anders dan in eerdere
fascisme-theorieen, wijst hij niet langer op de steun van het grootkapitaal. Hij
is dan ook kritisch over de recente onderzoeken naar financiele aspecten van de
jodenvervolging, omdat daar een te eenzijdige nadruk op de rol van het
bedrijfsleven en van individuele profiteurs ligt.

De kern van zijn benadering is de slotzin van Hitlers Volksstaat, met een
variant op Horkheimer: 'Wie niet over de voordelen voor miljoenen eenvoudige
Duitsers wil spreken, dient over het nationaal-socialisme en de Holocaust te
zwijgen.' Hitler gaf leiding aan een 'zorgzame dictatuur', die zich gevoelig
toonde voor de stemming onder het volk en gericht op was op het behoud van
koopkracht voor 'Otto Normalverbraucher'. Zoals Aly met zijn woordkeuze in de
ondertitel van zijn boek ('Raub, Rassenkrieg und nationaler Sozialismus') al
aangeeft, was het socialisme in het nazisme volgens hem sterker dan het
nationalisme. Hitler en consorten waren zich scherp bewust van
klassentegenstellingen en streefden ernaar via 'Steuerbolschewismus'
('belastingbolsjewisme'), zoals Lutz Graf Schwerin von Krosigk, minister van
Financien van 1932 tot mei 1945, het noemde, de Duitse volksklassen zo veel
mogelijk te behoeden voor de kosten van de oorlog. Dat streven was ingegeven
door het 'trauma van 1918', de Eerste Wereldoorlog die Duitsland verloren zou
hebben door de verwaarlozing en demoralisatie van het thuisfront. 'Dat nooit
weer' zou de leidraad zijn voor de stabilisering van Hitlers macht en de
verklaring voor de brede steun aan zijn moorddadige bewind.

Hoe overtuigend die stelling is hangt erg af van de reikwijdte die eraan wordt
toegekend. In de meest beperkte zin gaat het om de gedachte dat de nazi's de
kosten van de oorlog en de bezetting afwentelden op de bezette gebieden en zo de
eigen bevolking ontzagen. Zonder enige twijfel werd er op grote schaal geroofd
en geplunderd. Dit werd in een legaal jasje gestoken, door in ruil voor
geconfisqueerde goederen Reichskreditkasse-scheine uit te reiken,
pseudo-Reichsmarken, die slechts waren te gebruiken in bezette gebieden en daar
tegen een vaste en onvoordelige koers inwisselbaar waren voor de lokale munt.

Een andere bron van inkomsten vormde dwangarbeid, die door de Duitse bedrijven
wel werd betaald, maar waarvan de sociale lasten en een groot deel van het
nettoloon direct naar de Duitse schatkist vloeiden. In totaal zou op die manier
zo'n 166 miljard Reichsmark zijn binnengehaald. Dat bedrag zou volgens Aly
minstens 66 procent van de totale Duitse kosten van de oorlog zijn. De overige
33 procent zou grotendeels door de meest verdienenden en door het Duitse
bedrijfsleven zijn betaald. Daardoor bleef de belastingdruk voor 'gewone
Duitsers' laag en kon de heffing van een speciale oorlogsbelasting worden
vermeden.

Aly's cijfers zijn omstreden. Als hij de kosten van de Duitse bezetting voor de
bezette gebieden optelt, rekent hij alles mee wat er maar te bedenken valt, en
komt dan uit op enorme bedragen. De economische effecten van Duitse
investeringen in de bezette gebieden rekent hij echter niet mee. Zoals blijkt
uit het recente onderzoek van de Rotterdamse hoogleraar Hein Klemann naar de
Nederlandse economie tussen 1938 en 1948, blijken die investeringen in ieder
geval tot 1942 te hebben bijgedragen aan economische groei. Als Aly de lasten
van de oorlog voor de Duitse bevolking berekent, kijkt hij vooral naar de
inkomstenbelasting. De negatieve gevolgen voor bijvoorbeeld de particuliere
spaartegoeden neemt hij niet op in zijn sommetjes. Ook is het nog maar de vraag
of het Duitse belastingpeil in vergelijking met andere landen nu echt zo laag
was. Maar hoe zinnig zijn deze tegenargumenten? Mensen vergelijken hun situatie
niet met andere landen, maar eerder met hun eigen situatie in het recente
verleden. De belastingdruk kan in internationale vergelijking hoog zijn, maar
niet veel hoger, of zelfs lager dan voor de machtsgreep van de nazi's. Ook is
het mogelijk dat de kosten van de oorlog niet ten laste kwamen van de modale
Duitse belastingbetaler en afgewenteld werden op de bezette gebieden, maar dat
sluit niet uit dat die gebieden in economische zin per saldo meer wonnen dan
verloren tijdens de eerste jaren van de bezetting. Zeker voor de periode
1943-1945 is het wel duidelijk dat de last van de Duitse plunderingen steeds
zwaarder begon te wegen.

Aly laat het niet bij deze stelling, maar wil in zijn studie ook de verder
gaande bewering onderbouwen, dat de steun van de Duitse bevolking is gekocht met
de opbrengsten van plundering en roof. Deze passages behoren tot de sterkste
delen van het boek en maken duidelijk dat veel Duitsers direct materieel
voordeel bij de oorlog hadden. Duitse soldaten stuurden op grote schaal goederen
terug naar huis - wagon- en bootladingen vol. De bedragen waar ze over konden
beschikken waren aanzienlijk en ze mochten zoveel paketten meeslepen als ze
konden dragen, voorzover dat hen niet belemmerde om een meerdere op gepaste
wijze te groeten. Toen de staatssecretaris van Financien Fritz Reinhardt bezwaar
maakte dat over al die goederen wel invoerbelasting betaald moest worden,
verklaarde Hermann Goring 'dat hij liever had dat er een ongelooflijke massa
binnengesmokkeld wordt, dan dat er door de douane niets doorkomt'.

Ook de 'unburokratische Soforthilfe' was gebaseerd op roof. Duitsers die
getroffen waren door geallieerde bombardementen konden terstond en zonder
bureaucratische rompslomp materiele hulp verwachten, onder andere in de vorm van
wat heette 'Hollandmobeln', die de firma Puls de Nederlandse joden afhandig had
gemaakt. Tezamen met de speciale, gunstige regelingen voor de familie van
frontsoldaten en de in het algemeen gematigde belastingdruk zou volgens Aly zo
95 procent van Duitsers rechtstreeks baat hebben gehad bij het regime. Dat kwam
met name tot uitdrukking in de lonen, die volgens Aly tussen 1939 en 1941 zelfs
stegen met 21 procent. Daarbij vermeldt hij wel dat die stijging mede het gevolg
is van langere werktijden, maar hij gaat voorbij aan de verzwaring van de
arbeidsomstandigheden die met repressie van de vakbeweging tot stand was
gekomen.

Dat neemt niet weg dat de materiele voorspoed een belangrijke verklaring is voor
de steun van de bevolking. Aly's bevindingen op dit punt sluiten aan bij eerder
onderzoek van Robert Gellately in Backing Hitler. Consent and Coercion in Nazi
Germany en van Eric Johnson in The Nazi Terror. The Gestapo, Jews, and Ordinary
Germans. Daaruit bleek al dat het merendeel van de Duitsers zich niet bijzonder
bedreigd voelde door het regime. De financiele voorspoed van de Duitse bevolking
is evenwel maar zeer ten dele gerelateerd aan de jodenvervolging. Niet meer dan
vijf procent van totale inkomsten was van joden afkomstig. Een veel groter deel
kwam voort uit directe heffingen op bezette gebieden, uit het voor een schijntje
leegkopen van bezette gebieden in wat wel genoemd werd de 'Kahlfrasszone'
('kaalvreet-zone'), en door regelrechte uithongering van krijgsgevangenen, om te
beginnen soldaten van het Rode Leger.

Aly's stelling wordt nog problematischer wanneer hij beweert dat het verloop en
het ritme van de jodenvervolging werden gedicteerd door materiele belangen. De
voorbeelden daarvan zijn op het eerste gezicht treffend. Zo wijst hij erop dat
de joodse bevolking eerst uit de gebombardeerde steden werd gedeporteerd, opdat
hun huizen en huisraad voor niet-joodse bombardementsslachtoffers beschikbaar
kwamen. Ook de samenhang tussen de acute financiele crisis van de Duitse staat
en de strafbetaling van een miljard rijksmark die de joodse gemeenschap na
Kristallnacht werd opgelegd, is opvallend. Al in zijn boek Endlosung heeft Aly
gewezen op de onwil om kosten te maken voor het in leven houden van joden in het
Generalgouvernement, een deel van het voormalige Polen, waardoor de vernietiging
op gang kwam. Maar meer dan een opvallende samenhang is hier niet te bespeuren.
Overtuigende causale verbanden zijn het niet, alleen al omdat de omvang van het
van joden gestolen bezit te beperkt was om de Duitse staatsfinancien
fundamenteel te beinvloeden.

De meest radicale variant van de stelling die Aly verdedigt, is dat de
jodenvervolging als geheel verklaard moet worden uit financiele motieven. Hij
wijst op drie dominante motieven voor de jodenvervolging: rassendenken, de drang
naar meer Lebensraum waarin voor joden geen plaats was, en de angst voor een
joodse vijfde kolonne. Volgens Aly zou daaraan een vierde motief toegevoegd
moeten worden, namelijk het financiele. De bewijsvoering is hier zeer wankel. Zo
bespreekt Aly de joden van Saloniki, en beweert hij dat zij werden vervolgd om
daarmee de Griekse inflatie te beteugelen. Maar hij verzuimt uit te leggen
waarom een impuls van gestolen goederen in de Griekse economie het Duitse volk
niet alleen ten goede zou komen, maar zelfs zou doen afzien van protest tegen
een moorddadig regime. Aly haalt ook het Nederlandse voorbeeld aan en betoogt
dat in oktober 1942, 'pas nadat de overdracht van vermogens afgerond was, de
Duitsers de joden vogelvrij verklaarden'. Dat de deportaties al in juni 1942
begonnen en dat het vogelvrij verklaren van Nederlandse joden onderdeel was van
een gecoordineerde actie waarin ook de joden in Belgie en Frankrijk betrokken
waren, ontgaat Aly. Hij zondigt ook tegen de chronologie met zijn laatste
argument dat alle beslissingen over deportatie samenhangen met een financiele
crisis in 1942-1943. Hij vergeet dan dat volgens de meeste historici van de
Holocaust een beslissing, of althans eensgezindheid over de massamoord al was
bereikt in het late najaar van 1941.

Veel critici hebben Aly's boek opgevat als verdediging van deze laatste stelling
en hem niet alleen aangevallen vanwege zijn onbetrouwbare rekenarij en zijn
botte materialisme. Ook klonk de beschuldiging dat hij met deze herleiding van
de Holocaust tot een plat materieel belang bij zou dragen aan de
rationalisering, relativering, en 'ontduitsing' van het fenomeen. Daarmee zou
hij de suggestie wekken dat iedereen voor een paar grijpstuivers genocide zou
gedogen. Die reactie is nog steeds kenmerkend voor de schrille toon van het
debat over oorlog en vervolging. Dat is jammer, omdat in een wat gematigder
variant Aly's stelling wel degelijk urgent is.

Zo vat hij zijn betoog samen in de gedachte dat 'de zorg om het volkswelzijn van
de Duitsers het beslissende motief was voor de politiek van de terreur,
uitbuiting en vernietiging'. Daarmee wijst hij op een verband tussen de
verzorgingsstaat en de 'vernietigingsstaat', die al veel langer besproken wordt
door historici en theoretici van de verzorgingsstaat.

Direct na de oorlog ging het om de verhouding tussen warfare en welfare. Uit
recente studies blijkt telkens weer dat de wortels van de verzorgingsstaat
liggen in experimenten met staatsinterventie tijdens de Eerste, maar nog veel
sterker tijdens de Tweede Wereldoorlog. Aly poogde bij deze discussie aan te
sluiten, toen hij in september 2004 in de Sueddeutsche Zeitung de stelling
opperde dat 'de regering Schroder/Fischer voor de historische taak staat om
afscheid te nemen van de volksgemeenschap'. Hij suggereerde dat Duitsland pas
met de veel besproken hervorming van de verzorgingsstaat, afscheid nam van
Hitlers Volksstaat. Dat was misschien niet zo kies. Maar dat doet niets af aan
het feit dat er wel degelijk een dilemma is voor de huidige verzorgingsstaten,
die binnenlandse sociale rechtvaardigheid alleen maar kunnen financieren bij de
gratie van internationale onrechtvaardigheid. Gelukkig zijn er sinds de Tweede
Wereldoorlog nieuwe en geweldloze vormen van internationale concurrentie en
conflicthantering ontstaan. Maar dat neemt niet weg dat de historische relatie
tussen de op nationale leest geschoeide verzorgingsstaat en de
vernietigingsstaat nauwer kan zijn dan ons lief is.

Gotz Aly: Hitlers Volksstaat. Raub, Rassenkrieg und nationaler Sozialismus. S.
Fischer Verlag, 445 blz. E22,90

Bijeenkomst van de NSDAP in een Duitse stad in de jaren twintig Foto's uit 'De
Berghof', Verba b.v., 1994

Hitler met jeugdige bewonderaars

LOAD-DATE: April 29, 2005

LANGUAGE: DUTCH

                           © 2005 PCM Uitgevers B.V.

                              75 of 120 DOCUMENTS

                                NRC Handelsblad

                                 April 29, 2005

Stilte is verdacht ; Theaterdrieluik over de bevrijding

BYLINE: KESTER FRERIKS

SECTION: CS; Pg. 21

LENGTH: 2140 words


Een internationaal bezette toneeltrilogie, met Canadezen, Hollanders en
Duitsers, verbeeldt het einde van de oorlog, gezien door de bevrijders, de
bezetters en de bevolking.

alverwege vorig jaar bezochten twee Nederlandse theatermakers Calgary in Canada.
Ze gingen naar het Museum of the Regiments, een huis voor oud-strijders, om te
praten met veteranen die in de Tweede Wereldoorlog betrokken waren bij de
bevrijding van Nederland. Ze meldden zich bij de portier met het verzoek iemand
te mogen spreken, waarop de man via de intercom door het gebouw schalde: "Hey
you guys, who liberated Holland?" De ex-soldaten, mannen die nu tachtig,
negentig zijn, kwamen meteen te voorschijn en gaven gretig antwoord op alle
vragen.

Feico Sobel en Maarten Verhoef hebben voor het gezelschap Huis van Bourgondie
uit Maastricht de internationale toneelvoorstelling Bevrijders, Bezetters en
Bevolking gemaakt. De voorstelling toont de bevrijding van Zuid-Nederland uit
drie invalshoeken: die van de Canadese bevrijders, die van de Duitse bezetter en
van de Nederlandse bevolking. Alles gaat in drieen. Dus drie regisseurs, drie
landen, drie theatertradities en drie visies op de bevrijding.

De Berlijnse regisseur Hans Werner Kroesinger maakte het documentaire toneelstuk
Plan Gelb, met rijkscommissaris Seyss-Inquart die oefent op de redevoeringen
voor het Nederlandse volk. Sobel regisseerde 2 Minuten, waarin harde noten
worden gekraakt over de zin van de paar tellen stilte op 4 mei in Nederland. In
Friction van het Canadese gezelschap One Yellow Rabbit vertolken acteurs de
authentieke herinneringen van soldaten aan de bevrijdingsmaanden. De losse
onderdelen zijn tot een geheel gemonteerd: een drieluik over strijd en geweld,
maar ook over het alledaagse leven tijdens de Tweede Wereldoorlog.

Historische feiten en materiaal genoeg voor deze internationale
theaterproductie, zoveel dat de vraag zich opdringt of de productie van het Huis
van Bourgondie wel iets kan toevoegen aan het hooggebergte van boeken,
beschouwingen en kunstuitingen over de Tweede Wereldoorlog. Zeker, vindt Maarten
Verhoef: "Ik groeide in de jaren zestig op. De oorlogsverhalen van mijn ouders
waren een onderdeel van mijn opvoeding. Voor mijn dochter van rond de achttien
ligt dat weer heel anders. Zij zag de film over Hitler, Der Untergang, en zij
vond dat vooral spannend."

Pech

Het Zuid-Limburgse gezelschap heeft, als bijkomstigheid, nog een ander doel met
Bevrijders, Bezetters en Bevolking. De Zuid-Nederlanders zouden, aldus Maarten
Verhoef, graag de officiele datering van de wereldoorlog willen herzien: "Ons
gezelschap komt uit Maastricht. Voor de Limburgers vond de officiele bevrijding
in september 1944 plaats, alleen Noord-Nederland had pech. Die bevrijding was
later, een hongerwinter later zelfs. In september van dat jaar leefde Anne Frank
bijvoorbeeld nog."

De makers van Bevrijders, Bezetters en Bevolking zijn allen van ver na de
oorlog. Wat zij weten, komt uit verhalen, boeken en interviews. De vraag is: hoe
betrouwbaar zijn herinneringen? Auteur Douwe Draaisma heeft met zijn boek Waarom
het leven sneller gaat als je ouder wordt de Nederlandse makers ervan overtuigd
dat herinneringen steeds meer vertekenen naarmate de tijd verstrijkt. Die
onbetrouwbaarheid van het geheugen heeft ook een dramatische functie. Voor de
veteranen die Verhoef en Sobel in Canada hebben ondervraagd, doet het pijn dat
hun herinnering van toen een kwartslag is gekanteld. Dat maakt hun geestelijke
isolement groter.

Het is zelfs zo dat de mannen en vrouwen die destijds jongens en meisjes waren
zichzelf als steeds jonger beschouwen. Verhoef: "Tien jaar geleden dachten ze
dat ze dertien waren in oorlogstijd. Nu zijn ze negen in de oorlog."In 2 Minuten
zegt een van de personages, een naamloze actrice, de volgende tekst: "Je moet je
goed realiseren/ dit is geen geschiedenis/ dit is mythologie/ dit zijn geen
feiten/ dit is wat een groepje steeds ouder wordende mensen zich nog herinnert/
steeds ouder wordende mensen die steeds jonger waren in de oorlog/ over een
tijdje/ zijn alleen zij die in die jaren baby waren nog over."

In 2 Minuten spelen de acteurs zowel interviewer als de geinterviewde. Ze
portretteren een oude man of vrouw die uit het raam staart en is blijven kleven
aan zijn of haar herinneringen, zonder die te kunnen delen. En als ze al met
elkaar over de oorlog praten, dan onstaat er zomaar ineens ruzie. Iedereen heeft
andere beelden bij gebeurtenissen, waarvan je toch zou zeggen dat ze voor
iedereen gelijk zouden zijn. Maar zo is het niet. Niemand beleeft bijvoorbeeld
een luchtaanval hetzelfde, zeker niet als er later over wordt gesproken. Daarom
zegt de een: "Dat klopt niet wat je nu zegt./ Je herinnert je de dingen totaal
anders dan ze waren."

Acteur Luc van Loo, hij speelt in 2 Minuten, herkent veel in de tekst van Don
Duyns: "Ik voel me ook altijd ongemakkelijk tijdens die minuten. Is het niet laf
om het hele jaar door nooit aan de slachtoffers te denken, en dan opeens
gehoorzaam te zijn aan dat van hogerhand opgelegd rouwbetoon? Het lijkt of
iedereen plots erg last krijgt van een oorlogsverleden. Dat maakt die stilte
verdacht en daarover gaat 2 Minuten."

Met de titel van de Duitse versie is iets vreemds aan de hand. Regisseur
Kroesinger noemt het Plan Gelb, en dat staat volgens hem voor het Duitse
'Westoffensive' in mei 1940 - dus voor onder meer de aanval op Nederland. Maar
dat offensief heette officieel Fall Gelb. Kroesinger blijft bij zijn mening dat
Plan Gelb de codenaam was voor de Duitse aanval. Hoe dan ook, de bezetting van
Nederland speelt volgens Kroesinger nauwelijks een rol in Duitsland, waar de
aandacht vooral is gericht op het oostfront.

Kroesinger, die is opgegroeid in de jaren zestig, kent de oorlog alleen uit de
verhalen van zijn ouders. "Mijn ouders", legt hij uit, "ondervonden als gewone
burgers veel leed van de oorlog. De historische vraag zal altijd blijven: 'Hoe
kon het zover komen dat de Duitse bevolking Het Derde Rijk ondersteunde en
Hitler zo weinig tegenstand bood?' Ik kan en wil daar geen antwoord op geven. De
visie die Plan Gelb uitdrukt geeft het gewone van Seyss-Inquart en de bezetting
aan. Nazi-Duitsland wilde Nederland soepel en geluidloos laten opgaan in
Groot-Duitsland."

Kroesinger - verbonden aan het theater Hebbel am Ufer - is geen regisseur van de
herkenbare, psychologische inleving. Hij maakt documentair theater. Dat blijkt
in Plan Gelb bijvoorbeeld uit het eerste Duitse stripverhaal over het
bombardement op Rotterdam, dat door een Duitse tekenaar werd gemaakt. Een groot
scherm toont tekeningen van als fakkels brandende huizen, een brug die door de
Duitse troepen genomen wordt, vliegtuigen die bommen laten vallen.

Intussen houdt Seyss-Inquart op het toneel zijn zogenaamd geruststellende betoog
dat na al het geweld des te grimmiger en gruwelijker is: "De grootmoedigheid van
de Fuehrer en de kracht van het Duitse leger hebben het mogelijk gemaakt, dat
reeds enige dagen na de door de vorige regering bezworen catastrofe de orde van
het openbare leven zal kunnen worden hersteld." Inquart vraagt alle medewerking
van het Nederlandse volk, dat hij verzoekt om 'eerbied voor de bezettende
macht'.

Heroische daad

De drie landen hebben verschillende toneeltradities, waardoor de uitvoering ook
een kennismaking is met het grondige Duitse acteren, het licht-ironische spel
van de Nederlanders en het ingeleefde method acting van Canadese zijde. Het Huis
van Bourgondie presenteerde in januari het drieluik-in-wording in het Canadese
Calgary. Acteur Luc van Loo herinnert zich de gedeelde tijd in de kleedkamer:
"De Canadezen deden speloefeningen, de Duitsers repeteerden de tekst en de
Hollanders rookten rustig een sigaret."

In de zaal zaten op de eerste rij oud-strijders gedecoreerd met medailles. "Ze
keken naar in hun ogen veel te jonge spelers die niet altijd even eerbiedig met
hun grootse daad van bevrijding omspringen", zegt Van Loo. Hij sprak na afloop
met de veteranen. "Ze vertelden dat ze eens het Oorlogsmuseum in Overloon hadden
bezocht. Daar liepen wat kinderen chagrijnig en onverschillig rond. Dat vonden
ze verschrikkelijk respectloos. Hiervoor hadden ze niet gevochten, hierom waren
hun kameraden niet gesneuveld. Toch altijd ruim vijfduizend."

De losse speelstijl van 2 Minuten was voor het Canadese publiek vreemd. Het
Nederlandse stuk is anti-theatraal. De drie spelers zijn alledaags gekleed en
zeggen, gezeten op gekleurde formica keukenstoelen, hun tekst - meer niet. Heel
anders dan in Friction, dat de Canadese heroiek toont. Vier acteurs van het
stadsgezelschap in Calgary dragen kaki of legergroene kledij. Op een kaal en
leeg podium vertellen ze, gevangen in een schijnwerper, over hun
wederwaardigheden in Nederland.

De verhalen klinken als jongensavonturen. Daar is de vijand en nu moeten ze
wegduiken bijvoorbeeld. Of terugvechten. Een van hen reciteert een brief aan
zijn moeder vol heimwee en klachten over het slechte bier. Hij mist zijn
Canadese vrienden, wordt verteerd door verlangen naar zijn thuisland. Een van de
mooiste verhalen gaat over Hilversum. Dat is twee keer bevrijd, de eerste keer
om zes uur 's ochtends en de tweede maal rond de klok van tien. Waarom? Een
oud-strijder uit Friction geeft antwoord: "Om zes uur waren er geen meisjes, om
tien uur wel. Toen stonden ze langs de straat en zwaaiden naar ons, ja, ze
wuifden. Zo vierden wij met de Nederlandse vrouwen de bevrijding."

De reacties in Canada op Liberators, Occupants and Population waren gemengd. Het
onderdeel 2 Minuten werd in de Canadese pers 'ontwapenend' genoemd. Een van de
beide actrices doorbreekt op een gegeven moment de vierde wand. Ze stapt van het
podium en presenteert de toeschouwers een koekje. Al uitdelend fluistert ze in
het Engels: "Met wie zou ik over de oorlog kunnen praten?" In dat ene zinnetje
verwoordt ze de stille wanhoop die uit 2 Minuten spreekt. Degenen die de oorlog
meemaakten, worden steeds ouder. Hun herinneringen raken meer en meer vertekend
en niemand nog die naar hen luistert, zelfs kinderen en kleinkinderen niet.

Over Plan Gelb schreef de Calgary Herald 'dat de twee hoofdrolspelers van weinig
betekenis waren'. De acteur in de rol van Seyss-Inquart repeteert zijn
toespraken terwijl een actrice met bloemen op de speelvloer mikado speelt. Het
is begrijpelijk dat een dergelijk complexe voorstelling moeilijk valt in een
land dat slechts Hollywood erkent als theatertraditie. De Canadese recensent
geeft toe het meest geraakt te zijn door de eigen productie van 'hun' One Yellow
Rabbit gezelschap; hij schrijft: "Het laatste deel van de triptiek is gebaseerd
op brieven naar huis en andere bronnen die de betrekking hebben op de
heldhaftige deelname van de Canadezen aan de bevrijding van de Nederlandse
bevolking. De leden van One Yellow Rabbit blazen leven in de Canadese soldaten
die ze portretteren." De recensent besluit met de verzuchting dat hij had gewild
'that the Rabbits had done the rest of the show, too'.

Voor Maarten Verhoef zijn die uiteenlopende reacties van Canadese zijde
waardevol: "We moeten nadenken over de plaats die de oorlog inneemt in onze
geschiedenis. Moeten we vergeten, moeten we herdenken, moeten we onze kinderen
meenemen naar Auschwitz? Of moeten we alles met een wegwuivend gebaar afdoen,
juist omdat de oorlog slechts voortleeft in de herinnering van een paar oudere
mensen? De nasleep van de oorlog symboliseert voor mij ook de tragiek van het
vergeten worden. Er is nu een jongere generatie die niets of weinig wil weten
van de oorlog. Gelukkig kwamen er in Calgary ook veel jonge mensen kijken.
Datzelfde geldt voor een eerste vertoning van 2 Minuten in ons eigen theater in
Maastricht."

Verhoef en regisseur Sobel waren in Calgary verrast over wat ze zagen in de
kamers en eetzaal in het Museum of the Regiments, hoewel dit de voorstelling
niet haalde. Verhoef: "Er staan daar plastic modellen van tanks, soldaatjes en
een replica van een knus Nederlands stadje met kerktoren en al in een vitrine.
Zij leven met die bevrijding meer dan de Nederlanders, zo lijkt het."

Huis van Bourgondie: 'Bevrijders, Bezetters en Bevolking'. Te zien: 4-7/5
Theater Frascati, Amsterdam. Inl. (020) 6266866; 13-18/5 Huis van Bourgondie,
Maastricht. Inl.: (043) 3219960 of www.huisvanbourgondie.nl

'Hey you guys,

who liberated Holland?'

Hilversum is

een tweede keer bevrijd,

speciaal voor de meisjes

Het Canadese gezelschap One Yellow Rabbit vertolkt in 'Friction' de authentieke
herinneringen van soldaten aan de bevrijding van Nederland foto John Huh

Eva Damen in het Nederlandse '2 Minuten', over de 4 mei-herdenkingfoto Carry
Gisbertz

Rijkscommissaris Seyss-Inquart repeteert redevoeringen voor het Nederlandse volk
in het Duitse toneelstuk 'Plan Gelb' foto Rob Moonen

LOAD-DATE: April 29, 2005

LANGUAGE: DUTCH

                           © 2005 PCM Uitgevers B.V.

                              76 of 120 DOCUMENTS

                                NRC Handelsblad

                                 April 29, 2005

Geld heeft altijd het laatste woord ; Troost in 'Ik heb altijd gelijk' van W.F.
Hermans

BYLINE: ARJEN FORTUIN

SECTION: Boeken; Pg. 27

LENGTH: 1006 words


De held van 'Ik heb altijd gelijk' smijt voortdurend met forse bedragen. De
Leesclub (www.nrc.nl/leesclub) discussieert deze week over de troost van geld.

Een van de eerste - en kortste - reacties in het forum op www.nrc.nl/leesclub
over Ik heb altijd gelijk luidde: 'Goed puntig stuk van Ronald Havenaar, maar
zijn laatste zin had natuurlijk moeten luiden: Hermans had altijd gelijk!' Dat
is natuurlijk waar, een romanschrijver kan alles beweren en dus moeilijk
ongelijk hebben, maar wie heeft of krijgt er gelijk in Ik heb altijd gelijk?

Het onheilspellendste zinnetje staat wat dat betreft op pagina 248. Lodewijk
Stegman is net bij zijn ouders geweest, waar hij niet, zoals hij wilde, zijn
middelbare-schooldiploma kreeg, maar wel burgerkleren, twee borrels en een
stapeltje bankbiljetten. Nog op de trap denkt hij gedesillusioneerd: 'O, Debora
heeft gelijk gehad' en 'Ik zal het ook moeten doen. Zo vlug mogeljk!' Als zijn
zus gelijk heeft, wil Stegman dan ook zelfmoord plegen? In de volgende scene,
als Lodewijk ruzie maakt met zijn vriendin Gertie, denkt hij: 'O, als ik nu een
pistool had, haar neerschieten en dan mijzelf. O godverdomme, had ik maar een
handgranaat achtergehouden.' (p. 253).

Los van die praktische bezwaren, lijkt hij, als hij eenmaal van Gertie is
verlost, ook geen zin meer te hebben zichzelf iets aan te doen: 'ook verder zou
hem wel niets overkomen', denkt hij. De roman besluit met de hier vorige week
door Arnold Heumakers aangehaalde zin: 'En bovendien, geld is in een nauwbehuisd
land als het onze, het enige dat altijd nog wel een plaatsje vinden kan.'
Heumakers noemt dat een cynische knieval voor conformisme en opportunisme, maar
is het ook zo cynisch bedoeld?

Geld is de drijvende kracht in het handelen van het Nederland dat Stegman na
thuiskomst aantreft. Het was de oorzaak van de Tachtigjarige oorlog (p. 39), de
lottoprijzen zijn de reden dat er ueberhaupt mensen naar de eerste massa-meeting
van de Nederlandse Europese Eenheids Partij komen, gederfd prijzengeld ([f]1,37)
is het motief om Nico Kervezee neer te schieten (p.173), de oorlogskranten die
Stegman bij zijn ouders op zolder aantreft zijn een lange advertentieparade (p.
233 e.v.). Als hij zich voorstelt hoe hij gevonden zou worden als hij zelfmoord
zou plegen, verwacht men dat de mensen geen motief zullen kunnen verzinnen omdat
hij nog vijfhonderd gulden op zak heeft (p. 249).

Opmerkelijk is ook de wijze waarop de laatste ruzie tussen Gertie en Lodewijk
verloopt (blz. 249-256). Eerst tracht hij haar weg te jagen door haar te
beledigen, maar zij doet of ze het niet merkt. Dan denkt hij een troef uit te
spelen door te zeggen dat zijn geld op is, maar zij zegt desnoods met hem in een
kolenhok te willen wonen. Als lezer kun je dan gaan denken dat er toch meer
bestaat, dat de liefde van Gertie voor Lodewijk echt en onvoorwaardelijk is. Uit
die droom wekt Hermans de lezer hard en ruw. Want als Gertie meent te ontdekken
dat Lodewijks gestolen geld van haar vader was, gaat ze hem toch haten

Stegman onderscheidt zich in eerste instantie door de extravagante manier waarop
hij zijn (gestolen) geld over de balk smijt, zuipend, borden eten bestellend in
een restaurant zonder te eten (p. 64). Het geld moet vooral zo snel mogelijk op,
in zichtbare minachting voor het land waarin hij is teruggekeerd, waar mensen
zoals zijn ouders hun huizen volstouwen met bezittingen waar ze niets mee doen,
alleen maar om ze te hebben.

Dat is niet het hele verhaal. Want Stegman probeert wel degelijk iets te
bewerkstelligen met het geld. Dat hij Gertie bij de chicste winkels helemaal in
het nieuw laat steken, tot een nieuwe bril aan toe, kun je zien in een breder
kader. In haar eenvoud, lelijkheid en onvruchtbaarheid is ze niet alleen (zoals
Heumakers al schreef) het evenbeeld van Debora, zijn gestorven zus, maar ook een
eenpersoons Nederland. Hij probeert haar zo goed en zo kwaad op te knappen, maar
zonder veel resultaat. Ze blijft even weinig aantrekkelijk als ze was. En binnen
de kortste keren heeft ze haar oude bril weer op. Al te grote verwachtingen van
wat je met geld kunt bewerkstelligen, moet je dus niet hebben.

Toch is de extreme makeover van Gertie te zien als een - onbeholpen - poging om
toch nog aardig voor haar te zijn. Het voor haar en haar familie uitgeven van
het geld is de enige manier waarop Stegman zijn medemenselijkheid weet te tonen.
Op een gelijksoortige manier stopt Stegmans vader hem vijf biljetten van honderd
toe. Dat is een daad van liefde. In het forum werd er al op gewezen dat Hermans
de gewoonte had geldkwesties zeer persoonlijk op te vatten. Niet voor niets
probeert Stegman zich vrij te pleiten van de beschuldiging dat hij van Gerties
vader heeft gestolen (p.255). Het betekent wel degelijk iets. Geld leidt dus
niet alleen tot ellende: de om de belastingen gevochten Tachtigjarige Oorlog
leverde ook de verlossing van de katholieke Spanjaarden. Zo lijkt Lodewijk
Stegman in de slotpassage van Ik heb altijd gelijk, niet langer in uniform maar
als een gewone burger, op straat op zoek naar geld als het enige waardevolle in
de wereld. Het gaat niet om wat je met geld kunt doen, het gaat om de poen zelf.
Kiezen voor het geld is kiezen voor het enige gelijk in de wereld, een keuze
tegen de hypocrisie. Dat Stegman die keuze maakt als hij aan het slot van het
boek in burgerpak op straat loopt is geen toeval. En evenmin dat er in de
slotzin plotseling sprake is van 'ons land'. Hier is de integratie voltooid.

Is dat een cynisch einde? Misschien, maar cynisme komt nooit alleen. In de
Leesclub is vaak de vraag opgeworpen hoe een zo van cynisme doordrenkt boek toch
zo mooi kan zijn. Dat komt, denk ik, omdat juist cynici als Lodewijk Stegman zo
hard op zoek zijn naar iets dat ze kan troosten; een god, een idee, een land -
desnoods een mens, maar uiteindelijk gewoon een bankrekening. Het is niet
idyllisch, maar het is wel echt.

Volgende week in de Leesclub de eerste bespreking van 'De stille kracht' van
Louis Couperus.

LEESCLUB

LOAD-DATE: April 29, 2005

LANGUAGE: DUTCH

                           © 2005 PCM Uitgevers B.V.

                              77 of 120 DOCUMENTS

                                NRC Handelsblad

                                 April 27, 2005

Van Houts & De Ket kletsen door

BYLINE: DOOR HENK VAN GELDER

SECTION: Kunst; Pg. 11

LENGTH: 438 words


Alsof de voorstelling nog niet begonnen is, beginnen Van Houts & De Ket hun
nieuwe voorstelling. Achterop het toneel, in spaarzaam licht, in afwachting van
een seintje en soms half aan onze blikken onttrokken, lopen ze te ijsberen en
keuvelen wat. Over de rare dingen uit het nieuws, over Jack Spijkerman die in de
Kopspijkers-imitaties alleen maar mensen laat pakken op uiterlijkheden ("dus dat
doen wij nooit, dat doet alleen die puistenkop"), over de rare tijden die we
beleven, en over de rare avond die hun te wachten staat. En dan beginnen ze,
langzaam maar zeker, een fictieve voorstelling te spelen die dus onderdeel is
van de echte voorstelling.

Zere benen speelt een schrander spel met illusie en werkelijkheid, waarin een
van hun typetjes uiteindelijk in opstand komt tegen de acteurs, en die acteurs
tenslotte met lege handen zeggen te staan omdat ze hun typetjes kwijt zijn. Maar
soms gaat het binnen die vorm ook over de kletsica die deze tijd kenmerkt:
"Volgens mij gaat 't jou er alleen maar om de dialoog op gang te houden - je kan
toch ook gewoon een gesprek voeren?" Of over de meningen van de gewone man
("Standpunt.nl, debielen aan de macht") en over het Griekse drama van Media, de
vierde dochter van Hades, die zich tot berstens toe vulde met de verhalen van
het volk.

In vorige voorstellingen blonken George van Houts en Tom de Ket uit in het
spelen van geciseleerde dialogen, waarin een verwrongen soort logica op de spits
werd gedreven. Nu voeren ze een raak stukje parlementaire enquete op, waarin de
ondervraagde bedreven onder de ondervraging uitglibbert. En er is een uitzinnig
zotte dokterssketch die allengs niet over een patient en een dokter, maar over
de problemen van een cabaretduo blijkt te gaan. Dat zijn de betere nummers.

Maar er zijn ook flauwe, melige en veel te lang uitgesmeerde scenes, dunne
parodietjes, verkleedpartijen waarvan alleen de verkleding leuk is, en tekstjes
die het zonder gek stemmetje of malle gestiek niet zouden redden. Nummers die op
ideeenarmoede duiden, zoals een persiflage op een cabaretrockgroep, een monoloog
over een pretpark dat aan de Tweede Wereldoorlog is gewijd, en een nichterig
verteld verhaal over een gay prive survival in de Vogezen. Daarin laten Van
Houts & De Ket het slappe soort cabaret zien waarmee ze in eerdere programma's
korte metten hebben gemaakt.

Zere benen is, kortom, niet hun beste programma.

Voorstelling: Zere benen, door Van Houts & De Ket. Regie: Pieter Bouwman en
Leopold Witte. Gezien: 26/4 in de Kleine Komedie, Amsterdam. Tournee t/m 28/5 en
volgend seizoen. Inl. 020-4211221 of www.vanhoutsendeket.nl

LOAD-DATE: April 27, 2005

LANGUAGE: DUTCH

                           © 2005 PCM Uitgevers B.V.

                              78 of 120 DOCUMENTS

                                NRC Handelsblad

                                 April 25, 2005

Op en top Brits acteur ; John Mills (1908-2005)

BYLINE: DOOR HENK VAN GELDER

SECTION: Kunst; Pg. 9

LENGTH: 470 words

DATELINE: AMSTERDAM, 25 APRIL.


John Mills, de Britse acteur die zaterdag op 97-jarige leeftijd overleed, is
door zijn landgenoten vaak omschreven als de ideale Engelsman: een man met een
aangeboren gevoel voor fatsoen en rechtvaardigheid, die zijn toeschouwers het
gevoel gaf "proud to be British" te zijn - zoals premier Tony Blair dit
weekeinde zei. Dat had veel te maken met de uiterlijke beheersing die Mills
kenmerkte, maar ook met de rollen die hij te spelen kreeg. In de vele
oorlogsfilms die in de hoogtijdagen van de Britse cinema - tussen 1940 en 1960 -
werden gemaakt, belichaamde hij bijna altijd de gewone man die als
vanzelfsprekend in het geweer kwam tegen het nazi-kwaad. Als soldaat, marinier
of officier.

Mills werd geboren als de schoolmeesterszoon Lewis Ernest Watts en begon zijn
carriere als kantoorklerk, maar maakte al gauw, met een Fred Astaire-imitatie,
zijn entree in het amateurtheater. Toen hij in 1929 met een variete-groepje in
Singapore optrad, ontmoette hij daar de fameuze toneelschrijver Noel Coward, die
hem bij zijn terugkeer in Londen zijn eerste theaterrollen gaf. Maar al op zijn
24ste, in 1932, wist hij een filmrolletje te bemachtigen. En daarna werd de film
al snel zijn voornaamste werkterrein. Het enige waarvan Mills nadien spijt had,
was dat hij daardoor - in tegenstelling tot meer in het oog lopende
generatiegenoten als Laurence Olivier en John Gielgud - nooit meer op het toneel
aan de grote Shakespeare-rollen is toegekomen. Wel gaf hij vele jaren later zijn
hondje de naam Hamlet.

Twee rollen uit zijn eerste jaren bleven voor altijd tot zijn populairste
behoren: de sympathieke zeeman in het oorlogsdrama In which we serve (1942) en
de rechtschapen Pip in Great expectations (1946). Ook maakte hij diepe indruk
als de begripvolle politieman in Tiger bay (1959), waarin zijn 13-jarige dochter
Hayley Mills haar filmdebuut maakte. Mede door het succes dat de Britse
filmindustrie in die dagen boekte, speelde Mills zelden in Hollywood. Zijn enige
Oscar ontving hij voor de rol van doofstomme dorpsgek in het liefdesdrama Ryan's
Daughter van regisseur David Lean (1971) - bijna onherkenbaar met mopsneus en
brokkelgebit. Maar liever bleef hij in eigen land. "Ik ben op en top Engels,"
zei hij tegen The Observer. In totaal zette hij meer dan honderd filmrollen op
zijn naam.

Een van zijn laatste rolletjes speelde de ook om zijn bescheidenheid geprezen
John Mills in 2003 op uitnodiging van de debuterende regisseur Stephen Fry, als
coke-snuivende party-gast in diens maar half geslaagde Evelyn Waugh-film Bright
Young Things. Mills bleef aan zijn vak toegewijd, zelfs toen het de laatste
jaren wegens zijn aflopende gezondheid nauwelijks meer ging. Ook dat typeerde
hem, als de ambachtsman die zijn leven lang dat ambacht in ere hield.

Mills in 'Ryan's Daughter'

(Foto AP)

LOAD-DATE: April 25, 2005

LANGUAGE: DUTCH

                           © 2005 PCM Uitgevers B.V.

                              79 of 120 DOCUMENTS

                                NRC Handelsblad

                                 April 23, 2005

Iedereen klaagt in Landgraaf

BYLINE: JANNETJE KOELEWIJN

SECTION: Zaterdags Bijvoegsel; Pg. 43

LENGTH: 906 words


Vrijwel nergens in Nederland zijn de mensen zo ongelukkig met hun land als in
het Limburgse Landgraaf. De burgemeester weet niet waarom. "Ben je dan tevreden
soms?", zegt Diny. "Vind je alles zo goedkoop dan tegenwoordig?"

In heel Nederland regent het, maar in Landgraaf - tussen Heerlen en Aken -
schijnt de zon. Overal bloesem, overal zingende vogeltjes. De Romeinen vonden
het hier al aangenaam, ze legden wegen aan, ze bouwden villa's. Daarna kwamen de
boerderijen en de kastelen, tussen de heuvels, aan het riviertje de Worms. Een
paar zijn er nog over.

Later kwamen de mijnen en de fabrieken, de schoorstenen, de arbeiderswoningen.
Maar daar is weinig meer van te zien, want nadat de mijnen gesloten waren, werd
Landgraaf geherstructureerd. Drie dorpen kregen een gemeentebestuur, en tussen
die dorpen kwam een nieuw centrum: Op de Kamp - naar de boerderij die daar
vroeger stond.

De weg van het station naar dat nieuwe centrum loopt naar boven, de berg op,
langs bungalowtjes met bielzen in de voortuin. In een van die voortuinen staat
een man met een emmer in zijn hand dorre blaadjes uit de forsythia te plukken.
Hij steekt zijn hand op en lacht, zomaar, hij kent de voorbij fietsende
verslaggeefster niet.

Heinz Lentzen heet hij, hij is 76 jaar, en hij ziet er zo tevreden uit dat hij
vast niet bij al die mensen uit Landgraaf hoort die volgens McKinsey zeggen dat
ze ongelukkig zijn met Nederland.

Maar wat zegt hij? "Ik ben niet helemaal niet tevreden." Hij gaat er eens goed
voor staan en dan begint hij. Over de Betuwelijn en de HSL en de oorlog in Irak
en al die andere onnodige dingen waar Den Haag geld aan uitgeeft. Zelf is hij
calculator geweest bij een staalbouwfirma, als hij zei: honderd gulden, dan was
het honderd gulden. Ze doen maar, in Den Haag, met geld dat door de gewone man
moet worden verdiend. En nu hij het er toch over heeft - in zijn tijd werkte die
gewone man zeventig uur in de week, en nu? Veertig uur wordt niet meer gehaald,
en dan nog... Hij houdt pas op als zijn vrouw hem naar binnen roept voor het
middageten.

De weg naar het nieuwe centrum gaat verder langs rijtjeshuizen en flats, en
tussen kantoorgebouwen door naar het ronde plein waar vroeger de boerderij
stond, bovenop de berg. Nu staat het gemeentehuis er, en er zijn winkels. Een
C1000, een Zeeman, een Blokker. Op het bankje naast de kraam met Vietnamese
loempia's zitten twee vrouwen in de zon met elkaar te praten - ze lachen en ze
knikken van ja, natuurlijk mag de verslaggeefster erbij komen zitten. Ze mag ook
mee naar huis, een bakske koffie doen, dat is toch gezellig?

Diny en Alie heten ze, ze zijn 56 en 52 jaar, ze willen niet met hun achternaam
in de krant. Hoe gelukkig zijn zij met Nederland?

"Hm", zegt Diny. "Ik heb ook maar een mening, he. Iedereen heeft een mening.
Maar mijn mening is dat ik niet tevreden ben. Helemaal niet."

"Ik ook niet", zegt Alie.

Diny: "Mijn mening is dat de rijken in Nederland steeds rijker worden, en de
armen steeds armer."

Alie: "Juist. Heb je gelezen dat de leden van ons parlement elk jaar 14.000 euro
mogen bijverdienen? Dat bedoel ik."

Diny: "Zij zouden het goede voorbeeld moeten geven."

Alie: "Juist. Zij zouden moeten snappen dat wij ook wel 14.000 euro per jaar
zouden willen bijverdienen."

Diny: "Wat ik verdien, dat is net zoveel als een uitkering van de sociale
dienst. Dat is toch erg?" Ze werkt in het restaurant van een ziekenhuis.

Alie: "Wat vroeger tien gulden kostte, kost nu tien euro. Dat is ook erg."

Dan komt de schoondochter van Diny binnen, met een doos aardbeien, een
puddinkje, een stuk gekookte worst en zak met kadetjes. Ze is verkoopster in een
winkel, ze heeft nu lunchpauze. "Kom er even bij", zegt Diny. "We praten over
onze klachten over Nederland. Wat zou jij zeggen?"

"Nou eh...", zegt de schoondochter.

"Ben je dan tevreden soms?", zegt Diny. "Vind je alles zo goedkoop dan
tegenwoordig?"

"Nee", zegt de schoondochter. "Alles is duur. En wat ik verdien, daar moet ik
hard voor werken, en een ander krijgt een uitkering van de sociale dienst en die
hoeft er helemaal niks voor te doen, en dan zeg ik..."

"Juist", zegt Diny. "Dat zeggen wij ook. Dat is erg."

De twee jongens die op hun mountainbikes van de berg af racen, de man en de
vrouw die met hun baby van twee weken voor het eerst buiten zijn, de moeder die
met de kinderen op de fiets naar de snackbar gaat om een ijsje te kopen - ze
klagen allemaal. Hoe kan dat?

Weet de burgemeester het misschien?

De burgemeester heet Bert Janssen, hij is PvdA'er, en hij zegt dat hij er "erg
van opkijkt", dat de mensen uit Landgraaf zo ontevreden zijn met Nederland. Met
de gemeente, zegt hij, zijn ze wel tevreden - dat wordt regelmatig onderzocht.
Maar ja, er moet een verklaring zijn.

Is het, zegt hij, omdat de mensen hier gemiddeld lager zijn opgeleid? Vaker
werkloos zijn of in de WAO zitten? Ouder zijn? Is het omdat recessies hier
altijd eerder, harder en langduriger toeslaan? Of zijn het nog steeds de mijnen
die gesloten werden, waardoor de mensen hier het gevoel kregen dat de
"hotemetoten in Den Haag" maar over hen beslisten, zonder dat ze er zelf iets
aan konden doen?

De burgemeester weet het niet. Hij weet wel dat hij zelf tevreden is met
Nederland, heel tevreden. De vrijheid, de voorzieningen, de rechten, de
welvaart. De burgemeester zegt: "Ik vind Nederland een van de allerbeste landen
van de wereld."

LOAD-DATE: April 23, 2005

LANGUAGE: DUTCH

                           © 2005 PCM Uitgevers B.V.

                              80 of 120 DOCUMENTS

                                NRC Handelsblad

                                 April 21, 2005

'Ik heb me nooit zo gerealiseerd wat het is om de hele tijd alleen met
kunstlicht te leven' ; Gouden woorden

BYLINE: GERRIT KOMRIJ

SECTION: Achterpagina; Pg. 26

LENGTH: 490 words


Geert Wilders heeft een boek gepubliceerd. Kies voor vrijheid heet het. Het moet
dus over onvrijheid gaan. Mijn leven als gevangene. Napoleon op Sint Helena.
Wilders op kamp Zeist.

Zonder cel geen martelaar, geen heilige, geen ware roem, moet Wilders hebben
gedacht.

Af en toe werd hij ook in een 'gewone' woonwijk ondergebracht waar hij door de
gewone man niet mocht worden herkend. Dan kreeg hij een snor en een pruik op,
met daaroverheen een grote hoed, alles met uitgelezen Hollandse
professionaliteit. "Ik zag eruit als een slechte imitatie van Ronnie Tober",
klaagt Wilders in zijn boek.

Je voelt meteen dat dit de slagzin van de week zal worden. Gieren, lachen,
brullen. Bestaat er ook een goeie imitatie van Ronnie Tober? Moet Ronnie Tober
nu een klacht indienen? Wat ziet Geert Wilders in Ronnie Tober? Wie is Ronnie
Tober?

Als er weer eens een regen van grapjes over Nederland neerdaalt en alle
cabaretiers tegelijk uit de startblokken schieten, dan is dat prachtig, maar het
nadeel is dat de verveling snel intreedt. Die hele Wilders is al vervelend
geworden. We kijken vol smart uit naar een nieuwe halvegare.

Dat de pruik van Wilders een afgezaagd thema is, betekent niet dat we ook over
zijn thema's moeten zwijgen.

Collectieve herrie gevolgd door verpletterende stilte maken we te vaak mee. Denk
aan Remkes in Thailand. Denk aan de gewaagdheden van prins Bernhard. Eerst
hoorden we er alles over en toen hoorden we er geen woord meer over.

Waar blijven de lessen? De maatregelen?

Wilders hoeft niet eens belachelijk te worden gemaakt. Hij maakt zichzelf genoeg
belachelijk.

Wilders, de man van een boek.

Een gevangenis en een boek moeten er zijn, zoals er ook leuzen en een manifest
moesten zijn. Wilders heeft zijn geschiedenislessen, hoofdstuk propaganda, goed
onthouden.

Waar geen charisma is moet charisma worden uitgevonden. Wilders speelt het
dubbele slachtoffer. Eerst wekt hij sympathie door te stellen dat hij niet
veilig is, dan roept hij medelijden op door zich te beklagen over zijn
beveiliging. Hij eist bescherming en jeremieert over de nadelen van bescherming.
In zijn boek toont hij geheel zelf gemaakte foto's van zijn cel in kamp Zeist.
Ik zie een niet onaardig vertrek, met knappe gordijntjes, een leeslamp en een
extra hoofdkussen, niet onvergelijkbaar met een hotelkamer voor parlementariers
op dienstreis. Aanzienlijk beter dan een asielzoekershok. Maar Wilders noemt het
een cel, want hij heeft een cel nodig voor zijn rol.

Hij moet met kunstlicht leven, de arme potplant. Hij staat dus al maanden niet
meer in contact met de mensen op straat. Het is schokkend. "Ik eis van mijn
toekomstige fractiegenoten dat ze constant in contact blijven met de mensen in
de straat", schrijft hij immers.

Laat de gewone man niet opdraaien voor je beveiliging, Wilders. Ga de straat op.
Accepteer de gevaren als je gevaarlijke meningen wilt hebben.

Geert Wilders

LOAD-DATE: April 21, 2005

LANGUAGE: DUTCH

                           © 2005 PCM Uitgevers B.V.

                              81 of 120 DOCUMENTS

                                NRC Handelsblad

                                 April 19, 2005

Het verdriet van de rijke man ; Topinkomens geven slechts kort geluk en
verstoren de economie

BYLINE: B.M.S.VAN PRAAG

SECTION: Opinie; Pg. 7

LENGTH: 984 words


Geef voorrang aan een prettig werkklimaat

De huidige trend van steeds maar stijgende topinkomens heeft weinig zin. Het
zijn motiverende schouderklopjes met kortdurend effect, die erg duur worden
betaald, meent B.M.S.van Praag.

Wat is toch aan de hand in Nederland? Zijn ministers, Kamerleden,
vakbondsleiders en deze auteur jaloers en teleurgesteld dat zijzelf het niveau
van de topinkomens niet hebben kunnen bereiken? Is de maatschappelijke onrust
een uiting van mieze mannetjes en vrouwtjes, die niet 'groot kunnen denken', en
die zich beklagen over het feit dat de druiven zuur zijn? Of zijn zij wel
degelijk bezig het maatschappelijk belang te verdedigen?

De laatste jaren hebben psychologen en economen, onder wie ikzelf, veel
wetenschappelijk onderzoek gedaan naar de vraag of men gelukkiger wordt van meer
inkomen in geld. Dit leidt eigenlijk altijd tot het vrij verrassende antwoord,
dat, behalve op een vrij laag basaal niveau dat de mensen over wie wij het nu
hebben ruimschoots zijn ontstegen, meer geld alleen kortstondig een verhoogd
geluksgevoel oplevert.

Binnen de kortste keren raakt men aan het nieuwe inkomen gewend en stelt men
zijn eisen hoger. Wanneer dan ook nog in je sociale kennissenkring iedereen
ongeveer in gelijke tred in inkomen vooruitgaat, wordt het geluksgevoel van een
inkomensstijging ongeveer tot nul gereduceerd.

Er is sprake van een zogenoemde hedonic treadmill. Men loopt hard door in de
mallemolen van het najagen en bereiken van steeds hogere inkomens en materiele
consumptieniveaus, maar men komt subjectief geen stap verder op de
welzijnsladder. Men raakt verslaafd aan geld-shots en er treden de nodige
ontwenningsverschijnselen op, wanneer de jaarlijkse dosering dreigt te worden
teruggebracht.

Wat helpt dan wel mee? Een prettig sociaal leven, tevredenheid met je werk
(waarop het inkomen weinig invloed heeft), een vaste baan zonder risico van
ontslag, en een goede gezondheid.

De huidige trend van steeds maar stijgende topinkomens heeft dus weinig zin. Het
zijn motiverende schouderklopjes met kortdurend effect, maar ze worden erg duur
betaald. De vraag is of deze schouderklopjes niet kunnen worden vervangen door
goedkopere prikkels in termen van een prettig werkklimaat, een minder
intern-competitief klimaat, aandacht, vakanties, geschenken in natura,
lidmaatschap van de golfclub, toegang tot de skybox of tot het Concertgebouw,
een seizoensabonnement bij Ajax, lovende vermeldingen in het bedrijfsblad,
vernoeming van prijzen, stichting van filantropische fondsen en leerstoelen op
naam. Voor sommige mensen kan ook titulatuur ('Excellentie') of de
toegankelijkheid van een speciale toileteenheid al heel veel goedmaken.

Tot nu toe bekeken we de efficiency van het inkomens-instrument. Die is niet
groot, en via andere en goedkopere wegen komt men verder.

De vraag is echter wat de huidige ongebreidelde trend tot 'zelfverrijking' voor
schade doet aan Nederland. Die schade dreigt groot te worden.

In de eerste plaats gaat het natuurlijk niet alleen om de voorzitters van raden
van bestuur die geldverslaafd zijn geraakt. Ook de overige leden van dat bestuur
worden besmet en willen meer. En om het 'gezellig te houden', delen die ook mee
in de pot. En datzelfde geldt dan voor het tweede echelon, enz. Er is sprake van
nivellering naar boven. Tot voor een aantal jaren kon men dit nog enigszins
beredeneren door vergelijking met het buitenland. Maar of dat nu nog geldt, is
zeer de vraag. De groei van buitenlanders in Nederlandse raden van bestuur,
terwijl niet veel Nederlanders vergelijkbare posities bekleden in het
buitenland, doet vermoeden dat het Nederlandse beloningspeil op zijn minst niet
meer achterblijft bij het buitenland.

Onlangs las ik over een vergelijking tussen de ABN Amro en een in grootte en
werkgebied vergelijkbare Spaanse bank, die beide op acquisitietocht zijn in
Italie. Het bleek dat de Spaanse werknemers gemiddeld met 38.000 euro per jaar
naar huis gingen en het ABN Amro-personeel met 73.000 euro. Als dit waar is, en
de interne inkomensongelijkheid bij de Spaanse bank zal toch zeker niet minder
zijn dan bij ABN Amro, dan blijkt hieruit hoe de beloningsverhoudingen er in
ieder geval voor staan in het internationale bankbedrijf. De vette beloningen
aan de top beginnen door hun uitstraling naar beneden niet alleen psychologisch
maar ook reeel effect te krijgen. Vergeet niet dat voor 1miljoen euro ook 20
lagere arbeidsplaatsen van 50.000 euro kunnen worden gefinancierd.

Onze arbeidskosten worden te hoog en dit wordt gecompenseerd door het outsourcen
naar lage-lonenlanden en het op de nullijn houden van het gewone personeel. Dat
zal steeds moeilijker worden als de bazen zulke voorbeelden geven.

Bij de binnenlands werkende bedrijven spelen dit soort processen ook, maar dan
kan een en ander vaak gemakkelijk op de klant en de overheid (lees: de
belastingbetaler) worden afgewenteld, zoals bij de binnenlandse
energiebedrijven, ziekenhuizen, onderwijsinstellingen etc.

De nivellering naar boven heeft ook repercussies voor het binnenlandse
prijspeil. Ik denk met name aan de huizenmarkt, de markt voor duurdere kleding,
horeca. De prijsstijging op de huizenmarkt van de afgelopen tien jaar is niet
alleen te danken aan de lage hypotheekrente van de laatste jaren, maar is voor
een deel aangeblazen door de opties en de stijgende topinkomens. En daarmee is
de huizenmarkt in toenemende mate ontoegankelijk geworden voor het gewone volk.

Het is niet alleen tijd voor bezinning, maar ook voor het nemen van maatregelen,
die verder gaan dan de vrijwillige en zachtzinnige aanbevelingen van de
commissie-Tabaksblatt. In ieder geval lijkt een normering van de salarissen in
de top van semi-overheidsbedrijven, z.b.o.'s, en vergelijkbare bedrijven gewenst
en haalbaar.

Prof. dr. B.M.S. van Praag is Universiteitshoogleraar aan de Universiteit van
Amsterdam.

LOAD-DATE: April 19, 2005

LANGUAGE: DUTCH

                           © 2005 PCM Uitgevers B.V.

                              82 of 120 DOCUMENTS

                                NRC Handelsblad

                                 April 19, 2005

Door Amerikaantjes prik je heen

BYLINE: WOUTER KLOOTWIJK

SECTION: Economie; Pg. 14

LENGTH: 664 words


Mijnheer, verkoopt u ook troep? Een vraag aan een importeur van
werkhandschoenen. Drie keer raden wat het antwoord niet is. Maar dat is het wel:
"Jazeker, daar is veel vraag naar, vooral Amerikaantjes, ik douw er 18.000 per
maand de markt in voor 40 cent en als het nog goedkoper moet heb ik nog
slechtere, voor 32 cent, handschoenen die in tuincentra en doe-het-zelfzaken te
koop liggen voor 2 euro en meer, je moet er als consument niks van verwachten,
maar er worden woekerwinsten op gemaakt, daarom verkoop ik er zoveel."

Andere importeurs bevestigen deze bewering van harte. Aan argeloze burgers
worden inferieure werkhandschoenen verkocht waar soms meer dan 1.000 procent
winst op wordt gemaakt.

Rozen snoeien. Een gilletje brak de zaterdag in tweeen. Een struik had haar
geprikt, door haar handschoen heen. Het afgebroken topje van een rozendoorn zat
nog in haar bloedende vinger. Met een pincet werd het eruit gepulkt. Daar moet
toch betere bescherming tegen te koop zijn in dit land van strenge Arbo-wetten.

Ja, maar vind het maar eens. Wie op zoek gaat naar handschoenen voor het ruige
buitenwerk ontdekt dat in tuincentra en timmersupers waardeloos materiaal wordt
aangeboden waar je met gemak doorheen spuugt. Werkhandschoenen voor mensen die
zelf hun terrasje leggen met gekleurde keitjes of een schotje timmeren om hun
tuin. Ze komen uit India en China, kosten niks en worden in het westen voor iets
meer dan niks doorverkocht aan tussenhandelaren en aan grootwinkelbedrijven.
Consumenten betalen tussen de 2 en 5 euro voor werkhandschoenen waar de
importeur een paar dubbeltjes voor vroeg.

Voorbeeld. Een paar handschoenen met antislipnopjes kost bij Praxis 5 euro. Op
de website van de importeur, in dit geval een Duitse, kan men zien dat ze 35
eurocent kosten per paar en dat is al veel meer dan China er voor kreeg.

Nederlandse handschoenenimporteurs in krokodillentranen klagen dat
tussenhandelaren en winkeliers geen belangstelling hebben voor kwaliteit en
veiligheid maar uitsluitend voor de laagst mogelijke inkoopprijs. Er is ook
betere kwaliteit te koop in lagelonenlanden maar die kost een paar centen meer
en als de boel verscheept is, zijn een paar centen in een halve euro veranderd.

Amerikaantjes zijn de meest gangbare werkhandschoenen. Het zijn handschoenen met
dun leer op handpalm en vingertoppen (splitleer dat op zeemlap lijkt) en katoen
op de rug. Ze kunnen al stukscheuren bij het aantrekken. Ze heten Amerikaantjes
omdat Amerikanen bij alles wat ze met hun handen doen dit type werkhandschoenen
aandoen. Europa heeft het lang met blote handen gedaan, maar timmert nu ook
schuttinkjes met goedkope Amerikaantjes aan uit Azie. Handschoenen waar
houtsplinters net zo makkelijk doorheen gaan als een vork door een gebakje.

Hoe komen gewone burgers dan aan goede werkhandschoenen? Daar kunnen burgers
niet aankomen, zegt een importeur laconiek. Hij is de baas van Profistep in
Kesteren die aan industrie en brandweer levert. "Ik zou u wel een paar willen
verkopen maar mijn vestigingsvergunning verbiedt verkoop aan particulieren, dat
luistert nauw."

De keus in professionele werkhandschoenen is groot. Er zijn handschoenen die
spatten vloeibaar staal kunnen opvangen (150 euro per paar) en dunne 'gevoelige'
handschoenen tegen diepvrieskou. Ideaal voor op de fiets in de winter. Maar
Profistep verkoopt alleen aan professionele gebruikers, niet aan fietsers. En
ook Profistep wordt verleid om troep in het assortiment op te nemen. Door
afnemers die alleen omdat ze verplicht zijn hun werknemers handschoenen te
geven, de goedkoopste bestellen, zonder kwaliteit te verlangen.

Toch vind ik hier wat ik zoek en kopen zou, als dat zou mogen van de gemeente
Kesteren. Handschoenen voor rattenvangers. Flexibel, waterdicht, 'snijbestendig'
en met manchetten tot in je oksel, 80 euro. Ze zijn er in zwart en in
olijfgroen. Daar moet je veilig de rozen mee kunnen doen.

Goede werkhandschoenen zijn moeilijk te krijgen

LOAD-DATE: April 19, 2005

LANGUAGE: DUTCH

                           © 2005 PCM Uitgevers B.V.

                              83 of 120 DOCUMENTS

                                NRC Handelsblad

                                 April 16, 2005

Onze nabobs ; 1287

BYLINE: S. MONTAG

SECTION: Zaterdags Bijvoegsel; Pg. 43

LENGTH: 817 words


Op een van zijn avontuurlijke reizen is Baron von Muenchhausen de gast van een
nabob. Misschien zult u vragen wat een nabob is. Oorspronkelijk een onderkoning
in het rijk van de Grote Mogol, toen in het algemeen een vorst in India, en ten
slotte een Europeaan die in Indie schatrijk is geworden. 'De miljoenen van de
oude nabob', geeft de Grote Van Dale als voorbeeld.

De gastheer van de baron heeft in de loop van zijn nabob-zijn zoveel gegeten, is
zo dik geworden dat hij op een speciale troon moet zitten. En dat niet alleen.
Door het overal opgehoopte vet kan hij zelf niet meer ademen. Twee knechten
blazen met blaasbalgen de verse lucht in zijn neusgaten. Van dit tafereel heeft
Gustave Dore een ets gemaakt. Als kind heb ik er met afgrijzen naar gekeken. Een
ander plaatje dat mijn weerzin wekte, stond in een sprookjesboek. Een waanzinnig
schaterende vrek is zichzelf met goudstukken aan het besprenkelen, terwijl hij
roept: 'Mijn geldje! Mijn lieve geldje!'

Aan de nabob, de vrek en onze langzamerhand in de vergetelheid rakende volksheld
Holle Bolle Gijs moet ik denken als ik lees over de topmanagers die bijna een
miljoen per jaar verdienen. Bijna drie jaar geleden heb ik er op deze plaats een
stukje over geschreven. Wim Kok was nog minister-president. Hij sprak over
weerzinwekkende zelfverrijking. Daar moest een eind aan komen. We zijn twee
revoluties en een stuk of wat commissies normen & waarden verder. Grote
topmanagers worden beloond met nabob-achtige bedragen. Vakbondsleiders springen
uit hun vel, Kamerleden stellen vragen, ministers gaan er iets aan doen,
deskundigen komen weer met het fabeltje dat het wel moet omdat anders de grote
talenten naar het buitenland vertrekken, en critici uit het gewone volk kijken
met verbijstering toe.

Blijvend nationaal vraagstuk. Het heeft drie kanten. Stelt u zich voor: u bent
door het bedrijf waar u werkte vorige maand met nog 1.199 mensen wegens
reorganisatie ontslagen. U bent '55-plusser'. Uw regering vindt het buitengewoon
wenselijk dat u met het oog op de economische toestand zo vlug mogelijk weer aan
het werk gaat. U hebt intussen gehoord dat u daarvoor een omscholing tot
krantenbezorger moet volgen. Daar bent u mee bezig, en dan leest u over een
nabob van bijna een miljoen. Dat is niet goed voor uw humeur.

De tweede kant: de vraag hoe en in welke mate verdiensten in beloningen met geld
kunnen worden uitgedrukt. In communistische systemen werden arbeiders die
buitengewoon hard konden werken aan de rest ten voorbeeld gesteld. Aleksej
Stachanov was de ideale mijnwerker, naar wie het stachanovisme is genoemd. Hij
werd navenant beloond. Voor het salaris van de bazen golden maxima. Daar wisten
handige bazen in het geheim wel raad mee. De voltooiing van deze
wereldmislukking hebben we al bijna zestien jaar achter de rug. Moet je een
nieuw systeem bedenken voor het begrenzen van beloningen? In politiek opzicht
valt er iets voor te zeggen, maar het staat me tegen.

We komen aan de moeilijkste kant. Waarom wil iemand zo veel geld hebben? Wat
gaat hij/zij ermee doen? Hoeveel geld kan iemand aan? Vraag het in je omgeving.
Als je onmetelijk veel geld had, wat zou je dan gaan doen? Een huisje in Italie
kopen. Met een geluidsinstallatie en alle muziek. Een kroegje kopen met elke
zaterdagavond levende muziek. Een Porsche Carrera! Een paard! Ophouden met
werken en verre reizen maken. Een groter huis. Onmetelijk veel geld? Zorgvuldig
geheim houden, niet op de lijst van Quote komen. Emigreren. Uit mijn beperkte
enquete kwamen alleen betrekkelijk bescheiden wensen tevoorschijn. Niemand wilde
een jacht of een prive-jet of een paleis. Met een jaarsalaris van honderdduizend
euro zouden alle ondervraagden ruim tevreden en misschien gelukkig zijn.

Waarom willen mensen meer? Er is een soort dat niet kan ophouden met eten.
Vetzakken zijn er altijd geweest, maar de laatste tientallen jaren is het te dik
zijn tot een kwaal van het Westen geworden. Overal hoor je de krakende zakjes en
zie je de kauwende kaken en de dikke penzen. Het is een van de eenvoudigste
vormen van het meer willen hebben, meer dan je nodig hebt, meer dan je kunt
verwerken. Het resultaat is lelijk.

Gaat het op die manier ook met geld? Veel geld hebben is gemakkelijk. Dan komt
er een maximum. Daarna moet je gaan denken: wat wil je nog meer hebben, waaraan
zal ik de volgende honderdduizend eens uitgeven? Nog een auto, een vliegtuig,
een huis met meer kamers, lol trappen op Tahiti, een Picasso boven de
schoorsteen, een weekje in Oelan Bator, op een cruise naar Antarctica. Hoe meer
je denkt, hoe zinlozer hoogten je bereikt. Zinloze rijkdom. Gaat dat die mensen
niet vervelen? Blijkbaar niet. Dat is het raadsel van de nabob.

Er is een oud joods grapje. Als je iemand niet het allerbeste toewenst, maar wel
beleefd wilt blijven, zeg je: "Ik wens u veel personeel." Toch zijn er mensen
die dat fijn vinden.

LOAD-DATE: April 16, 2005

LANGUAGE: DUTCH

                           © 2005 PCM Uitgevers B.V.

                              84 of 120 DOCUMENTS

                                NRC Handelsblad

                                 April 15, 2005

Kritiek op haastig vertrek Nederlandse ambassadeur in Ivoorkust

BYLINE: DOOR PAULINE BAX

SECTION: Binnenland; Pg. 6

LENGTH: 1190 words

DATELINE: ABIDJAN, 15 APRIL.


De Nederlandse ambassadeur verliet na de onlusten in Ivoorkust het land. De
achterblijvende Nederlanders hebben felle kritiek op hem.

De Nederlandse ambassade in Ivoorkust ging eind vorige week definitief dicht.
Gezien de situatie in het West-Afrikaanse land lijkt het een logische
beslissing. Maar de Nederlanders die er nog wonen, hebben felle kritiek op
ambassadeur Hans Jansing. Hij zou zijn eigen belang voorop stellen en de
politieke situatie hebben aangegrepen om overgeplaatst te worden. En hij zou
bang zijn.

"De ambassadeur is in paniek geraakt en is op de vlucht geslagen," meent Rob
Olij, een Nederlander die sinds 1991 in Ivoorkust woont. "Hier heet dat 'abandon
the post'. Als je niet binnen vijf dagen terugkomt, word je ontslagen."

Ivoorkust is in tweeen gedeeld. In het noorden zit een rebellenbeweging die een
plek in de regering heeft gekregen. Het zuiden wordt bestuurd door president
Laurent Gbagbo. Vorige week werd een vredesakkoord gesloten, maar uitvoering van
eerdere akkoorden werd door het onderlinge wantrouwen steeds getorpedeerd. Zo
opende - ondanks de aanwezigheid van Franse troepen en een VN-vredesmacht - de
Ivoriaanse luchtmacht begin november de aanval op het noorden. Na drie dagen
vernietigde het Franse leger de toestellen van de Ivorianen, omdat zij een Frans
militair kamp hadden gebombardeerd. Dit riep op 6 november een massale
plunderpartij op van Franse bedrijven en van huizen waar blanken woonden door
aanhangers van president Gbagbo.

Die nacht plunderden jongeren ook de woning van de eerste secretaris van de
Nederlandse ambassade, Rob Nijhof. Niet alleen zijn villa werd leeggeroofd, alle
door blanken bewoonde huizen in de buurt werden binnengevallen. De plunderingen
hielden zondagavond 7 november abrupt op, nadat de aanvoerder van de
presidentiele jongerenbeweging zijn achterban op televisie had opgeroepen gewone
burgers rust te laten. Nijhof was tevens crisiscoordinator van de kanselarij,
maar voerde die functie na de aanval niet meer uit.

De straatterreur was een effectieve vorm van intimidatie. Het Franse leger begon
onmiddellijk met een grootscheepse evacuatie van Europese staatsburgers.
Iedereen die weg wilde, kon zich melden bij de Franse legerbasis. Bijna 9.000
mensen maakte van deze mogelijkheid gebruik. Onder de bijna 20.000 blanke
inwoners van Abidjan viel geen enkele dode. Wel deden enkele vrouwen aangifte
van verkrachting.

Op woensdag 10 november landden in Abidjan zestien commando's van het Korps
Commandotroepen om "de residentie te beveiligen en een eventuele evacuatie van
ambassadepersoneel voor te bereiden", aldus een woordvoerder van het ministerie
van Defensie. Ambassadeur Jansing wist Den Haag ook zover te krijgen dat het
bevoorradingsschip Zuiderkruis richting West-Afrika werd gestuurd. Op een
donderdag kregen de meeste Nederlanders het eerste en laatste telefoontje van
een ambassademedewerkster. Wie meewilde met een DC-10 van de Nederlandse
luchtmacht, moest zich op eigen houtje naar de luchthaven begeven. Ongeveer
zestig Nederlanders besloten te evacueren. Zij kwamen vrijdag 12 november aan in
Eindhoven. Een dertigtal Nederlanders bleef.

Geen van hen was op de hoogte van de aanwezigheid van de commando's. Op zaterdag
13 november ging Rob Olij boodschappen doen in de supermarkt. "Ik zag twee tot
de tanden gewapende militairen rondlopen en zei tegen mijn vrouw: dat zullen wel
Amerikanen zijn, wat overdrijven die gasten toch altijd. Maar toen ik bij de rij
voor het brood stond te wachten, zag ik dat de vrouw van de ambassadeur tussen
hen inliep. Ik hoorde een militair zeggen: ja, Barbara heeft plastic bekers
nodig. Dezelfde avond belde mijn dochter in Nederland op. Wat doe je daar nog,
riep ze, zelfs de Nederlandse ambassadeur is gevlucht. Ik wist niet wat ik
hoorde."

De ambassadeur had die avond reeds een veilig heenkomen gezocht in de Franse
legerbasis. Op zondag 14 november vloog hij zonder iemand in te lichten met zijn
vrouw, zijn ambassadestaf en de commando's naar Ghana. De dag daarop maakte de
Zuiderkruis rechtsomkeert. "Ik vind het moeilijk te geloven dat dat schip ook
voor ons kwam, en niet alleen voor hem," zegt een Nederlandse zakenman die
anoniem wil blijven. "Het feit dat Nijhof is aangevallen heeft bij Jansing zo'n
paniek teweeggebracht dat hij dacht: nou moet ik wegwezen. Maar nergens op die
woning stond aangegeven dat het een diplomatieke post was."

Abidjan was enkele dagen later zover genormaliseerd dat blanke burgers zich weer
vrij op straat konden bewegen. Buitenlandse diplomaten hebben tegenover deze
krant hun verbazing geuit over het haastige vertrek van de ambassadeur.
Nederland was in november tevens voorzitter van de Europese Unie. De ambassades
van Groot-Brittannie en Spanje gingen tijdens de onlusten slechts enkele dagen
dicht. Die van Belgie, Duitsland, Italie, Zwitserland, Frankrijk, Canada en de
VS bleven gewoon open.

De ambassade en de residentie bleven zonder nader bericht vier maanden gesloten.
Geen van de Nederlanders die lang in Ivoorkust zijn gevestigd, zijn naar hun
mening over de veiligheidssituatie gevraagd. Niet tijdens de crisis en ook niet
daarna. "Dat is op zijn zachtst gezegd opmerkelijk. Zeker als je weet dat hij
amper een jaar in Afrika was en beroepshalve in een ivoren toren zat", zegt een
Nederlander die al lang in het land aanwezig is. Ook hij wil niet met zijn naam
in de krant. De Nederlandse kolonie hier is nooit omvangrijk geweest, maar het
belang van Ivoorkust voor Nederland is aanzienlijk. Het is de grootste
cacaoproducent ter wereld. Bijna de helft wordt in Nederland verwerkt.
Nederlandse bedrijven zijn verder actief in de koffiehandel, textielindustrie,
vishandel, de haven en het wegtransport.

Onlangs vloog de ambassadeur met een speciaal gehuurd toestel,
persoonsbeveiliging en twee gepantserde auto's terug naar Abidjan. De kanselarij
wordt verkocht, het lokale personeel is per 1 april ontslagen. Hoewel het
ontslagplan in januari al klaar lag, kregen de medewerkers pas vorige maand te
horen dat ze moesten uitzien naar een andere baan. "Alles wijst erop dat Jansing
de sluiting achter de schermen heeft zitten rondbreien en het feit dat het hem
gelukt is, betekent dat hij goede vriendjes heeft in Den Haag," zegt de
zakenman. "Maar hij had in de tussentijd ook wel even aan ons kunnen denken en
maatregelen kunnen treffen voor consulaire zaken."

De residentie gaat twee jaar op ijs. Jansing betrekt een splinternieuwe
residentie in Dakar. "Ik vraag mij af wat het economische belang is van
Senegal," zegt de zakenman. "Pinda's?"

Ivoorkust is gevaarlijk, maar niet het enige land ter wereld waar onrust heerst.
Volgens een woordvoerder van Buitenlandse Zaken is het besluit "om
veiligheidsredenen" genomen. "Daarnaast hebben we gekeken: hoe kunnen we het
beste onze belangen behartigen? De kerntaken van de ambassade kunnen ook elders
worden uitgevoerd, namelijk vanuit Ghana, Senegal en Kameroen."

De achterblijvers hebben hun twijfels. "De ambassadeur heeft uiteraard een grote
invloed gehad op die beslissing, want die is genomen op gezag van zijn
rapportage," zegt Rob Olij.

LOAD-DATE: April 18, 2005

LANGUAGE: DUTCH

                           © 2005 PCM Uitgevers B.V.

                              85 of 120 DOCUMENTS

                                NRC Handelsblad

                                 April 15, 2005

Wensen in beton ; De dienstbare architectuur van Jo Crepain

BYLINE: BERNARD HULSMAN

SECTION: CS; Pg. 24

LENGTH: 2371 words


De Belgische architect Jo Crepain krijgt zijn opdrachten voornamelijk uit
Nederland. Tegen Vinex-wijken heeft hij geen bezwaar. "Ik ben heilig overtuigd
van de macht van architectuur."

en immense Le Corbusier kijkt iedereen aan die de Belgische architect Jo Crepain
in Antwerpen bezoekt. Zoals vaak als hij iets moest monsteren, heeft 'de
architect van de twintigste eeuw' zijn ronde bril met dik montuur even opgetild.
Crepain (1950) heeft de foto van Le Corbusier meer dan levensgroot laten
schilderen op een blinde muur bij de ingang van het voormalige koffiepakhuis in
Antwerpen waarin hij en zijn zestig medewerkers werken. Bovenop het pakhuis
heeft Crepain, naar eigen ontwerp, een schitterend appartement voor zichzelf en
zijn vrouw laten bouwen. Aan de ene kant biedt dit een weids uitzicht op de
Schelde, door een ander hooggeplaatst raam is de gotische toren van de Onze
Lieve Vrouwe kerk en de oudste Antwerpse wolkenkrabber te zien.

Toch is Le Corbusier niet heilig voor Crepain. "Le Corbusier was de held tijdens
mijn opleiding hier aan de Academie in Antwerpen", legt hij uit. "Van hem heb ik
overgenomen dat in al mijn gebouwen een 'promenade architecturale' zit, een
route die zorgt voor de beleving van de verschillende ruimtes. Maar
plattegronden kon hij niet maken. Dat interesseerde hem helemaal niet. Zijn
woningen zijn onmogelijk om in te leven. Weet je wie wel heel goede
plattegronden kon maken? De Amerikaan Craig Elwood. Dat is mijn echte held. En
Mies van der Rohe en Frank Lloyd Wright."

Dertig jaar is Crepain nu architect. "Of eigenlijk zestig jaar", zegt hij. "Ik
werk zo'n zestien uur per dag. Ik heb aan vier, vijf uur slaap genoeg." Meer dan
zeshonderd nummers omvat zijn archief: meer dan zeshonderd ontwerpen voor
meubels, winkels, woningen, kantoren, universiteitsgebouwen, bedrijfsgebouwen,
sociale woningbouw, restauraties van oude gebouwen en stadswijken. Soms zijn ze
niet uitgevoerd, vaak wel.

Erg stijlvast is Crepain niet gebleken in zijn carriere, zo blijkt uit het vorig
jaar verschenen boek 73/03 Jo Crepain Architect en de grote
Crepain-tentoonstelling die nu in Apeldoorn is te zien. Zijn vroege huizen uit
de jaren zeventig zijn complex, vol ingenieuze verbindingen tussen de
verschillende ruimtes. Net als de toenmalige Nederlandse structuralisten zoals
Herman Hertzberger en Aldo van Eyck, had Crepain toen een sterke voorkeur voor
grijze betonblokken als bouwmateriaal. De jaren tachtig waren voor Crepain het
tijdperk van het postmodernisme. Zijn huizen uit dit decennium zijn veelal
symmetrisch en met gestileerde frontons, zuilen en andere dingen die aan de
klassieke bouwkunst herinneren. In de jaren negentig onderging zijn werk een
versobering, die vooral te zien is in de strakke bedrijfsgebouwen en kantoren
die hij in Belgie bouwde. Maar vooral in zijn omvangrijke Nederlandse werk -
tachtig procent van Crepains opdrachten krijgt hij nu uit Nederland - duikt ook
nog het rijke architectuurverleden op. Met name in zijn vele stadsvernieuwingen
in oude steden als Amersfoort en Deventer is de traditie nadrukkelijk aanwezig.

U hebt in uw carriere van stijl gewisseld. Wat opvalt is dat u geen enkele
moeite hebt met het begrip postmodernisme. In Nederland is het nog steeds een
scheldwoord.

"Ik vind het postmodernisme een heel logisch verhaal. Toen ik begin jaren
zeventig afstudeerde, was architect een scheldwoord. Architectuur was niet
nodig, vond men toen, Jan met de Pet wist zelf wel hoe hij moest wonen. Hij had
hoogstens wat technische hulp nodig. Het postmodernisme was hier een reactie op.
Het was een herovering van de architectuur door architecten. Postmodernistische
architecten zeiden: 'Kijk eens naar de geschiedenis. De Griekse tempels, de
gotische kathedralen, de kerken van de renaissance en de barok - die zijn
allemaal ontworpen door architecten. Voor echte architectuur zijn architecten
nodig.

"Er zijn architecten, zoals Richard Meier, die een bepaalde stijl ontwikkelen en
daar dan niet meer van afwijken. Daar houden de architectuurcritici van. Voor
hen moet architectuur puur zijn en zuiver. Daar heb ik geen last van, ik stel me
open op. Veel jonge Nederlandse architecten kunnen zich bijvoorbeeld niet
voorstellen dat je ook een heel mooi huis kunt bouwen met een hellend dak. Ik
heb dat soort a-priori's niet. Als ik een opdracht krijg in een historische
stad, dan zet ik een andere pet op, al ben ik zelf opgeleid in de
modernistische, functionalistische traditie. Dan stel ik me niet op als een
kille modernist die zich niets aantrekt van de context en helemaal opnieuw
begint. De tijd van het modernisme is voorbij. We zijn slimmer geworden. Het is
een geluk dat we nog historische steden hebben, laten we die koesteren."

Na uw postmoderne periode is uw werk niet meer onder een noemer te vangen.

"Ik ben een kind van deze tijd. Ik ben niet blind, ik reis veel en ik lees veel.
Op het postmodernisme volgde in de jaren negentig het minimalisme. Dat was de
tijd van de naakte pakhuizen en sobere ruimtes. Nu zijn we in een periode van
'total loss' aanbeland: alles is mogelijk. De stijlperiodes zijn ten einde, alle
stromingen bestaan nu naast elkaar. We leven in een open cultuur en de wereld is
heel klein: als er vandaag in Japan iets wordt gebouwd dat de moeite waard is,
zie ik het dezelfde dag nog op mijn computer."

Hoe gaat u precies te werk?

"Ik maak ontwerpen in workshops met een stuk of vijf medewerkers. Soms werken we
heel snel en hebben we in tien minuten een concept. Het grappige is dat hoe meer
randvoorwaarden een opdracht heeft, hoe meer beperkingen er zijn en hoe zwaarder
de context weegt, hoe sneller we tot een ontwerp komen. Als je ons vraagt om een
gebouw in een weiland of een woestijn, dan duurt het lang. Dan hebben we geen
aanknopingspunten.

"Bij woningen maak ik meestal eerst plattegronden. Dat is de basis, zo heb ik
het geleerd van mijn functionalistische leermeesters. Er is geen excuus mogelijk
voor een slechte plattegrond. Een woning moet goed functioneren. Goede plekken,
goed licht en logische verbindingen. Maar vooral bij opdrachten in oude steden
begin ik ook wel met het ontwerpen van gevels die passen bij de omgeving. En als
ik op een hellend vlak moet bouwen, begin ik eerst met de doorsnedes om te
bepalen hoe je het niveauverschil moet opvangen. De klant mag nooit merken waar
je mee bent begonnen. Het ontwerp is altijd een geheel: de plattegrond, de
gevels, de doorsneden en het budget moeten zo in elkaar klikken dat niemand kan
merken wat er het eerste was.

"Ik verplicht mezelf ook om een klant altijd een onbeperkt aantal voorontwerpen
te geven. Dat zijn dan ook echte alternatieven, dus niet alleen een verplaatste
deur of een verschoven raam. Zelfs als ik een ontwerp heb geschetst waarvan ik
denk: 'dit is het', bedenk ik nog iets anders. Dan kom je toch vaak op
oplossingen die ook goed zijn.

"In de loop van de jaren ben ik anders gaan werken. Vroeger maakte ik
maatpakken, zou je kunnen zeggen. Ik wilde de opdrachtgevers heel goed kennen.
Ik gaf ze lijsten met tientallen vragen mee die ze moesten beantwoorden, zoals:
naar welk theaterstuk ben je voor het laatst geweest? Al hun wensen werden in
beton gegoten. Dat leverde heel specifieke huizen op. Ik ben nu slimmer
geworden. Ik besef nu dat de opdrachtgever over tien jaar zijn huis verkoopt en
dan moet het huis ook bruikbaar zijn voor een ander gezin. Ik maak nu meer
flexibele gebouwen met neutrale ruimtes die door verschillende mensen op
verschillende manieren kunnen worden gebruikt."

De schrijvers van het boek over u, Max Borka en Koenraad Jansens, merken over uw
woningen op dat ze vaak een soort burchten zijn. Waarom zijn uw woningen zo?

"Ik ontwerp niet per se burchten, maar Borka en Jansens hebben wel gelijk, het
is een thema in mijn woningen. Ik houd inderdaad van privacy en intimiteit. De
woning is de laatste vluchtplaats van de mens om emotioneel te zijn. We leven in
een maatschappij waar het niet gepast is om vandaag heel depressief te zijn en
morgen heel vrolijk. We moeten allemaal evenwichtige emotieloze wezens zijn, die
goed en efficient functioneren. In zo'n maatschappij is de woning de plek waar
je je gevoel kunt koesteren of zelfs versterken. Als je triest bent, moet je een
hoekje hebben waar je die triestheid kunt intensiveren. Daarom moet een huis
discreet en een beetje gesloten zijn. Vandaar vaak de defensieve gevels aan de
straatkant. Maar daar staat dan een open zijde aan de tuin tegenover.

"Ik ben heilig overtuigd van de macht van architectuur. In onze kantoorontwerpen
vecht ik altijd voor een mooie lunchruimte, met een heel andere sfeer dan in de
werkruimte. De lunchruimte moet luchtig zijn, met een parketvloer, kleurige
meubels en een buitenterras zodat je ook kunt roken. De middagpauze is bepalend
voor de kwaliteit van het werk in de namiddag."

Het overgrote deel van uw opdrachten krijgt u nu in Nederland. Hoe verklaart u
uw Nederlandse succes?

"Ik ben in 1989 voor het eerst gevraagd om iets in Nederland te bouwen. Er moest
een gat aan de rand van het oude centrum van Amersfoort worden gevuld en de
toenmalige Amersfoortse wethouder Fons Asselbergs vond dat een Belgische
architect dit moest doen, omdat volgens hem Belgische architecten het bouwen met
bakstenen beter beheersen dan Nederlandse. Terecht. Wij bouwen in Belgie nog net
als in de Middeleeuwen, kavel voor kavel, steen voor steen. In Nederland wordt
de baksteen gebruikt om een betonnen skelet te camoufleren, in Belgie zijn de
bakstenen muren dragend. Industrieel vervaardigde massawoningbouw is in Belgie
marginaal. Nederland was wat dit betreft echt een cultuurschok voor me.

"Na de 20 woningen in de oude binnenstad van Amersfoort kreeg ik de opdracht
voor honderdtachtig woningen in de nieuwbouwwijk Kattenbroek in dezelfde stad.
Honderdtachtig woningen! Dat is meer dan ik in de eerste twintig jaar van mijn
carriere in Belgie had gebouwd. Vervolgens ben ik voor tientallen projecten
overal in Nederland gevraagd. Mijn succes in Nederland heeft te maken met het
verschil in mentaliteit tussen Belgie en Nederland. Ik heb in Belgie alle
architectuurwedstrijden gewonnen, sommige zelfs twee keer. Maar als je naam en
faam hebt in Belgie, hebben ze schrik van je. Dan denken ze dat je heel duur
bent. Nederlanders zijn ambitieus. Op alle niveaus zijn mensen gedreven om het
goed te doen. Ik merk dat bijvoorbeeld in de stadhuizen. Daar is de mentaliteit
gericht op kwaliteit. Zuinig natuurlijk, maar altijd zo goed mogelijk. In
Nederland vraagt een kleine gemeente een Japanse architect om een bibliotheek te
ontwerpen. Dat is werkelijk een groot verschil met Belgie."

Uw beeld van Nederland strookt niet met het Nederlandse zelfbeeld. Nederlanders
zien hun land als een polderland, waar niemand mag opvallen. In de woningbouw
wordt gepleit voor het Wilde Wonen, met Belgie als voorbeeld.

"Daar begrijp ik niets van. In Belgie bouwen we al 175 jaar wild en daar
proberen we nu juist van af te geraken. Het Wilde Wonen wordt onbetaalbaar. Tot
ver na de Tweede Wereldoorlog kon je op alle mogelijke plekken in Belgie je huis
bouwen, er was geen ruimtelijke ordening. Maar nu is Belgie volgebouwd, langs
alle wegen is het vol. Door de lintbebouwing is efficient openbaar vervoer
onmogelijk. In een compact dorp hoeft een bus maar een keer te stoppen, bij de
Belgische lintbebouwing om de vijfhonderd meter en dan kun je geen vaart maken.
Wat woningbouw betreft valt er van Belgie niet veel te leren. Terwijl Nederland
de ruimtelijke ordening nu wil afschaffen, begint Belgie er juist mee. De
Belgische overheid heeft besloten het platteland niet verder te verkavelen, het
beleid is er nu op gericht om de steden dichter te bebouwen en het platteland
echt platteland te laten zijn. Vlaanderen heeft sinds enkele jaren een
rijksbouwmeester die de kwaliteit van de architectuur moet bevorderen."

U bouwt ook veel in Vinex-wijken. Veel Nederlandse architecten vinden de
Vinex-wijken een gruwel. Sommigen, zoals de ex-rijksbouwmeester Jo Coenen,
weigeren er iets mee te maken te hebben.

"Dat is toch flauwekul, echte flauwekul! Het ontwerpen van Vinex-woningen is
gewoon een opdracht. Wij architecten bepalen niet de maatschappelijke context
die zorgt voor zulke opdrachten. Dat is het werk van politici en
stedenbouwkundigen.

"Een slimme jongen uit de linkse hoek stelde mij twintig jaar geleden eens de
vraag of ik gevangenissen voor Mobutu zou bouwen. Daar hoefde ik geen seconde
over na te denken. Natuurlijk doe ik dat! Als architect en als mens probeer ik
dan, binnen de randvoorwaarden die er bestaan, een gevangenis te bouwen die zo
goed mogelijk is voor de gevangenen. Dit betekent natuurlijk ook weer niet dat
je geen kritiek mag hebben op die randvoorwaarden en dat je alles moet slikken
wat een opdrachtgever je vraagt. Ik bouw niet voor mensen die een vooroordeel
hebben als het om stijl gaat. Ik bouw geen nep-boerderijen, geen nep-Franse
villa's. Maar Vinex-wijken weigeren vind ik niet zinvol.

"Mijn opdrachtgever is niet Mobutu of een ministerie, maar de mensen die het
gebouw gebruiken. Mijn ideaal is een gebouw dat en de architectuurcritici goed
vinden en de gewone man. Nu is het altijd of of: als de critici het goed vinden,
houdt het publiek er niet van en omgekeerd. Net als veel jonge, Nederlandse
architecten houden critici niet van hellende daken. Als ik zie wat critici mooi
vinden, dan denk ik wel eens: jongens, jongens, moet dat nou? Niet elke opdracht
hoeft toch een wereldwonder op te leveren. Ik heb geen probleem met gewoon goed.
Ik haal heel veel voldoening uit een degelijk ontwerp dat goed functioneert en
dat de omgeving niet verknalt. Ik kan genieten van goed vakmanschap, van een
mooi detail. Ik ben een ouderwets architect."

Tentoonstelling van Jo Crepain t/m 1 juli in het atrium van het gebouw van
Centraal Beheer/Achmea, Prins Willem Alexanderlaan, Apeldoorn. Ma t/m vr 10-17u.

'We zijn in een periode

van total loss aanbeland'

'Ik heb geen probleem met gewoon goed'

Jo Crepain foto Leo van Velzen

Huis Vermeiren, Bornem 1984

Kantoorgebouw Renson, Waregem 2002 foto's uit Max Borka en Koenraad Janssens,
'Jo Crepain Architect '73-'03', Gent 2003

LOAD-DATE: April 18, 2005

LANGUAGE: DUTCH

                           © 2005 PCM Uitgevers B.V.

                              86 of 120 DOCUMENTS

                                NRC Handelsblad

                                 April 14, 2005

'Ze luisteren niet naar de mensen' ; Gouden woorden

BYLINE: GERRIT KOMRIJ

SECTION: Achterpagina; Pg. 26

LENGTH: 505 words


Regenwouden en sprinkhanenplagen zijn indrukwekkend, maar de opkomst van de
gewone man is het grootste natuurverschijnsel van allemaal.

Er was eens een maatschappij waarin de gewone man bekendstond onder de naam
putjesschepper. Lang geleden leidde hij een anoniem bestaan in alkoven en
achterbuurten. Hij mocht schillen ophalen, gierputten legen, zich in duistere
kroegen laten volgieten en vooral geen overlast veroorzaken. Niemand gaf een lor
om de gewone man. Menigeen wist niet eens van zijn bestaan af.

Hield de gewone man er gevoelens op na? Waarschijnlijk niet. Koesterde de gewone
man zorgen? Geen idee. De gewone man was een verwaarloosbare factor. Laat staan
dat we hem een mening zouden toeschrijven.

Inmiddels zijn we erachter dat de gewone man wel degelijk over meningen
beschikt. Veel meningen. Sterker nog, we zijn razend nieuwsgierig naar al zijn
meningen. Hoe is dat gekomen?

Sluipend.

Er moeten nog mensen leven die de eerste manifestaties van de gewone man hebben
meegemaakt. De televisie in de huiskamer stond aan en de avonden werden langer.
Ineens verscheen, als experimenteel alternatief voor de sjoelbak en het
ganzenbord, de eerste gewone man op het scherm. Zo'n gewone man mocht aan een
tafel met Willem Duys naast de goudvissenkom het Wilhelmus achterstevoren op een
mondorgel spelen of zijn kanarie de horlepiep laten dansen. De kijkers keken hun
ogen uit. Dat smaakte naar meer.

Een complete dierentuin werd zichtbaar.

Wat kon de gewone man veel! Hij kon huisjes bouwen van luciferstokjes, musiceren
op zijn kunstgebit, een chimpansee nadoen, alles.

Men kent de afloop. Het ging stormenderhand.

De gewone man werd 'de mensen van de straat'.

Geen gebeurtenis kan het meer stellen zonder mensen van de straat. Mensen van de
straat zijn het alfa en omega van de besluitvorming, ze domineren de
nieuwsgaring, ze bepalen de agenda van stad en land.

Op een bomaanslag volgt eerst de enquete naar wat de mensen op straat vinden van
de bomaanslag. Bij het overlijden van paus of prins-gemaal willen we vooral
weten wat de mensen op straat vinden van het overlijden. Nieuws is nieuws, maar
het grootste nieuws is wat de mensen ervan vinden.

Mensen op straat kijken naar mensen op straat. Dat heet televisie.

Heeft de monarchie een toekomst? Is de staatsveiligheid in goede handen? Vraag
het de mensen op straat. Is de baard van de profeet te lang? Vraag het de mensen
op straat.

Telefoneer met de televisiebazen en geef uw mening door. Het lijkt op democratie
en ze noemen het interactiveit, maar het is de grootste geldklopperij sinds de
uitvinding van de collectezak.

De gewone man: van riool via kermisvermaak naar humbug.

Ik zag laatst Michiel Smit, hijgend gevolgd door een van zijn nieuw-rechtse
lakeien, een moeizaam door een leren jack bijeengehouden geval van
honderdvijftig kilo op varkenspoten, op straat verklaren dat er niet genoeg naar
de gewone man wordt geluisterd.

En nog kan hollebollegijs van de honger niet slapen.

Michiel Smit

LOAD-DATE: April 14, 2005

LANGUAGE: DUTCH

                           © 2005 PCM Uitgevers B.V.

                              87 of 120 DOCUMENTS

                                NRC Handelsblad

                                 April 9, 2005

Stop de hausse aan topsalarissen

BYLINE: ROBERT KOLEN, DEN HAAG

SECTION: Opinie & Debat; Pg. 14

LENGTH: 200 words


Acht ton hier en tonnen daar, deze topmensen hebben geen problemen met hun
energienota. Niet alleen enkele topmensen verdienen zulke extra-ordinaire
bedragen, nee, ook andere mensen boven in de organisaties en interim-managers of
consultants. De een zorgt voor de ander en krijgt het dan weer betaald. Dit
vindt ook plaats bij de NS en gemeentelijke vervoersbedrijven, UWV,
pensioenbedrijven, waterschappen en ga zo maar door. Landelijke, provinciale of
gemeentelijke geprivatiseerde bedrijven, semi-overheid en stichtingen. We zagen
dit zelfs bij filantropische instellingen die langs de deuren lopen te
collecteren. Marktconform is het excuus. Maar al te vaak ten koste van gewone
burgers.

Waar is de overheid? De overheid heeft hier een controlerende functie. Zeker als
het gaat om publieke bedrijven of instellingen waar iedere burger afhankelijk
van is. De energieprijzen stijgen. De gewone man zijn salaris mag niet omhoog en
vut of prepensioen, sociale verzekeringen, werknemersverzekeringen ww, wao enz.
worden onmogelijk gemaakt, maar de top kan en mag zich verrijken. Dit loopt
verschrikkelijk uit de hand. Gefrustreerd vraag ik mij af hoe dit een halt toe
geroepen kan worden.

LOAD-DATE: April 9, 2005

LANGUAGE: DUTCH

                           © 2005 PCM Uitgevers B.V.

                              88 of 120 DOCUMENTS

                                NRC Handelsblad

                                 April 8, 2005

Hommage aan de afwezige

BYLINE: DOOR ONZE REDACTEUREN BAS MESTERS EN GUIDO DE VRIES

SECTION: Voorpagina; Pg. 1

LENGTH: 1278 words

DATELINE: VATICAANSTAD, 8 APRIL.


De paus is vanmiddag begraven. Zo'n drie miljoen mensen probeerden de uitvaart
bij te wonen.

"Onmiddellijk heilig", staat op een van de vele spandoeken die de
honderdduizenden gelovigen hebben meegenomen naar de uitvaartmis van hun grote
voorbeeld Johannes Paulus II op het Sint Pietersplein. De lentewind bladert er
door het evangelie dat op de kist ligt. De bloedrode rouwkazuifels van de
kardinalen wapperen, en tijdens de preek begeleidt applaus de woorden van
kardinaal Ratzinger, die voorgaat.

"Johannes Paulus II heeft zijn eerste postume wonder vandaag al verricht", zo
menen kerkvertegenwoordigers en Italiaanse media. Want wie anders zou het lukken
om op zijn begrafenis tientallen staatshoofden en regeringsleiders met naar
schatting drie miljoen eenvoudige stervelingen samen te brengen? Wie krijgt het
voor elkaar om de Amerikaanse president George Bush bij de Iraanse president
Khatami te laten zitten? Of zoals de Corriere della Sera schrijft: "Wie lukt het
om in een omarming de machtigen der aarde en het gewone volk te verenigen?"

Allen zijn ze in Rome voor hetzelfde doel. Hommage brengen aan een man die de
hele wereld over reisde om vrede te prediken en als eerste paus moslims, joden
en andere christelijke facties opzocht. "Allen voelen we zijn afwezigheid",
aldus Kathami.

Als om klokslag tien uur twaalf mannen in zwarte pakken de eenvoudige kist
vanuit de Sint Pietersbasiliek naar het bordes voor de kerk dragen, klinkt luid
applaus. Een moment waarop honderdduizenden die vannacht in en rond het plein in
slaapzakken hebben doorgebracht lang hebben gewacht. De kist staat gericht op de
mensenmassa die tussen de colonnades, in de Via della Conciliazione, op de
Romeinse pleinen, in heel Italie en heel de wereld de uitvaart op grote
televisieschermen volgt. Achter het altaar staat een lege stoel: de vacante
heilige stoel van Petrus.

"Volg me" zijn sleutelwoorden in de preek van kardinaal Ratzinger. "Deze
lapidaire woorden van Christus kunnen worden beschouwd als de sleutel om de
boodschap te begrijpen die via het leven van onze wijlen en geliefde paus
Johannes Paulus II tot ons komt. Een paus die zich nooit heeft willen sparen en
zich heeft gegeven tot het laatste moment."

En dat hebben de pelgrims in groten getale gedaan. "Hij is mijn paus, de enige
die ik gekend heb, zegt de 22-jarige Italiaan Francesco 's ochtends vroeg vanuit
zijn slaapzak bij het Sint Pietersplein. "Vandaag ga ik naar de paus en volgende
week naar Amsterdam. Geloof en een joint kunnen best samengaan."

Vanaf acht uur vanmorgen druppelden de mensen het Sint Pietersplein op, nadat ze
een voor een streng waren gecontroleerd en hun bagage door de metaaldetector was
gegaan. De meeste bisschoppen zitten dan al op hun plaats, links van het altaar.
Ze hebben een rode sjerp om, teken van rouw om het overlijden van een paus. De
secretaris-generaal van de Verenigde Naties, Kofi Annan, meldt zich een uur voor
de uitvaartmis. Net als andere hoogwaardigheidsbekleders komt hij het plein op
via de centrale poort van de basiliek. President George Bush, zijn vrouw,
minister van Buitenlandse Zaken Condoleezza Rice en, naast elkaar, George Bush
senior en Bill Clinton nemen pas tien minuten voor aanvang plaats op hun
stoelen. De zwaarbewaakte Afghaanse leider Karzai, president Mugabe uit Zimbabwe
en de Italiaanse premier Berlusconi zijn dan al lang aanwezig in het vak van de
regeringsleiders. Grote afwezige onder de vorstenhuizen is het Nederlandse
koningshuis dat geen enkele vertegenwoordiger heeft afgevaardigd.

Niet alleen op het Sint Pietersplein maar in heel Rome kijken mensen mee. In de
stad zijn 27 televisieschermen opgesteld. Langs straten rond het Vaticaan en op
de pleinen in de binnenstad. Mensen kijken in barretjes naar televisie en aan de
rand van de stad op een open terrein.

Opmerkelijk was vanochtend de stilte van de mensen in Rome. Opvallend was ook
dat Johannes Paulus II, de paus van het volk, zo ver van het volk werd
weggehouden. De opkomst van jongeren was spectaculair hoog, terwijl de kerk
wordt geleid door tal van zeventigers en tachtigers.

Het geboorteland van de paus, Polen, was royaal vertegenwoordigd door jongeren.
Zo lag de late tiener Boguseya, in afwachting van de uitvaartmis van vanochtend,
met vier andere Poolse meiden tegen een muur. Ze zijn gewapend met matrasjes en
wat dekens. Als we haar vragen wat ze van de overleden paus vindt, antwoordt ze:
"Hij is onze vader. Voor hem hebben we alles over." Veel Nederlanders vinden de
kerkvorst conservatief, zeggen we, bijvoorbeeld omdat hij tegen seks voor het
huwelijk is. Die opmerking overvalt haar, ze knipppert met haar ogen, overlegt
met haar vriendinnen en zegt dan: "De paus heeft op dit gebied een goede
boodschap, en daar staan wij achter. Maar in de praktijk is het voor ons heel
moeilijk met die boodschap om te gaan."

Bij Castel Sant'Angelo, waar een van de grote beeldschermen in de stad staan,
lopen nonnetjes voor de dienst nog een polonaise. Dat mag, want de paus heeft
verkondigd dat de gelovigen vrolijk mogen zijn bij zijn vertrek naar de Heer.
Jeugdigen uit Hongarije halen weggegooide dozen uit een container, en
beschilderen het karton met teksten: 'Leve Johannes Paulus II'. Hun inspanningen
vallen in het niet bij die van de Polen, die vlaggen, beelden en houten kruisen
hebben meegebracht.

Hier staan, zitten of liggen vele tienduizenden mensen. Het is zo druk dat veel
bezoekers de plechtigheid op het beeldscherm niet kunnen zien. De sfeer is
vredig en rustig. Een enkeling heeft een portret van de paus gekocht met daarop
de tekst Giovanni Paolo II, Il Papa della Pace - 'Il Grande'.

Wetenschapper Wowek schat dat de gemiddelde leeftijd van de miljoenen pelgrims
rond de 25 tot 28 jaar ligt. Zijn lip trilt als we hem de vraag stellen of die
mensen kunnen leven met de opvattingen van Johannes Paulus II over seksualiteit.
"Schei toch uit, slechts 1 procent van zijn woorden ging daar over", is zijn
reactie. "Leven, liefde en hoop, daar had de paus terecht veel meer aandacht
voor."

Wowek wil niet ingaan op de ziekte aids, die zou kunnen worden teruggedrongen
als de katholieke kerk condooms zou toestaan. De Oost-Duitse dertiger Isle Rahn
wel. "De kerk predikt trouw in het huwelijk", legt ze uit. "Alleen wie vreemd
gaat, kan aids krijgen." Ze veronschuldigt zichzelf voor haar "harde taal". "Ik
ben wat sauer, omdat ik eergisteren net te laat was om de overleden paus nog te
zien." Sind Sie Hollaender?, vraagt ze vervolgens. "De paus verdiende niet dat
jullie, progressieven, zo tegen hem aan hebben geschopt."

Haar man Johann prijst de paus, maar heeft bedenkingen tegen de katholieke kerk.
De democratie ontbreekt, stelt hij vast. Veronica (19) uit Milaan, vindt dat
geen probleem. "Onze kerk is een eeuwenoud instituut, een mannenbastion. Van mij
mag dat zo blijven." Ze laat een krant zien met een foto waarop een aantal oude
kardinalen staat afgebeeld. "De leiding van de kerk is bejaard, de paus is met
zijn 84 jaar niet eens de alleroudste. De jeugd sluit hem in haar armen wegens
zijn uitstraling. Oude mensen kunnen ook lief zijn. Ik heb gehuild toen hij is
overleden."

Over de opvolging van de paus is Wowek helder: de kardinalen gaan in conclaaf,
maar er is er maar een die tenslotte beslist over een nieuwe kerkvader: "De
Heilige Geest", vertelt hij terwijl de mis begint.

ANTI-PAPISME IN NEDERLAND: pagina 6

media en liefde: pagina 7

Hoogwaardigheidsbekleders en pelgrims woonden vandaag de begrafenis bij van paus
Johannes Paulus II op het Sint Pietersplein in Rome. Rond het middaguur werd de
kist met de paus de basiliek ingedragen. (Foto Reuters)

LOAD-DATE: April 11, 2005

LANGUAGE: DUTCH

                           © 2005 PCM Uitgevers B.V.

                              89 of 120 DOCUMENTS

                                NRC Handelsblad

                                 April 2, 2005

'Geloof maakt slechte mensen slechter' ; JESSICA STERN, AMERIKAANSE
TERRORISME-EXPERT EN GODSDIENSTDESKUNDIGE

BYLINE: DOOR BAS HEIJNE FOTOGRAFIE KIRSTEN THOEN

SECTION: Magazine; Pg. 10

LENGTH: 3011 words


Wat brengt gelovige mensen ertoe onschuldigen te vermoorden in naam van God?
Gesprek met een wapenexpert die zich steeds meer voor mensen is gaan
interesseren.

In 1999 voorspelde Jessica Stern dat New York getroffen zou worden door een
terroristische aanslag. Doelwit in haar verbeelding was het Empire State
Building in New York; in haar virtuele verslag beschreef de Amerikaanse
terrorisme-expert nauwgezet wat de gevolgen zouden zijn van een bom in het
bekende gebouw: niet alleen de onvoorstelbare ravage, de talloze doden en
gewonden, maar ook de politieke fall-out - woede en paniek, de roep om wraak,
beperking van vrijheid en privacy, strengere veiligheidsmaatregelen. 'In een
eerdere versie ging het nota bene om het World Trade Center! Bij al mijn
berekeningen was ik uitgegaan van dat gebouw, maar mijn uitgever, Harvard
University Press, stond erop dat ik er het Empire State Building van zou maken.
Het eigenaardige is dat ik beroepsmatig weliswaar een aanval zag aankomen, maar
toen het gebeurde, was ik net zo geschokt als iedereen. Na de aanslagen van 11
september werd ik platgebeld door journalisten. Ik wist totaal niet wat ik moest
zeggen. Ik weet nog dat ik alle voicemail-berichten heb gewist en verdoofd bij
mijn man op kantoor op de vloer ben gaan liggen.'

Dat boek, The Ultimate Terrorists, was geen paranoide of paniekbeluste
exercitie, maar de weerslag van een jarenlange obsessie met het gevaar dat door
de westerse wereld lang niet erg serieus werd genomen: de opkomst van groepen en
netwerken die uit religieuze motieven massale vernietiging nastreven. Stern
werkte jarenlang voor de Amerikaanse overheid, eerst als expert op het gebied
van nucleaire wapens voor het Livermore National Laboratory in Californie,
daarna was ze lid van de National Security Council. In haar gezellig rommelige
huis in Cambridge, de bedaagde universitaire tweelingstad van Boston, hangt hier
en daar een foto waarop Bill Clinton haar en haar echtgenoot, een econoom,
onweerstaanbaar toelacht. Tegenwoordig doet Stern aan Harvard University
onderzoek naar de oorzaken van terrorisme.

Haar laatste boek, Terror in the Name of God, is dan ook schokkend op een andere
manier; het is het verslag van haar persoonlijke ontmoetingen met religieuze
terroristen overal ter wereld: niet alleen jihad-strijders in Pakistan en
Afghanistan, maar ook opstandige Palestijnen, extremistische joden in Israel,
Amerikaanse fundamentalistische christenen en anti-abortus activisten. Stern:
'Ik raakte gefascineerd door de vraag hoe godsdienstige mensen ertoe komen
onschuldigen te vermoorden in naam van God. Op een gegeven moment wist ik door
mijn werk alles over de nucleaire en chemische wapens die zulke mensen zouden
willen gebruiken, maar eigenlijk niets over die mensen zelf. Toen ik erachter
kwam dat er in hier in de Verenigde Staten mensen woonden die geprobeerd hadden
biochemische en nucleaire wapens in handen te krijgen, heb ik gewoon de telefoon
gepakt. Het was zuiver nieuwsgierigheid. Eerlijk gezegd deed ik het in mijn
broek van angst. Ik begon met de leider van een neonazibeweging en daarna ben ik
in contact gekomen met een zogenaamde Identity Christian, die geprobeerd had het
pestvirus te kopen.

Eigenlijk is dat niets voor academici. Als die iets willen weten, gaan ze naar
de bibliotheek. Maar na een gesprek met een bijzonder godsdienstige man die in
een extreem gewelddadige sekte had gezeten, wist ik zeker dat dit mijn onderwerp
was. Wat beweegt zulke mensen?

'Achteraf kun je wel zeggen dat ik niet erg voorzichtig ben geweest. Ik heb
hetzelfde gedaan als Daniel Pearl (de Wall Street Journal-journalist die in
Pakistan werd gekidnapt en vermoord - bh). Ik ben in Pakistan bij onbekenden in
de auto gestapt zonder een idee te hebben waar we naartoe gingen. Ik denk dat
mijn naiviteit in mijn voordeel is geweest. Ik ben vaak bang geweest, maar geen
een keer bedreigd.'

In een adem

Kostte het veel moeite hen te laten praten? 'Integendeel, toen ik ze eenmaal
zover had, kostte het de grootste moeite hen hun kop te laten houden! Op zich
was het ook niet zo vreemd dat ze wilden praten, deze mensen spuien voortdurend
hun ideeen op internet, ze zijn altijd op zoek naar bekeerlingen. Maar dat ze er
met mij over wilden praten, was wel opvallend. Achteraf heb ik zoveel mogelijk
mensen die ik had ondervraagd laten lezen wat ik over hen geschreven heb, ze
mochten ook commentaar leveren. Dat verklaart waarom ik weinig last heb gekregen
met het boek.

'Waar men zich in de pers vooral over opwond, was dat ik christelijke en joodse
terroristen in een adem noemde met moslimterroristen. Veel mensen konden ook
niet tegen de empathie waarmee ik terroristen tegemoet ben getreden. Zij
verwarren dat met sympathie.'

Tempelberg

Er zijn niet veel boeken zoals Terror in the Name of God, waarin terroristen
uitgebreid aan het woord komen en waarin geprobeerd wordt te begrijpen waar hun
vernietigingsdrang vandaan komt. Stern, zelf een niet-gelovige jodin, stapt even
gemakkelijk af op een lid van Hamas als op een messianistische Israelier, die de
moskee op de Tempelberg wil opblazen. Vindt Stern dat de huidige regering van de
Verenigde Staten zich te weinig verdiept heeft in de beweegredenen van de
hedendaagse terrorist?

'Zeker, en zelfs nu lijken ze er nog bar weinig van te begrijpen. Ik was onlangs
op een conferentie in Engeland over de oorzaken van de radicalisering van
moslimjongeren. Daar sprak ook een Amerikaanse die tot voor kort voor de
overheid werkte en die schokte alle aanwezigen doordat ze totaal geen
onderscheid maakte tussen de islam in het algemeen en het jihadisme. Dat was
niet eens slechtheid, het was gewoon onwetendheid. Ze schrok ook van de
verontwaardiging. Zo iemand is niet in staat zich in anderen te verdiepen, ze
weet niets van de islamitische wereld. En veel Amerikanen begrijpen ook weinig
van de rol die religie speelt bij het terrorisme, wat vreemd is, aangezien de
samenleving hier doortrokken is van geloof.'

Is die onwil om je te verdiepen in de achtergrond van het terrorisme ook niet
een soort smetvrees? 'Je bedoelt dat men bang is bezoedeld te worden? Zeker, men
heeft ook de behoefte te denken dat terroristen het absolute kwaad
vertegenwoordigen en dus in niets op ons kunnen lijken. Was dat maar zo! Ik zou
graag geloven dat ik niet in staat ben tot zulk kwaad, zelfs wanneer ik dezelfde
vernederingen, dezelfde armoede en hetzelfde geweld moest ondergaan als de
Palestijnen. Ik zou graag beweren dat ik nooit van mijn leven zoiets wreeds als
een zelfmoordactie zou kunnen begaan, maar ik kan daar helemaal niet zeker van
zijn. Veel mensen willen dat niet onder ogen zien.'

Terechte grief

Wat Stern in haar boek overtuigend laat zien, is dat niet alle grieven van
terroristische groeperingen voortkomen uit religieuze waan. Of het nu om de
Palestijnen gaat of de afscheidingsbeweging van de Kashmiri's, vaak genoeg zijn
het reele pijnpunten die ten grondslag liggen aan het terrorisme. 'Er is vrijwel
altijd een terechte grief, dat is ook niet het probleem. Het probleem met deze
mensen is dat ze onschuldige burgers vermoorden. Op de conferentie waar ik het
net over had, waren veel moslims verontwaardigd dat ik Hamas en Hezbollah
terroristische organisaties noemde. Wanneer joden en christenen onschuldige,
ongewapende mensen tot slachtoffers maken, zijn ze er zelf als de kippen bij om
dat terrorisme te noemen - ze willen het woord alleen niet horen wanneer Hamas
het doet. Ik vind dat we moeten proberen zo objectief mogelijk te zijn. Het gaat
om een bepaalde techniek van geweldpleging, het met opzet onschuldigen treffen
met het doel een bepaald publiek te beinvloeden. Heel veel groepen maken zich
daar schuldig aan, zelfs sommige boeddhisten.'

Godsdienst speelt een grote rol bij terrorisme, zo blijkt uit haar boek, maar
daarachter gaan vaak allerlei andere motieven schuil. 'De grootste verrassing
voor mij was hoe belangrijk geld is. Niet zozeer de geldstroom die het
internationale terrorisme voedt, maar simpeler, op het niveau van de werknemers.
Voor veel terroristen gaat het om een gewone baan met een salaris. Ik heb
functionarissen van terreurgroeperingen gesproken die zeiden dat ze best wilden
stoppen, maar dat ze als gewone burger lang niet zoveel geld zouden verdienen.'
Dan moet het ook niet zo moeilijk zijn hen over de streep te trekken? 'Ze om te
kopen, bedoel je? Dat gebeurt ook veel.'

Mes in het vlees

In haar boek schrijft ze over de gespleten persoonlijkheden van de meeste
terroristen. Veel van hen zijn in hun dagelijkse bestaan beminnelijk en
hulpvaardig, zetten zich in voor anderen. Tegelijk zijn het nietsontziende
moordenaars. 'Dat opsplitsen van je persoonlijkheid is voor ons moeilijk te
begrijpen. Maar op een kleinere schaal doen we zelf vaak niet anders. Denk aan
de vrouwelijke chirurg die haar fijngevoeligheid opzij zet wanneer ze haar mes
in het vlees van een patient zet om diens leven te redden. Diezelfde vrouw
krimpt ineen wanneer ze ziet hoe haar kind zijn knie schaaft. Het begrip
professionele afstandelijkheid is weinig mensen vreemd. Het eerste wat een
terrorist doet, is zijn tegenstander als onmenselijk voorstellen.'

Ze geeft in haar boek veel oorzaken van terreur, maar een van de belangrijkste
lijkt me toch wat zij identity panic noemt, de gevoelens van vervreemding die
aankomende terroristen naar het houvast van de religieuze identiteit doen
grijpen. Stern: 'Angst voor globalisering is de oorzaak van veel wat we nu zien
gebeuren. Aan beide kanten, zowel bij de terroristen als bij degenen die
overreageren op de dreiging van terreur, is sprake van hevige angst. Op
filosofisch niveau is het niet moeilijk te accepteren dat we in een
pluralistische wereld leven, dat jouw waarheid een van de vele waarheden is. Zo
lang je zelf niet twijfelt aan jouw eigen waarheid is er niets aan de hand. Maar
door het proces van globalisering staan mensen bloot aan zoveel, vaak radicaal
van elkaar verschillende versies van de waarheid. Pluralisme op politiek niveau
is veel en veel moeilijker te accepteren. Ik ben ook geen morele relativist. Het
gaat erom, dat wanneer je zeker weet dat je de waarheid in pacht hebt en
geconfronteerd wordt met mensen die er met net zoveel overtuiging een andere op
na houden, je daar toch mee leert te leven.

'Een van de ontroerendste gesprekken die ik heb gevoerd was met een voormalige
jihadist in Pakistan. Hij had zich gerealiseerd dat zijn eigen fundamentalisme
het probleem was. Het kwaad lag juist in de religieuze gevoelens waardoor hij
zich enkel en alleen met moslims identificeerde. Hij zei me dat hij iedere dag
zijn best deed aan mensen te denken en niet aan moslims. Die man worstelde, hij
had oprecht last van schuldgevoel. Hij werkt nu voor een vredesbeweging. Helaas
zijn er niet genoeg mensen zoals hij.'

Zeloten

Hebben steeds meer mensen ook niet het gevoel dat wanneer jij relativeert, je in
de ander verdiept, er juist door die ander misbruik van wordt gemaakt?
'Misschien. Sommigen weigeren begrip voor de ander op te brengen, omdat ze bang
zijn dat de ander geen zin heeft om hetzelfde met hen te doen. Maar veel mensen
hebben niet eens in de gaten dat ze zeloten zijn geworden en de wereld enkel en
alleen nog in zwart-wit kunnen zien, in wij en zij, in goed en kwaad. Ze weten
absoluut zeker dat zij gelijk hebben en de ander niet. Ze zijn extreem zeker van
hun zaak, hun wereldbeeld is zuiver Manicheistich. Zo'n wereldbeeld is ook heel
verleidelijk, ik kan er jaloers op zijn. Wij twijfelen over alles. Zij niet. Het
is ook verschrikkelijk moeilijk om tolerant te zijn na zoiets als de aanslagen
van 11 september of de moord op Van Gogh.'

Wat vindt ze van de manier waarop de regering Bush het terrorisme probeert te
bestrijden? 'Opperen dat het om een kruistocht gaat, was niet erg handig. En de
oorlog tegen Irak was rampzalig. Sommige dingen waren noodzakelijk, zoals de
inval in Afghanistan, en te prijzen is de manier waarop nu internationaal wordt
samengewerkt door veiligheids- en inlichtingendiensten, want geen enkel land kan
dit probleem in zijn eentje oplossen. Maar de Amerikaanse overheid concentreert
zich nog altijd te veel op bepaalde staten als boosdoeners. Na de aanslagen
wilde het er maar niet doordringen dat het gevaar van een subnationale
groepering kan komen. We moeten optimistisch blijven wat Irak betreft, maar hoe
het daar ook afloopt, we hebben door de oorlog wel een verbluffend leger van
internationale jihadi's geschapen, een mengeling van misdadigers, voormalige
functionarissen van de Ba'ath-partij en de veiligheidsdienst. Ook Iran speelt
een rol. In de jaren tachtig hebben de

Verenigde Staten meegeholpen aan de totstandkoming van Al-Qaeda, door de
islamitische vrijheidsstrijders in Afghanistan tegen de Russen te ondersteunen.
Te vrezen valt dat de geschiedenis zich herhaalt. We hebben van Irak een
formidabele leerschool voor terroristen gemaakt.'

Geestelijke ontwrichting

Het grootste gevaar, schrijft ze in haar boek, is de geestelijke ontwrichting
die terreur teweeg kan brengen. Stern: 'De Verenigde Staten zijn te machtig om
op een conventionele wijze aan te vallen. De enige manier om ons aan te vallen
is zoals we dat in Irak zien, psychologische oorlogsvoering. Daar zullen we meer
van zien, of het nu door jihad-strijders gebeurt of niet. Terroristische
ideologieen komen en gaan, het zijn ook modeverschijnselen. Je ziet nu hoe de
zaak van lokale afscheidingsbewegingen gekaapt wordt door de wereldwijde
jihad-beweging, zoals in Tsjetsjenie en ook in Indonesie. We moeten zorgen dat
de kloof tussen de extremisten en de gelovigen die niet gewelddadig zijn groter
wordt. Dat kan wanneer islamieten zich werkelijk assimileren in een samenleving,
zodat men zich gaat verzetten tegen de criminele elementen in de eigen groep,
zelfs de mensen die er fundamentalistische ideeen op na houden, maar die toch
niet de wapens willen opnemen. We moeten ons ook meer bezighouden met degenen
die terrorist kunnen worden, dan enkel en alleen de huidige generatie
terroristen uit te roeien. Wanneer ik iemand van de Amerikaanse regering hoor
verklaren dat we nu tweederde van de ons bekende leiders van Al-Qaeda hebben
uitgeschakeld, kan ik dat niet anders zien dan als een brevet van onvermogen.

Iedere gedode jihadist die we vangen of doden is er een die we niet op andere
ideeen hebben kunnen brengen.

'We moeten extremistische groepen infiltreren en ons gaan bezighouden met de
volgende generatie rekruten. We kunnen ze niet allemaal doden! Wanneer er meer
bijkomen dan we uitschakelen, zijn we aan de verliezende hand, zo simpel ligt
dat. Kijk waar zulke bewegingen kunnen gedijen, vaak in zogenaamde failed
states, die ten prooi zijn gevallen aan anarchie. Maar hoewel totalitaire
regimes meestal het terrorisme binnen hun landsgrenzen onder de duim weten te
houden, exporteren ze vaak terreur. Wanneer je naar het terrorisme kijkt op
wereldschaal, zie je geen verband met armoede. Maar ik weet niet of dat ook
opgaat voor de situatie binnen bepaalde landen zelf, dat is nog niet serieus
onderzocht. Mij lijken gevoelens van vernedering en vervreemding de kern van het
probleem.

'Ik zou daarom een oorlog tegen de vernedering willen afkondigen, maar hoe doe
je dat? Let wel, het is niet alleen vernedering, want er zijn genoeg mensen die
zich vernederd voelen en die geen terrorist worden. Hoe komt dat? Ik bestudeer
het proces van radicalisering, maar het zou grootscheeps aangepakt moeten
worden, zoiets als een Manhattan-project, om uit te vinden hoe we de
aantrekkingskracht van het terrorisme kunnen verminderen.'

Te soft

Zulke ideeen doen het goed in het universitaire milieu waarin Stern zich
bevindt, maar hoe vallen ze in de rest van de Verenigde Staten?

'Veel mensen vinden zo'n aanpak te soft. Maar die andere, harde aanpak van
alleen vergelding werkt ook niet. Zelfs Donald Rumsfeld, de minister van
Defensie, heeft eind 2003 een memo ondertekend waarin hij zich afvraagt of de
radicale geestelijken niet sneller jihadi's produceren dan wij ze kunnen
elimineren. Het antwoord is ja. Dat memo had ik kunnen schrijven. Er moet een
manier gevonden worden om zowel westers als moslim te kunnen zijn. Er zijn
trouwens al veel moslims die goed gedijen in het westen, die worden aan het
zicht onttrokken door de zeloten en de radicalen. Moslims die nu naar het westen
komen worden geconfronteerd met dilemma's die anderen al eerder onder ogen
hebben moeten zien. Het zou al schelen wanneer imams in de westerse landen zelf
worden opgeleid. Het zal een lang en moeizaam proces worden. Zoals ik al zei,
angst is het grootste probleem, van beide kanten. Daarom wil ik ook naar
Nederland, dat zie ik eerlijk gezegd als een soort laboratorium waarin je kunt
bestuderen hoe zulke angsten zich ontwikkelen.'

Haar zoektocht naar de wortels van het religieuze terrorisme duurt nu al langer
dan vier jaar. Wat is het belangrijkste dat ze heeft geleerd?

'Hoewel ik zelf niet gelovig ben, heb ik altijd een zwak voor gelovigen gehad,
omdat ik in mijn jeugd zulke positieve ervaringen met hen heb gehad. Ik wilde
erachter komen hoe het geloof zowel iemand als Sister Marian, een non uit mijn
jeugd, als Osama bin Laden kan inspireren. Het antwoord is eenvoudig: geloof
maakt goede mensen beter en slechte mensen slechter. Wat je in de heilige
teksten aan excuus zoekt voor je gedrag, zul je altijd vinden. Maar wanneer je
jezelf blootstelt aan het kwaad zoals ik heb gedaan, krijg je alleen maar meer
waardering voor mensen die goed proberen te doen. Als je beseft hoe gemakkelijk
het is voor mensen om de weg kwijt te raken en het kwaad te omarmen, is het des
te verwonderlijker dat zoveel mensen het niet doen.'

Jessica Stern: Terreur in naam van God. Uitgeverij Het Spectrum, E24,95

Bas Heijne is redacteur van NRC Handelsblad.

Kirsten Thoen is fotograaf in New York.

streamers

'Voor veel terroristen gaat het om een gewone baan met een salaris.'

'We hebben van Irak een formidabele leerschool voor terroristen gemaakt.'

LOAD-DATE: April 11, 2005

LANGUAGE: DUTCH

                           © 2005 PCM Uitgevers B.V.

                              90 of 120 DOCUMENTS

                                NRC Handelsblad

                                 April 1, 2005

Waar de ander week is ; Willem G. van Maanen beschrijft de existentiele schuld

BYLINE: RON RIJGHARD

SECTION: CS; Pg. 23

LENGTH: 2532 words


In een bondige, onaangedane stijl beschrijft Willem G. van Maanen extremen als
obsessies, incest en dood. Zijn sombere mensbeeld is gevormd in de oorlog. "Toen
lieten veel mensen het afweten."

Willem G. van Maanen heet een 'veronachtzaamd' schrijver te zijn. Met die term
kan hij goed leven, zegt hij. "Ik ken mijn plaats." Zelfingenomen wordt Van
Maanen op zijn 84ste niet meer. Zijn laatste roman, Een huis voor lief en leed
(uit 2000), haalde de AKO-shortlist; bij verschijning van zijn Alle verhalen in
2003 buitelden alle critici over elkaar heen om hem te prijzen en in 2004
ontving hij de Constant Huygensprijs, na de P.C. Hooftprijs de belangrijkste
literaire onderscheiding voor een oeuvre. En wat zegt de laureaat? "Ik ben een
ambachtsman, geen genie. Ik weet dat ik kan formuleren. Als ik een pen vasthoud,
komt er een soort zekerheid over me." Collega's trachtten al jaren hem onder de
aandacht van een groter publiek te krijgen. Een writers writer dus. Als de term
valt glimlacht hij alleen en straalt rust uit.

Vorige week verscheen Met de hand op het hart, een heruitgave van vijf romans,
en wie Helse Steen (uit 1970) of Het nichtje van Mozart (1984) leest, kan alleen
maar meebuitelen. In zijn bondige, onaangedane stijl laat Van Maanen de honden
los: de dwanggedachten, neuroses en obsessies broeien vrijelijk bij zijn
personages. Volkomen vanzelfsprekend redeneren zijn hoofdfiguren zichzelf en
anderen ten gronde. De vorm sluit aan bij al die gedachtewendingen en
hersenspinsels.

De romans, gemiddeld zo'n 150 bladzijdes dun, worden nooit rechtlijnig verteld.
Een huis voor lief en leed kent bijvoorbeeld drie vertellers. Het begint met de
herinneringen van een bibliothecaris, die een analfabeet dienstmeisje leert
schrijven. In deel twee neemt zij het woord over en vertelt een verhaal dat
allerlei raakvlakken heeft met de werkelijkheid uit het eerste deel. In deel
drie onthult een gewezen onderwijzer allerlei schokkende achtergronden van de
relatie tussen de eerste twee. In Een eilandje van pijn (uit 1981) loopt naast
het verhaal op de rechterpagina het dagboek van de schrijver mee op de
linkerpagina.

Die nadrukkelijke en soms verrassende vormgeving van de verhalen is om zelf
buiten schot te blijven, zegt Van Maanen. "Het is onzin, want je bent toch de
schrijver, maar het schept afstand tot de tekst. Het is net alsof een ander het
doet. Ik ben toch typisch een buitenstaander. Ik stond erbij en ik keek ernaar,
zo is het wel. Ik ben geboren in Kampen, een van de IJsselsteden. Aan de
overzijde van de rivier kan je op de stad neerkijken. Daar speelde ik als
jongetje, want daar was het avontuur. Dan keek ik naar de overkant en
fantaseerde dat mijn ouders opgesloten zaten achter de muren van het fort. Nu
kan ik mooi uitleggen dat ik daar een tik van heb gekregen." Maar een schrijver
is per definitie een buitenstaander, waarom dat benadrukken? "Er mag niet te
veel van mezelf in. Een eilandje van pijn was een leuk experiment, maar er zit
toch te veel persoonlijke troep in."

Zaniken

De vorm van het boek ligt vast als Van Maanen begint. "Maar het vertelde zelf
staat nog aan allerlei improvisatie bloot. Hoe ouder ik word, hoe meer dat
gebeurt. Omdat mijn geheugen wat achteruit gaat. Ik merk het nu ik werk aan een
nieuw boek. Ik moet steeds terugbladeren: verdomme heb ik dat nou al
opgeschreven of niet? Dat is gek hoor. Heel raar."

Dat zijn romans dun zijn, heeft ook te maken met zijn "kortademigheid", zegt
hij. Hij schrijft nooit lang achtereen. Vroeger was hij journalist bij de
Wereldomroep en schreef hij in avonduren. Dat was zwaar. "Maar het was ook een
tegengif. Na achten kon ik naar mijn kamer gaan. Pfff, even voor mijzelf. Ik
droomde er van: als ik die baan niet meer heb. Ik moest de tijd van mezelf
stelen." Tegenwoordig heeft hij alle tijd, maar van een nieuwe werkwijze is het
niet gekomen. "Bij lang zitten ga je zaniken. Daar moet je voor oppassen."

Zijn stijl is compact. "Hoe meer eruit gaat hoe beter. Lang geleden zei Hugo
Claus tegen me: 'Als je een grote, dikke, vette man ziet, waarom schrijf je dan
niet: grote dikke vette man?' Ik zei: 'Nee, twee adjectieven moeten er zeker
uit. Hoewel ik dat exuberante leuk vind om te lezen bij anderen, beperk ik me
zelf liever tot de kern." Hij beheerst de kunst om in een alinea een
levensverhaal te persen. "Het is een kwestie van indikken. Bij Elsschot, toch
een voorbeeld voor mijn type schrijver, staat er vaak nog te veel in." Tegen
termen als kaal of sober als typering voor zijn stijl verzet Van Maanen zich.
"Kaal doet denken aan plat. Het is geconcentreerd proza. In een lange,
meanderende zin kun je ook heel veel kwijt. Men zegt wel dat ik al die hevigheid
zo samenbal. Dat is wat ik wil. Als in de bijbel staat dat Kain Abel doodslaat,
staat er ook niet meer dan dat."

Door de groteske, surrealistische effecten in zijn boeken is Van Maanen wel
vergeleken met Kafka. "Hij is de grote leermeester. Ieder woord heeft zijn
plaats." Hij is eerder een stilistisch voorbeeld? "Ja. Zijn proza oogt als een
man in een keurig pak, niks op aan te merken. Maar onder de oppervlakte zit een
gevaarlijke lading. Dat geeft een enorme spanning in de stijl."

Over de psyche van zijn personages wil de schrijver het niet hebben. "Ik snap
niets van psychologie." Toch gaan zijn boeken over hoe mensen denken en wat hun
overwegingen zijn bij hun daden. "Ja, maar ik ben geen schrijver die personages
creeert. Voor mijn gevoel zijn het ideeendragers; ze bestaan uit een bepaald
idee dat onderweg nog aan allerlei corrosie onderhevig is."

Zijn ideeendragers zijn vaak met schuld beladen. "Ja, maar dat is geen
christelijke schuld. Het is een existentiele schuld. Ze maken zich vaak
verwijten. Alleen al het feit dat je overleeft, dat is toch meestal ten koste
van iets."

Veel verhalen gaan ook over de machinaties van personages, over hoe ze zich met
leugen en bedrog staande houden. "Mensen hebben hun eigen motieven niet door. Ze
willen niet bedriegen of ergens zelf beter van worden. Mensen handelen omdat ze
zich er goed bij voelen: 'Kan ik dat nog aan? Kan ik dat nog verantwoorden?' Bij
die vraag blijkt meestal dat je daden niet kan verantwoorden, dat je iets hebt
gedaan uit een ander motief dan wat je jezelf voorhield." Volgt daaruit dat de
mens niet opzettelijk slecht is? "Ja. Dat merk je als je ouder wordt, dat je
onbewust steeds weer dezelfde patronen volgt. Steeds dezelfde fouten maakt. Het
zijn kleinigheden, maar dan denk je: goddomme, dat deed ik al toen ik vijf was."

In Helse steen (uit 1970) verraadt het jongetje Bruno een joodse onderduikster
aan een Duitser, omdat hij denkt dat dat 'alles zou oplossen'. Eenzelfde patroon
is al zichtbaar in Van Maanens veelvuldig herdrukte tweede roman, De
onrustzaaier (uit 1954). Kern van het drama is de komst van een nieuwe
onderwijzer in het stadje K., die een buitenschoolse cursus organiseert voor de
gewone man. Dat zorgt voor veel onrust. De ik-figuur, bestuurslid van de school
en notaris, bemiddelt. Hij sympathiseert met de onderwijzer, maar als die
onwrikbaar blijkt, roept hij in zijn drift dat de ander wordt ontslagen als hij
niet inbindt.

'Het goede willen en het kwade doen, dat is een menselijke drang, ik wil me
daarvan niet vrijpleiten. (...) Het zou dus kunnen zijn dat ik in mijn pogingen
meester Chris vast te houden hem juist verjaagd heb.' Van Maanen: "De vraag is
wie de onrustzaaier is. Ik zie zo'n notaris wel voor me. Heb ik ook wel gekend:
type liberale man, met burgermanshoed en alles goed voor elkaar. Toch is het
niet helemaal kosjer wat hij doet. Dat verwijt hij zich. Zo'n meester Chris
verwijt zichzelf niks. Die ken ik ook, mannen die niet rechts of links kijken en
altijd maar doorstormen. Tot ze eens tegengehouden worden. En dan moet Chris
toegeven dat zijn streven onuitvoerbaar is."

In feite deugen de mannen geen van beiden. Van Maanen mensbeeld is weinig
optimistisch. Zijn romans en verhalen lopen af met nederlagen, ontmaskeringen en
dood. Zijn mensbeeld, zegt de schrijver, is gevormd in de oorlog, die begon toen
hij negentien was. "In de oorlog lieten veel mensen het afweten. Ik heb het niet
over foute Nederlanders, maar het milieu waar ik uit voortkwam, de gegoede
burgerij, die nog een tamelijk luxueus leven leidde, heeft bitter weinig gedaan
om anderen te helpen."

Van Maanen - "Ik mislukte op allerlei reguliere scholen" - was door zijn vader
op de experimentele school van Kees Boeke geplaatst. Daar werd anders gedacht
dan thuis. Al vanaf 1938 zat hij in een groepje rond zijn leraar Nederlands,
Joop Westerweel, die hulp bood aan joodse kinderen die vluchtten of over de
grens werden gezet. "Ik vroeg mijn ouders, kennissen of buren wel eens of ze
niet een dagje onderdak konden bieden aan iemand, maar dan was het antwoord: nee
dat doen we niet, het huis is te klein. Ze waren op hun gemak gesteld. Die
Hitler zat daar wel, maar dat zou wel ophouden. Dat was een gek, dat zei mijn
vader altijd."

Persoonsbewijzen

Dat zijn personages vaak laf en verraderlijk zijn vindt dan ook zijn oorsprong
in zijn oorlogservaringen. De groep rond Westerweel regelde dat mensen konden
vluchten uit bezet gebied. Van Maanen vervalste papieren, bonnen,
persoonsbewijzen. "Kon ik heel goed hoor. Mooi werk was dat." Hij voelt zich
geen verzetsheld. "Verzet is een verkeerd woord. Het was allemaal nogal
amateuristisch. We maakten veel fouten. Wat ik deed, had ook niks met sociaal
gevoel te maken, dat heb ik helemaal niet in zo'n grote mate. Ik rolde erin."
Een 'provocateur' infiltreerde de groep eind 1944, nadat de leider was opgepakt.
Iedereen werd verraden. Slechts door een gelukkig toeval glipte Van Maanen
erdoorheen.

Zijn ervaringen verklaren dat hij zijn personages graag in de meest extreme
omstandigheden brengt. Dan blijkt wat mensen waard zijn, zegt hij. Vandaar ook
de vaak grensoverschrijdende en complexe seksuele relaties, zoals incest in de
roman Helse steen en het verhaal Bespraakte dieren, en pedofilie in Hebt u mijn
pop ook gezien? (1974). Helse steen begint zo: 'Als kind wilde ik met mijn
moeder trouwen, maar mijn vader zat ertussen en zo kwam het er niet van. Na zijn
dood kreeg ik de kans, maar die liet ik glippen (gelogen, ik verzuimde hem), en
het duurde nog tot ver in de oorlog voor ik mijn ideaal, of misschien was het al
een dwanggedachte, kon verwezenlijken.' De twee openingszinnen bevatten in een
notendop Van Maanens schrijversschap. Ophef veroorzaakte het boek niet bij
verschijning. Een recensent sprak van zijn onvermogen om 'aan incest te denken
in termen van misdaad en zonde'. Een ander, literator Cees Buddingh', prees de
schrijver die 'alles wat maar even naar sensationaliteit zou kunnen zwemen' had
weten te vermijden.

Toch zijn de seksscenes onverhuld. Van Maanen: "De relatie tussen Bruno en zijn
moeder is duidelijk incestueus. Maar hele volksstammen trouwen onderling met
elkaar, door sociale of economische omstandigheden ingegeven. Incest is in die
gevallen toegestaan en zelfs gewild. Zo'n moraal heeft hetzelfde recht als wat
wij vinden. Bij ons kun je nooit met je moeder of met je zuster naar bed, maar
ik begrijp eigenlijk niet waarom niet. Dat morele besef bezit ik niet. Ik heb
het zelf nooit gedaan, maar ik zie er geen kwaad in. Tenzij er een machtsfactor
in het spel is. Dat een vader tegen zijn dochter zegt: anders krijg je geen
brood meer of sla je ik voor je kop. Dat is heel anders. Dat is laakbaar en
strafbaar."

Dat is wel het heersende beeld van incest: jarenlange terreur en verkrachting
van dochters door hun vaders. Van Maanen: "Dat is een kwestie van
jurisprudentie. Jongens houden hun kop erover. Dat ze met hun zus of moeder naar
bed zijn geweest, zullen ze nooit aan hun vriendin vertellen. Ik heb een tijd in
een streek gewoond, tussen Gouda en Utrecht, waar het heel gewoon was dat de
vaders met hun dochters naar bed gingen. Die vroegen dan om een zuurtje, of om
een kwartje. Die vader stond in zijn recht. Hij kreeg het grootste stuk vlees op
bord en de beste aardappelen. Ik ben ook een keer door een arts meegenomen die
me dat vertelde. Dan ging hij ergens naar binnen waar de dochter ook het
kleinkind van de vader was. Dat was in de jaren vijftig. Of het nog gebeurt weet
ik niet. Dat zal wel. Maar ik spreek er geen moreel oordeel over uit."

Anus

Van Maanen sprak over het onderwerp met Salomon van der Kwast, een psychiater
die in de jaren zestig promoveerde op een studie over incest. "Uit zijn
onderzoek blijkt dat incest lang niet altijd met geweld of machtsmisbruik
gepaard gaat. De vraag is of zo'n relatie schade berokkent. Maar er zijn zoveel
opvoedingen die schade berokkenen."

Wat de relatie van Bruno met zijn moeder ook met hem doet, hij is niet helemaal
gezond. "Dat weet ik niet. Wat is normaal?" Hij pleegt verraad en manipuleert
zijn moeder tot het uiterste als zij de relatie wil beeindigen. Hij wil haar
niet laten ontsnappen. "Dat is misschien omdat hij bang is haar te verliezen."
Oftewel: dat staat buiten de aard van de relatie? "Ik denk het ja. Dat heb ik
voor mezelf ook niet helemaal helder. Een liefdesrelatie is erg veelzijdig. Daar
heb je nou een onderwerp waarin veel motieven meespelen die niet de echte
motieven zijn."

De moeder schrijft in een van haar brieven dat de liefde 'eerder is gebaseerd op
de zwakke dan op de sterke kanten van de ander'. Wat bedoelt ze daarmee? "De
vraag is wat je met een ander wil. Wil je je meten met iemands sterke kanten? Of
wil je kijken: waar is de ander week, waar kan ik naar binnen? Zo gaat de hyena
te werk. Die begint zijn slachtoffer op te eten via de anus. Die trekt langs die
weg eerst de ingewanden eruit." Dat vindt Van Maanen wel een passende metafoor
voor een liefdesrelatie? "Er zit veel waars in. Ik idealiseer de liefde niet. De
vraag naar het waarom van liefde is complex. Waarom word je verliefd op die ene
en niet op die ander? Volgens biologen is het een kwestie van geur. Ruikt ze
lekker? Dat is het misschien wel. Of de kleur of kwaliteit van het haar. Ik zeg
maar wat. De rest moet worden ingevuld. Daar heb ik wel verhalen over
geschreven. Je houdt niet van haar, je houdt van het beeld dat je schept. Dus
houd je van jezelf. Zo zit het in elkaar, heel eenvoudig als je het zo zegt."

Zo eenvoudig is het in zijn boeken allesbehalve. "Nee. Maar bij grote
opofferende liefdes zet ik vraagtekens. Is er liefde omdat je er je goed bij
voelt of wil je dat nou echt. Dat heeft met jezelf te maken, met je zelfbeeld.
Iemand die tevreden is met zichzelf zal daar anders mee omgaan. Maar ik vertrouw
mezelf voor geen cent. Het is de twijfel die me aan de gang houdt."

Is hij geneigd het slechtste te denken? "Nou, ik ben een braaf mens. Maar ik zie
dat een mens vreselijk veel mogelijkheden heeft. Net als een roman."

Willem G. van Maanen: Met de hand op het hart. Vijf romans. L.J. Veen, E27,50.

Gebundeld zijn: De dierenhater (1960), Helse steen (1970), De hagel is gesmolten
(1973), Hebt u mijn pop ook gezien? (1974), Het nichtje van Mozart (1983).

'Incest heb ik nooit gedaan, maar ik zie er geen kwaad in'

'De hyena begint zijn slachtoffer op te eten via de anus'

Willem G. van Maanen foto Rien Zilvold

LOAD-DATE: April 1, 2005

LANGUAGE: DUTCH

                           © 2005 PCM Uitgevers B.V.

                              91 of 120 DOCUMENTS

                                NRC Handelsblad

                                 March 31, 2005

Remkes negeert advies

BYLINE: DOOR EEN ONZER REDACTEUREN

SECTION: Binnenland; Pg. 3

LENGTH: 405 words

DATELINE: DEN HAAG, 31 MAART.


Minister Remkes (Binnenlandse Zaken, VVD) legt twee belangrijke aanbevelingen
voor het functioneren van de veiligheidsdienst AIVD naast zich neer.

In het rapport van de zogeten commissie-Havermans werd de minister geadviseerd
de functie van 'nationale coordinator inlichtingen en veiligheidsdiensten (IVD)'
op te heffen. De minister stelde gisteren in een debat met de Tweede Kamer dat
hij de functie toch wil handhaven.

De commissie schrijft in het rapport, dat in november uitkwam: "De commissie
heeft moeten constateren dat de coordinator IVD niet in staat is tot feitelijke
coordinatie. De coordinator ontbeert de mogelijkheden om een dergelijke
coordinatie tot stand te brengen." De secretaris-generaal van het ministerie van
Algemene Zaken vervult de functie van coordinator IVD.

Ook zei de minister dat er geen "fundamentele herbezinning" komt op het
functioneren van de regionale inlichtingendiensten, zoals de commissie ook had
geadviseerd. De minister acht een fundamentele herbezinning op het functioneren
van de regionale inlichtingendiensten (RID) niet noodzakelijk, omdat al gewerkt
wordt aan verbetering van de kwaliteit en effectiviteit.

De door de commissie voorgestelde fusie van de regionale inlichtingendiensten
(RID) met de criminele inlichtingeneenheden (CIE) vindt Remkes "onwenselijk". De
minister kondigde aan dat de RID's 75 extra personeelsleden krijgen.

De commissie voor de inlichtingen- en veiligheidsdiensten, bestaande uit de
fractievoorzitters in de Tweede Kamer, controleert de werkzaamheden van de AIVD.
Havermans schreef over deze commissie: "Het aantal en de diepgang van de
debatten over specifieke onderwerpen is gering."

Kamerlid Vos (GroenLinks) pleitte ervoor om gewone Kamerleden deel te laten
uitmaken van de commissie. Die zouden volgens Vos meer tijd hebben en zich op de
AIVD kunnen specialiseren. Dit naar voorbeeld van Duitsland en Groot-Brittannie.
De minister gaat onderzoeken hoe parlementen in andere Europese landen de
inlichtingendienst controleren.

Remkes beloofde de Kamer op de hoogte te houden van de implementatie van de
verdere aanbevelingen van de commissie-Havermans. Deze liggen vooral op het
gebied van personele uitbreiding, interne en externe samenwerking en de
bekendheid van het werk van de AIVD. Over dat laatste was de minister
optimistisch:"Drie jaar geleden wist de gewone burger niet wat de AIVD was. Dat
fenomeen is verholpen."

LOAD-DATE: March 31, 2005

LANGUAGE: DUTCH

                           © 2005 PCM Uitgevers B.V.

                              92 of 120 DOCUMENTS

                                NRC Handelsblad

                                 March 26, 2005

Omwentelingen

BYLINE: BAS HEIJNE

SECTION: Opinie & Debat; Pg. 17

LENGTH: 1038 words


De redder van Nederland, onze enige echte Mandela, de man die onze tranen droogt
en onze wonden heelt heet Ivo Niehe. Wie had dat gedacht? Terwijl de
intellectuelen en half-intellectuelen en quasi-intellectuelen elkaar
onophoudelijk bestoken met wederzijdse verwijten wie mogen zich de ware
Hollandse helden noemen, onze moedige strijders tegen het islamofascisme of de
al even verbeten verdedigers van de Hollandse bedachtzaamheid tegen de
handelaren in angst?; terwijl onze boekwinkels vol liggen met humorloze
pamfletjes waarin wordt uitgelegd hoe Nederland eigenlijk zou moeten zijn en
"hoe we nu verder moeten" en terwijl de Hollandse intelligentsia naar links en
rechts smaalt en sneert in de zoveelste open brief als reactie op het zoveelste
manifest, heeft Ivo simpelweg zijn mouwen opgerold.

In zijn korte programmareeks In naam van Oranje grijpt hij het komende, met
gloedvolle spanning verwachte 25-jarige regeringsjubileum van koningin Beatrix
aan, om eigenhandig de nationale eenheid te herstellen. Het is een prettig
gezicht. Kijkers worden opgeroepen het mooiste Nederlandse moment van de
afgelopen kwart eeuw te nomineren zijn het de tranen van Maxima, is het de koene
berging van de Kursk? , jonge Hollandse dichteressen lezen gedichten voor de
jubilerende vorstin voor, en in warme straatinterviews mogen gewone
Nederlanders, onder wie een hoog percentage jonge zwarte vaders met baby,
herinneringen koesteren aan glorieuze Hollandse momenten, zoals die waarop we
allemaal spontaan onze Hollandse portemonnee trokken om wildvreemde getroffenen
de helpende hand te bieden zo kunnen we dus ook zijn!

Het goede gevoel, daar is Ivo zeer bedreven in. Ik vond het een fijne vertoning,
niet zozeer vanwege het sentimentele, oudbakken Oranje-gevoel dat Ivo probeerde
te reanimeren als doekje voor het bloeden in een land dat de kluts kwijt is,
maar domweg vanwege zijn oprechte bedoelingen. Ivo is een echte Hollandse
humanist, hij is voor nuchterheid en tegen racisme, hij wil echt dat we onze
trauma's achter ons laten. Dat de TROS en zijn grootste kijkcijferkanon zich
inspannen voor een land waarin een soort burgerlijke tolerantie de grondtoon
hoort te zijn en waarin veelkleurigheid nu onmiskenbaar de norm is, allemaal
onder onze vorstin natuurlijk, die het af en toe ook best moeilijk heeft, zoals
wij allemaal liever die moedwillige rooskleurigheid dan de schrille
verongelijktheid van de verdwaasde vrienden van Theo van Gogh, die zich
tegenwoordig monkelend hebben teruggetrokken op een of andere regionale
televisiezender.

Liever deze keurige dressman die in zijn eentje probeert onze samenleving weer
van enig cement te voorzien, dan al die zich miskend voelende helden van het
vrije woord, die van iedere wereldwijde clash of civilizations toch weer een
stinkende grachtengordelaffaire weten te maken. Opiniemakers die niet in staat
zijn tot enige zelfkritiek die moslims verwijten dat ze niet in staat zijn tot
enige zelfkritiek, ik denk dat ik daarmee het huidige Nederlandse debat zo
ongeveer heb samengevat.

Ivo in zijn eentje? Niet helemaal. In het blad Linda zag ik dat Linda de Mol het
eigenhandig opnam voor het multiculturele ideaal, door zich glamoureus te
omringen met een troep geslaagde medelanders, zodat we met eigen ogen konden
zien dat we zelfs in donkere tijden zijn omringd door lichtpuntjes. In een
volgend nummer van haar magazine zit ze ongetwijfeld met Khalid Boulahrouz in
bad.

Ivo en Linda het is toch een van die verrassende omwentelingen van deze tijd dat
de gearriveerde sterren van de massacultuur, die in de eerste plaats
geassocieerd worden met kijkcijfers, reclame-inkomsten en wezenloos vermaak,
zich in tijden van crisis verantwoordelijker tonen dan heel wat helden van het
pamflet en de open brief.

Er is meer wat te denken geeft. De dichteressen die Ivo Niehe in zijn programma
aan zijn massapubliek voorstelde, waren serieuze literaire figuren; er is op de
Nederlandse televisie nauwelijks nog een kunstprogramma dat zich aan zulke kunst
waagt, maar bij Ivo mochten ze tegen de achtergrond van door Ans Markus
geschilderde portretten van Beatrix hun poezie voordragen. Ook prees en
interviewde Ivo de filmmaker Michiel van Erp, wiens fijnzinnige documentaires
doorgaans een fractie van de kijkersaantallen van Ivo's eigen programma's halen.
Nou mag Ivo tussen zijn afgelikte celebrities in de TV-show op reis af en toe
graag een echte schrijver proppen, maar zoveel kwaliteit ineens, dat wijst op
een agenda. Zou Ivo behalve de zorg voor de gemeenschap ook de zorg voor de in
staat van ontreddering verkerende culturele elite op zich nemen?

Dat is heel goed mogelijk, aangezien ook Linda de Mol de afgelopen tijd een
onmiskenbaar verlangen naar kwaliteit etaleert. En iedere serieuze cultuurmaker
die in de slangenkuil van de publieke omroep ten onder dreigt te gaan, krijgt
tegenwoordig onmiddellijk een telefoontje van Talpa. Terwijl de gevestigde
culturele elite in korte tijd haar geloof in de waarde van cultuur verloor en
onmachtig is gaan heulen met lifestyle en publieksucces, ontfermen de
lievelingen van het massapubliek zich met steeds meer overtuiging over het
talent dat via de traditionele kanalen geen kans meer krijgt. Het is een
ontroerend gezicht om Albert Verlinde zijn best te zien doen zijn apathische
kijkers enthousiast te krijgen voor het baggerboek van Ilja Leonard Pfeijffer,
terwijl de publieke omroep niet in staat is om een blijvend aansprekend
boekenprogramma in de lucht te houden. De culturele elite leeft nog altijd in de
misvatting dat je om cultuur te verspreiden haar eerst de nek moest omdraaien
Ivo, Linda en Albert mogen nu het vuile werk doen.

Het zijn omwentelingen waaraan je je hart kunt ophalen. Terwijl de Nederlandse
politieke elite kringetjes blijft draaien in haar eigen onvermogen en zich
verliest in onmachtige oproepen (Balkenende: "Stop het cynisme!") en hilarisch
populisme (Wilders: "Terug naar de gulden!") en de culturele elite maar niet in
staat blijkt de noodzaak van kunst te verdedigen, vinden de gebutste idealen van
verbroedering en verheffing een onverwacht onderkomen in de studio's en glossy's
van onze burgerlijke idolen. Ik wens ze veel succes met hun zware taak.

LOAD-DATE: March 26, 2005

LANGUAGE: DUTCH

                           © 2005 PCM Uitgevers B.V.

                              93 of 120 DOCUMENTS

                                NRC Handelsblad

                                 March 24, 2005

Links heeft de toekomst in Latijns-Amerika

BYLINE: ALVARO VARGAS LLOSA

SECTION: Opinie; Pg. 9

LENGTH: 965 words


Als ze waken voor conservatief beleid, kunnen de nieuwe linkse regeringen
Latijns-Amerika duurzame vooruitgang bieden, meent Alvaro Vargas Llosa.

Links is aan de macht in Argentinie, Brazilie, Chili, de Dominicaanse Republiek
en Venezuela. Als deze maand Tabare Vazquez als president van Uruguay wordt
ingehuldigd, zal deze lijn waarschijnlijk worden doorgetrokken. Het jaar 2006
zou eenzelfde verschuiving naar links kunnen brengen in Mexico en Peru, terwijl
in Bolivia sinds de val van president Gonzalo Sanchez de Lozada in 2003 de
politieke agenda grotendeels wordt bepaald door de socialistische oppositie.

Hoewel deze ontwikkeling bepaald niet homogeen is (er zijn belangrijke
verschillen tussen Hugo Chavez in Venezuela, Ricardo Lagos in Chili en Luiz
Inacio Lula da Silva in Brazilie), is het patroon in Latijns-Amerika duidelijk.

De achtergrond van deze tendens is de teleurstelling onder de bevolking over de
mislukkingen van de jaren negentig, een decennium van hervormingen onder rechtse
regeringen die het gebied grote vooruitgang hadden moeten brengen. Maar daar
kwam niets van terecht, al wisten tal van regeringen wel de inflatie te
bedwingen. Achterwege bleven echter de beoogde decentralisatie en de vorming van
een vrije, concurrerende economie met sterke, voor iedereen toegankelijke
wettelijke instellingen terwijl het vriendjeskapitalisme en autoritarisme
toenamen.

Nieuwe belastingen voor de armen kwamen in plaats van inflatie. Hoge heffingen
werden vervangen door regionale handelsblokken, en staatsmonopolies door
particuliere monopolies die de instemming hadden van de overheid. De rechtbanken
werden onderworpen aan de grillen van de machthebbers. Daarmee groeide de kloof
tussen officiele instellingen en het gewone volk en raakten mensen teleurgesteld
in de democratie.

Deze teleurstelling heeft de deuren naar de macht geopend voor links. Met een
enkele uitzondering, zoals Venezuela, probeert dit nieuwe links de fouten van
het oude te vermijden, met name de hyperinflatie en de openlijke oorlog tegen
buitenlandse investeerders uit de jaren tachtig.

Sommige resultaten zijn indrukwekkend: in Brazilie trekken de investeringen aan,
in Argentinie liep vorig jaar de economische groei op tot 8 procent, en in Chili
is onder een socialistische president de armoede gedaald. Ondanks enkele
autoritaire stuiptrekkingen, zoals in Argentinie, houden de nieuwe regeringen
zich aan de democratische spelregels.

Toch is het onjuist te denken dat deze regeringen alleen maar op koers hoeven te
blijven. Als ze niet bereid zijn tot nog grondiger hervormingen, zal
Latijns-Amerika zich waarschijnlijk niet kunnen ontworstelen aan zijn herhaalde
cyclus van economische stagnatie en politieke ontgoocheling. Het goede nieuws is
dat linkse regeringen in andere delen van de wereld ook dergelijke hervormingen
hebben doorgevoerd, en het bovendien kunnen navertellen.

De opleving van Latijns-Amerika is voor een groot deel te danken aan de gunstige
internationale omstandigheden, van de lage rentevoet in de Verenigde Staten tot
de verhoogde vraag naar goederen in China en India. Nadat de economieen in het
gebied tussen 1998 en 2003 weinig groei hadden gekend, hebben ze daarna
geprofiteerd van de hoge prijs van olie, mineralen en andere goederen, zoals
sojabonen.

Maar het investeringspeil is nog altijd laag: in het merendeel van de landen 15
tot 17 procent van het bruto nationaal product. Buiten Chili neemt de armoede
niet af. Vorig jaar had het gebied een netto kapitaalexport van 77 miljard
dollar, geen verrassing gelet op het feit dat de buitenlandse investeringen nog
niet op volle kracht zijn teruggekeerd.

Om te concurreren met economieen in Oost-Azie en Europa die hervormingen hebben
ondergaan, moet links Latijns-Amerika het mes zetten in de corporatistische
staat. Deze hindert ondernemingen zonder nauwe banden met de overheid en belet
met zijn wettelijke privileges elke vorm van rechtsgelijkheid.

Veel bedrijven die in de jaren negentig werden geprivatiseerd, hebben in feite
nog altijd een monopolie en spelen onder een hoedje met de regelgevers.
Afschaffing van deze privileges zou de armen kunnen helpen overhalen om het
denkbeeld van de economische vrijheid te omarmen.

De armste burgers zouden kunnen worden ontlast door verlaging van de hoge
omzetbelastingen, die zijn ingevoerd in tijden van fiscale spilzucht. Ook zouden
ondernemers in spe geholpen zijn met de opheffing van de bureaucratische
vereisten waardoor burgers noodgedwongen 80 procent van hun jaarinkomen kwijt
zijn als ze een eigen bedrijf willen opzetten.

Ontkoppeling van de gerechtelijke en politieke sfeer zou het begin kunnen zijn
van een wettelijk hervormingsproces waarin alle burgers werkelijke
rechtsbescherming krijgen. Dergelijke maatregelen zouden de huidige groei kunnen
omzetten in duurzame vooruitgang. En door de mensenrechten te verzoenen met de
vrije markt twee begrippen die in heel Latijns-Amerika altijd op gespannen voet
hebben gestaan zouden miljoenen mensen meer bij de maatschappij betrokken kunnen
worden.

Verdere hervorming is het beste antwoord op de huidige sociale onrust en de
manier om voorbereid te zijn als de prijzen van Latijns-Amerikaanse goederen
gaan dalen of de rentevoet in de Verenigde Staten stijgt een waarschijnlijk
vooruitzicht als de Chinese groei vertraagt en de tekorten in de Verenigde
Staten blijven toenemen. Er zijn genoeg linkse rolmodellen voor hervorming, van
Nieuw-Zeeland tot Ierland, Estland en Litouwen. De werkelijke uitdaging voor
links Latijns-Amerika zal uiteindelijk zijn de verleiding te weerstaan om al te
conservatief te zijn.

A. Vargas Llosa is verbonden aan het Independent Institute . @ New York Times
Syndicate

Tekening Angel Boligan ©Bruno Productions

LOAD-DATE: March 24, 2005

LANGUAGE: DUTCH

                           © 2005 PCM Uitgevers B.V.

                              94 of 120 DOCUMENTS

                                NRC Handelsblad

                                 March 24, 2005

Man hangt eigen schilderij in MoMA

BYLINE: DOOR ONZE KUNSTREDACTIE

SECTION: Kunst; Pg. 10

LENGTH: 230 words

DATELINE: ROTTERDAM, 24 MAART.


Net als wel meer mensen liep hij vaak rond op exposities met het idee 'dat kan
ik ook'. Onlangs deed hij het echt. In vier grote New Yorkse musea hing hij een
werk van zichzelf op. Een nieuwe stunt van de man, of vrouw, die zich Banksy
noemt en die eerder al eens in de dierentuin van Londen grafitti spoot op een
olifant : "Ik wil er uit. Het is hier te koud. Verzorger ruikt niet lekker.
Saai, saai, saai."

Bij het Metropolitan Museum in New York konden ze er niet om lachen toen ze op
13 maart tussen hun eigen schilderijen een keurig ingelijst portret aantroffen
van een dame met een gasmasker. Een woordvoerder van het museum zegt in de New
York Times dat zoiets niet te tolereren is. "Er is toch meer nodig dan een
stukje plakband om je eigen werk in het Met te hangen." Ook het Brooklyn Museum
verwijderde een schilderij - een officier in rood uniform met spuitbus in zijn
hand - en het Museum of Modern Art vond een schilderij van een blik tomatensoep
a la creme aan de muur.

Op de website woostercollective.com zijn gisteren foto's opgedoken van een man
met regenjas en hoedje die de werken ophangt in de musea. Het blijk de verder
anonieme Banksy te zijn die zichzelf niet als kunstenaar beschouwt, maar
'kwaliteitsvandaal'. Volgens hem hangen musea vol met de trofeeen van de rijken
en wordt het tijd dat het gewone volk daar ook iets in te brengen krijgt.

LOAD-DATE: March 24, 2005

LANGUAGE: DUTCH

                           © 2005 PCM Uitgevers B.V.

                              95 of 120 DOCUMENTS

                                NRC Handelsblad

                                 March 24, 2005

Debat

BYLINE: FRITS ABRAHAMS

SECTION: Achterpagina; Pg. 28

LENGTH: 500 words


Twee stellingen, niet door mij verzonnen, maar gisteravond inzet van een van de
'Islam-& Integratiedebatten' die de afgelopen weken in het Rotterdamse
WTC-gebouw zijn gehouden.

1. De voertaal in de moskeeen dient het Nederlands te zijn.

2. Alle burgers hebben een actieve meldingsplicht bij het signaleren van
radicalisering.

Ga er maar even aan staan.

Burgemeester Opstelten deed het, samen met zo'n vierhonderd bezoekers. Deze
debatten, professioneel georganiseerd door de gemeente Rotterdam, zijn een
unicum voor Nederland en navolgenswaardig voor andere steden.

De moeilijkheid blijft: hoe bereik je een representatief deel van de bevolking?
Bij de Rotterdamse debatten is de opkomst van de allochtone burgers (vooral de
jongere, goed opgeleide) hoog: minstens tweederde van het totaal aantal
bezoekers. Een opmerkelijk resultaat, maar waar blijft de gewone man en vrouw -
zowel autochtoon als allochtoon - uit 'de wijken'? (De gemeente heeft dat
bezwaar kennelijk onderkend en organiseert nu ook debatten op wijkniveau).

Als de gekozen burgemeester er ooit komt, zal Opstelten daar niet voor
terugdeinzen. Hij voelt zich in zijn element op zo'n bijeenkomst. Hij is 'trots'
op zijn burgers, deelt complimentjes en vermaninkjes uit, en probeert de grofste
simplificaties uit het debat te halen.

Eigenlijk doet hij niet veel anders dan zijn collega in Amsterdam: de boel bij
elkaar houden. Daarbij heeft hij het veel moeilijker dan Job Cohen, die niet
gehinderd wordt door een wethouder (Marco Pastors van Leefbaar Rotterdam) die de
moslims af en toe graag op de tenen trapt.

Goed, die stellingen dus. De lezer van dit stukje heeft inmiddels de tijd gehad
om zich een mening te vormen. De bezoekers mochten met een stemkaart ('groen'
voor, 'rood' tegen) hun mening kenbaar maken. Er werd gepassioneerd
gedebatteerd, maar vriendelijker dan op voorgaande avonden, vertelde men mij.

Dit waren, globaal, de uitkomsten. Stelling 1: 60 procent tegen, 40 procent
voor. Stelling 2: 50 procent tegen, 50 procent voor.

De meningen botsten soms hevig bij de tweede stelling. Een corpulente
Rotterdamse man zei uit de grond van zijn hart: "Ik schrik er toch wel van dat
een aantal als moslim herkenbare mensen tegen die stelling is." Een Marokkaanse
deelnemer, gesteund door enkele Nederlanders, voorzag "beetje bij beetje een
afglijden in de richting van een politiestaat" als die stelling in beleid wordt
omgezet.

Daarna ontspon zich een verwarrend debat over de zuiverheid van de stelling. Was
ze niet te weinig specifiek? Ja, vond de burgemeester, de stelling was te
algemeen, je moet voor de burger specificeren waar het precies om gaat. Liever
nam de burgemeester van ons afscheid met "het duidelijke gevoel dat wij het in
deze zaal eens kunnen worden".

Dat wilde iedereen wel, maar het was duidelijk dat dat zeker bij die tweede
stelling niet lukte. Het is ook moeilijk. Op de terugweg naar huis merkte ik
zelfs dat ik het met mezelf niet eens kon worden.

LOAD-DATE: March 24, 2005

LANGUAGE: DUTCH

                           © 2005 PCM Uitgevers B.V.

                              96 of 120 DOCUMENTS

                                NRC Handelsblad

                                 March 18, 2005

Het land weggeven aan de burger ; Hoe de patriotten in opstand kwamen tegen de
elite

BYLINE: IDO DE HAAN

SECTION: Boeken; Pg. 26

LENGTH: 1485 words


Nederland geldt als land van pappen en nathouden. De 'opstand der burgers' van
Pim Fortuyn zou een anomalie zijn. Maar een nieuwe studie ziet een rode draad
van rebellie en geweld in de vaderlandse geschiedenis.

In de discussie over de Nederlandse identiteit, die de gemoederen opnieuw
verhit, gaat het onder meer over de vraag hoe pragmatisch, nuchter dan wel
gewelddadig de vaderlandse geschiedenis is. Is dit 'een land van kleine
gebaren', van schikken en inschikken, of ontkennen de aanhangers van zo'n
nationaal harmoniemodel de episodes van radicalisme en gewelddadigheid die de
Nederlandse geschiedenis wel degelijk heeft gekend?

Joost Rosendaal, die vorig jaar het vuistdikke Bataven! publiceerde over de
gevluchte Nederlandse patriotten in het revolutionaire Frankrijk, schreef een
handzaam overzicht van de Nederlandse revolutiejaren tussen 1783 en 1799, met
als uitgangspunt dat radicaliteit 'een terugkerende hebbelijkheid in de
Nederlandse geschiedenis' is. Kijk maar naar Rotterdam op 4 april 1783. De
patriotse burgercompagnie patrouilleerde die avond met bajonet op het geweer. De
orangisten waren getergd omdat de patriotse luitenant-kolonel Elsevier een
tamboer had ontslagen die het Wilhelmus had aangeheven. Een menigte
oranjeklanten belaagde de compagnie, waarna er in paniek enkele schoten werden
gelost, die vier mensen het leven kostten.

Na deze doden zouden er nog velen volgen. Waar geen doden vielen, werd toch
flink geknokt en geplunderd. En ook als direct geweld uitbleef, waren de mores
niet zachtzinnig: grootschalige zuiveringen, ontheiliging van symbolen van de
tegenpartij en demonisering van de tegenstander waren de middelen waarmee in
Nederland aan het eind van de achttiende eeuw politiek werd bedreven. Wanneer
het gaat om direct geweld, vallen twee dingen op: de Oranjepartij lijkt een stuk
gewelddadiger dan de patriotten, en het meeste geweld werd gepleegd in de
context van buitenlandse militaire inmenging door Pruisen en Frankrijk.

De patriottenbeweging had zijn oorsprong in een conflict over steun aan de
Amerikaanse revolutie. De Hollandse handelselite zag in die steun een manier om
de Engelse handelsmacht te breken, maar vermoedde dat stadhouder Willem V die
pro-Amerikaanse houding trachtte te saboteren. Op 25 september 1781 verscheen
het beroemde pamflet van Joan Derk van der Capellen tot den Poll, Aan het volk
van Nederland, waarin deze verdenking expliciet werd gemaakt. Willem V had 'onze
Natie daardoor vreesachtig, achterhoudend en geveinsd gemaakt, en haar rond,
eenvoudig, oud Hollands karakter en bestaan bedorven'. Dat had behalve met de
buitenlandse politiek ook te maken met corruptie en vriendjespolitiek. Willem V
had grote zeggenschap over de benoeming van regenten. De patriotten pleitten
voor een 'grondwettige herstelling' waarin de lokale zeggenschap over
bestuurlijke benoemingen werd hersteld.

Zelfbenoemde elite

De patriottenbeweging kwam derhalve voort uit een conflict binnen de elite en
werd aangevoerd door een deel van de adel. Maar al gauw breidde de beweging zich
uit naar de brede burgerij, die de corrupte regentenkliek verantwoordelijk
stelde voor het waargenomen economische verval van de Republiek. Overal werden
exercitiegenootschappen opgericht, die vanaf 1784 samenwerkten in een landelijke
organisatie, gecoordineerd in een Nationale Vergadering, om zo 'met goed en
bloed' de 'Vrijheid en Onafhankelijkheid der Republiek' te verdedigen. De
gewapende burgerij vormde evenwel niet het hele volk. Zij vonden het 'gemene
volk' tegenover zich, dat vanouds meer vertrouwen had gesteld in Oranje, als
beschermheer van de gewone man.

De tegenstelling tussen patriotten en orangisten verscherpte nadat de
stadhouderlijke troepen in september 1786 het opstandige Hattem hadden beschoten
en Elburg bezet. Toen op 28 juni 1787 vervolgens Wilhelmina, de echtgenoot van
Willem V bij Goejanverwellesluis werd aangehouden, snelde haar broer, de
Pruisische koning Frederik Willem II, te hulp. In de context van deze invasie
plunderden Oranjeklanten overal de huizen van patriotten en mishandelden de
bewoners. Na deze Oranjeterreur volgden grootschalige zuiveringen van de lokale
besturen. Ten slotte werd een strafbetaling, de 25ste penning, opgelegd, waarvan
de opbrengst door Frederik Willem II werd gebruikt om de Tor des Friedens te
bouwen, die wij nu bewonderen als de Brandenburger Tor.

Een tweede geweldsgolf rolde vanaf 1793 door Nederland, in het voetspoor van de
Franse troepen die in eerste instantie tevergeefs, maar in januari 1795 met meer
succes een nieuw republikeins bewind vestigden. Zij waren uitgenodigd door de
patriotten die na 1787 naar het zuiden waren gevlucht en als ballingen zich met
name in het Franse Sint-Omaars hadden verzameld. Daar kregen zij van de Franse
vorst, maar na 1789 ook van de Franse revolutionairen, financiele en
intellectuele steun. Dat laatste kwam tot uitdrukking in het geschrift van
Mirabeau, Aux Bataves sur le Stadhouderat (1788), waarin een Declaration des
droits de tout peuple qui veut la liberte met 26 grondrechten was opgenomen, die
volgens Rosendaal als voorloper van de Verklaring van de rechten van de mens en
de burger van 1789 moet worden gezien. De ballingen richtten een Comite Batave
op, dat met propaganda en een Plan de Revolution politicque pour la Hollande de
Nederlandse revolutie voorbereidde, die uiteindelijk in 1798 uitmondde in de
creatie van een Nederlandse eenheidsstaat.

De constitutie van de Nederlandse staat lijkt met minder wapengekletter gepaard
te zijn gegaan dan de Orangistische contrarevolutie van 1787. In constructieve
zin overheerste de propaganda, met het vlagvertoon van de driekleur en de
vaderlandse historische pedagogiek onder leiding van een Agent van Nationale
Opvoeding. Wel was er sprake van een felle anti-orangistische agitatie, waarbij
men Willem V bij voorkeur vergeleek met Alva en zijn bloedraad en de 25ste met
10de penning. In navolging van Franse retoriek was deze kritiek ook gemunt op
'Aristocratische Cabale', zoals de regenten nu werden genoemd. Rosendaal wijst
ook op de letterlijke demonisering, bijvoorbeeld door de radicale patriot Gerrit
Paape, die Willem V betitelde als 'den Lucifer uwer zeven gewesten', en
Wilhelmina 'een Satan onder eene vrouwlijke gedaante' noemde. Zij werd gezien
als kwade genius achter haar man, die vaak werd aangeduid als de 'zotskap' en
'loboorigen Willem'. Opvallend is verder het antiklerikalisme van de
revolutionair retoriek, gericht tegen de predikanten, die met hun bede voor
Oranje als 'Baaelspriesters' van de liturgie een 'Molochdienst' hadden gemaakt.
Ook dergelijke retorische en symbolische aanranding kon heftige vormen aannemen,
zoals het vernielen van wapenborden en grafstenen, of de schending van het graf
van Friese stadhouders in Leeuwarden, in augustus 1795. Maar de symbolische
vernietiging van het Nederlandse ancien regime voerde de boventoon:
's-Hertogenbosch en 's-Gravenhage werden niet geplunderd, maar herdoopt in Den
Bosch en Den Haag.

Vier doden

Het valt niet te ontkennen: de Nederlandse revolutie was nogal gewelddadig. Maar
het moet ook weer niet worden overdreven. Na de vier doden van 1783 in Rotterdam
volgde een opvallend Nederlandse reactie: er werd een onderzoekscommissie
ingesteld, die de orangistische dames Kaatje Mossel en Ruige Keet aanwees als
aanstichters van de onrust. Zij werden gevangen gezet, en kwamen in 1787 weer
vrij. Belangrijker is nog wat deze episode zegt over de Nederlandse geschiedenis
in het algemeen. Rosendaal doet een, niet erg uitgewerkte, poging om permanente
radicaliteit in de Nederlandse geschiedenis aan te wijzen. Hij komt dan met het
bekende rijtje van de Opstand, het Twaalfjarig Bestand, het rampjaar 1672, en in
de laatste eeuw Troelstra, Mussert, Provo, de kraakbeweging en Fortuyn. Allemaal
tamelijk radicaal, maar wat is het vergelijkingspunt? De Dertigjarige Oorlog, de
terreur van Robespierre, Stalin, Hitler of Pol Pot? Zijn de kroningsrellen van
1980 te vergelijken met de tientallen Algerijnse doden in Parijs in 1961?
Wellicht niet, maar ondertussen heeft Rosendaal wel een interessant punt
gemaakt: de Nederlandse politieke geschiedenis kent radicale momenten, die niet
alleen tot revolutionaire koorts herleid kunnen worden, maar die ook voortkomen
uit contrarevolutionaire volkswoede. De patriotten en Troelstra vergisten zich
daarin, Fortuyn en Wilders bevestigen het: de Nederlandse bevolking is meestal
politiek gematigd, maar tot radicaliteit geneigd waar het gaat om God, Vaderland
en Oranje.

Joost Rosendaal: De Nederlandse Revolutie. Vrijheid, volk en vaderland
1783-1799. Vantilt, 256 blz. E16,95

Een Pruisische huzaar van het Todtenkopfregiment verdrijft kezen (patriotten) en
hanen (Fransen) uit de Hollandse tuin. Later bleek dat deze prent betrekking
heeft op de verdrijving van de Fransen en Bataven in april 1793 Uit besproken
boek

LOAD-DATE: March 18, 2005

LANGUAGE: DUTCH

                           © 2005 PCM Uitgevers B.V.

                              97 of 120 DOCUMENTS

                                NRC Handelsblad

                                 March 18, 2005

De kern van de kul

BYLINE: PETER DE BRUIJN

SECTION: Boeken; Pg. 30

LENGTH: 488 words


Wat is bullshit precies, en waarom is er zoveel van? Harry G. Frankfurt,
emeritus hoogleraar filosofie van de universiteit van Princeton, buigt zich over
die vraag in zijn jongste publicatie On Bullshit. Frankfurt concentreert zich op
een filosofische ontleding van het begrip, dat zoveel betekent als 'kletskoek'
of, wat meer in stijl, 'gelul'. Met hulp van verschillende woordenboeken en de
taalfilosofie van Wittgenstein komt hij tot de voorlopige conclusie dat
kletspraat wordt gekenmerkt door achteloosheid, dat wil zeggen: een gebrek aan
vakmanschap en oog voor detail in het taalgebruik. Maar hij verwerpt die
conclusie vervolgens weer, aangezien enorme hoeveelheden flauwekul juist met de
grootst mogelijke aandacht en precisie worden geconstrueerd, bijvoorbeeld in
politieke propaganda en reclame.

Uiteindelijk komt Frankfurter tot een ander criterium. Het doorslaggevende
kenmerk is, meent hij, een gebrek aan belangstelling voor de waarheid of
onwaarheid van uitspraken. De bullshit-artist is een broer van de leugenaar,
maar op de glijdende schaal van waarheid naar onwaarheid staat hij toch dichter
bij de bluffer. Hij probeert altijd ergens mee weg te komen. De waarheid of
onwaarheid van wat hij daarvoor moet zeggen, of doen, zijn hierbij irrelevant.
Frankfurt geeft als voorbeeld een bombastische orator op de Amerikaanse
Onafhankelijkheidsdag: het gaat de spreker niet werkelijk om zijn 'gezegende
vaderland' of de 'wijsheid van de founding fathers'. 'Waar het hem om gaat is
wat mensen denken van hem.' Iemand die de waarheid spreekt en de leugenaar staan
zo bezien dichter bij elkaar dan bij de luchtfietser. Beiden erkennen dat er een
waarheid bestaat, maar handelen daar vervolgens niet overeenkomstig naar. De
handelaar in bullshit daarentegen zal het een zorg zijn wat waar is en wat niet.

Frankfurts behandeling is niet uitputtend. Zo geeft hij geen verklaring voor het
feit dat sommige begrippen ('politiek correct', 'islam') in een bepaald
tijdsgewricht plotseling uitzonderlijk veel onzin aantrekken. Wel buigt hij zich
over de vraag of de hoeveelheid flauwekul is toegenomen. Op zich is dat een niet
te bewijzen stelling, want hoe meet je geklets? Maar als we ervan uitgaan dat
het volume inderdaad is toegenomen, zou dat kunnen samenhangen met het feit dat
niet alleen politici maar ook journalisten en 'gewone burgers' worden geacht
over alles mee te praten. Frankfurt: 'Bullshit is onvermijdelijk wanneer de
omstandigheden vereisen dat iemand iets zegt zonder dat hij weet waarover hij
het heeft.'

Het grote manco in Frankfurts theorie is de veronderstelde intentionaliteit. Hij
gaat ervan uit dat de praatjesmaker zich altijd bewust is van het feit dat hij
lucht verkoopt. Te vrezen valt echter dat luchtfietserij in veel gevallen,
misschien wel de meeste, serieus bedoeld is. En dat is juist de gevaarlijkste
soort.

Harry G. Frankfurt: On Bullshit. Princeton, 67 blz. E12,68

LOAD-DATE: March 18, 2005

LANGUAGE: DUTCH

                           © 2005 PCM Uitgevers B.V.

                              98 of 120 DOCUMENTS

                                NRC Handelsblad

                                 March 17, 2005

Nieuw WAO-stelsel is een gotspe

BYLINE: PETER BUIJS

SECTION: Opinie; Pg. 9

LENGTH: 915 words


Het is te zot voor woorden dat in de nieuwe situatie verzekeraars 4,6 of zelfs
11 miljard premiegeld zouden krijgen om gelijke concurrentiekansen te scheppen
met het UWV, vindt Peter Buijs.

De verwikkelingen rond de WAO zijn al jaren amper te volgen door gewone burgers.
Helaas, want iedereen kan arbeidsongeschikt worden - zeker bij doorwerken tot
ons 65ste jaar - en de recente kabinetsplannen kunnen grote
inkomensachteruitgang betekenen. Bovendien is een merkwaardige situatie
ontstaan, te vergelijken met een ernstig zieke: artsen hebben jarenlang van
alles geprobeerd, en overwegen uiteindelijk een radicale, complexe, kostbare
ingreep, in overleg met alle betrokkenen. Maar onverwachts treedt herstel op,
kennelijk als gevolg van eerdere therapieen. Uit twijfel of dat doorzet, bereidt
men toch de operatie voor. De patient blijft echter vooruitgaan. Artsen zouden
opgelucht de riskante ingreep opschorten. Het kabinet besloot vorge week vrijdag
het tegenovergestelde te doen.

De WAO is al vaak gereorganiseerd, wie herinnert zich bijvoorbeeld niet Bestek
'81 (1978) of het Bami-akkoord (1992)? Al die reorganisaties leidden tot een
forse kostendaling van de WAO, van 4,2 procent van het bruto nationaal product
in 1984 naar 2,6 procent in 2000. De politiek reageerde echter amper op dit
succes, maar wel op het stijgend aantal WAO'ers, iets wat logischerwijs
samenhing met de in aantal toenemende beroepsbevolking.

In 2001 kwam de commissie-Donner met een radicale oplossing: alleen WAO voor wie
door ziekte of handicap duurzaam geen arbeidscapaciteit meer heeft. Voor alle
anderen geldt: benut je restcapaciteit. Sociale partners baseerden hierop hun
opmerkelijke SER-compromis, dat uiteindelijk resulteerde in een tweeledig
wetsvoorstel: een publieke regeling voor vrijwel zeker blijvend volledig
arbeidsongeschikten (hooguit 19.000 per jaar, maar wellicht veel minder volgens
het UWV) en een publiek-private regeling voor gedeeltelijk arbeidsgeschikten.
Heb je werk, dan krijg je een loonaanvulling, anders krijg je een uitkering,
maar uiteindelijk dreigt de bijstand.

Wil de nieuwe wet op 1 januari 2006 ingaan, dan moet de behandeling in de Tweede
Kamer en in de ongetwijfeld zeer kritische Eerste Kamer wel heel voorspoedig
verlopen. Op de plannen is al kritiek uitgeoefend door ondermeer de Raad van
State en het CPB, dat een duurder in plaats van een goedkoper stelsel vreest.

Vragen over premiestelling/ -differentiatie, over overdracht van premie-inning
van UWV naar Belastingdienst, over de 'UWV-verbouwing-terwijl-de-win-kel open
blijft', over de publiek-private uitvoering door UWV en verzekeraars - met alle
kans op grensconflicten en afwenteling van slechte risico's - die veel WAO'ers
nu eenmaal vormen. En dan de verbijsterende kwestie van de 4, 6 of zelfs 11
miljard premiegeld, die verzekeraars zouden krijgen om gelijke
concurrentiekansen te creeren met het veel goedkopere UWV. Hoe kunnen nieuwe
verzekeraars toetreden, als de miljarden reeds verdeeld zijn?

En wat te denken van kostenverhogende risico's op medicalisering (alleen
volledige afkeuring biedt inkomenszekerheid, dus dreigt fixatie op klachten en
beperkingen, en veel doktersbezoek ter bevestiging) en juridisering: komen de
tijden van de Ongevallenwet terug, met talloze/eindeloze juridische conflicten?
Ontstaan er conglomeraten van commerciele inkomens- en schadeverzekeraars,
zorgverzekeraars, Arbo-diensten, reintegratiediensten? Wie garandeert dan nog
ons 'medisch geheim'?

De afgelopen jaren is de WAO-instroom gedaald, van 11 procent in 2002 en tot 28
procent in 2003. Vorig jaar daalde het totale WAO-volume (instroom minus
uitstroom) zelfs met 20.000.

Het belangrijkste medicijn heet Wet Verbetering Poortwachter. Die wet dwingt
alle betrokkenen, vooral in arbeidsorganisaties, om arbeidsongeschiktheid te
voorkomen. Bedrijven doen steeds meer aan preventie, sociaal-medische
begeleiding en tijdige, eventueel aangepaste, werkhervatting/reintegratie.
Dreigende boetes in geval van laksheid stimuleren dat. Arbodiensten ondervinden
steeds meer waardering, vooral de bedrijfsartsen. De Arbeidsinspectie treedt
scherper op, Arbo-convenanten verlagen het ziekteverzuim, het UWV bevordert
allerlei initiatieven, zoals de kwaliteit van (her)beoordelingen. Inmiddels is
het percentage volledig arbeidsongeschikten van 72 procent in 1998 gedaald naar
59 procent in 2003. Gevolg: 4 miljard euro aan besparingen en overvolle
arbeidsongeschiktheidfondsen.

Door nog strenger optreden verloor bij herkeuring niet de verwachte 25 procent,
maar 50 procent (gedeeltelijk) z'n WAO-uitkering. Dat is dramatisch volgens de
FNV, maar deze ontwikkelingen leidden zonder radicale ingrepen tot het
kabinetsdoel: hooguit 25.000 nieuwe volledig arbeidsongeschikten per jaar. En
grote operaties lijken voorlopig onnodig: binnenkort gaan zo'n 200.000 WAO'ers
met vaak hoge uitkeringen met pensioen. En in 2005 zijn er helemaal geen WAOers
vanwege het tweede Ziektewetjaar.

Bovendien zijn er nog zoveel verbeteringen mogelijk, zoals op mijn vakgebied:
betere afstemming tussen gezondheidszorg en Arbo-zorg; gezamenlijke
richtlijnontwikkeling van bedrijfsartsen en behandelend artsen; meer met
'arbeid' rekening houden door laatstgenoemden en zorgverzekeraars hierbij
betrekken. Bovendien kan de tijdwinst worden benut voor debatten over een
dynamischer modernisering van de WAO, in relatie tot de levensloopregeling.

Peter Buijs is bedrijfsarts en adviseur/onderzoeker TNO.

LOAD-DATE: March 17, 2005

LANGUAGE: DUTCH

                           © 2005 PCM Uitgevers B.V.

                              99 of 120 DOCUMENTS

                                NRC Handelsblad

                                 March 16, 2005

De Jong had soms gelijk, soms niet

BYLINE: HUGO ARLMAN EN GERARD MULDER

SECTION: Opinie; Pg. 7

LENGTH: 1295 words


Loe de Jong heeft een eenmalige prestatie geleverd die niet op basis van
gangbare ambachtelijke criteria op waarde valt te schatten, menen Hugo Arlman en
Gerard Mulder. Zijn werk is onlosmakelijk verbonden aan de manier waarop
Nederland de Tweede Wereldoorlog heeft verwerkt.

Tussen Loe de Jong en zijn collega-historici gaapt een kloof. Enerzijds is dat
zijn triomf - eenzaam torent de maestro boven zijn vakgenoten uit.
Tegelijkertijd is het ook zijn tragiek - doordat De Jong zich met niemand laat
vergelijken, wordt het ook heel moeilijk zijn prestaties aan die van anderen af
te meten.

Het fenomeen De Jong is ondenkbaar zonder het in begin jaren vijftig unieke
gegeven dat de Nederlandse regering een allesomvattende studie wilde laten
verrichten naar de geschiedenis van het Koninkrijk der Nederlanden in
oorlogstijd. Nederland had door oorlog en bezetting een collectief trauma
opgelopen; talloze vragen schreeuwden om een antwoord. Per definitie kreeg de
studie bijna al bij voorbaat een reusachtig gewicht. Tot zover de opdracht.
Daarmee is nog niet verklaard waarom juist De Jong hem kreeg.

Bescheiden als hij was, wenste de historicus zelf dit toe te schrijven aan
toeval. Dat hij in oorlogstijd een van de weinige historici was die zich in de
gezichtskring van de Nederlandse regering in ballingschap bewogen, dat hij in
die oorlogsjaren een vierdelige kroniek van Nederland in bezettingstijd schreef
onder de titel Je Maintiendrai, en dat hij na de oorlog directeur van het pas
opgerichte Rijksinstituut voor Oorlogsdocumentatie was geworden, had er volgens
hem ook niets mee te maken. En al helemaal niet dat hij in die hoedanigheid ten
behoeve van de minister van Onderwijs een profiel van de benodigde onderzoeker
had geschetst dat hem wonderbaarlijk genoeg op het lijf geschreven was.

Daarmee was De Jongs spectaculaire en langdurige Alleingang nog niet
voorbestemd. Zelf meende hij na een paar jaar onderzoek te kunnen volstaan met
"twee kloeke banden". Het werden er uiteindelijk 26, gespreid over een periode
van 30jaar. Dat De Jong zijn studie liet uitdijen tot encyclopedische
proporties, is zijn eigen beslissing - en zijn eigen prestatie - geweest. Maar
De Jong liet het niet bij de historische feiten: hij leverde er tegelijkertijd
morele oordelen bij. En dat was precies waar Nederland na de oorlog om zat te
springen: een duidelijk onderscheid tussen 'de goeden' en 'de kwaden', tussen
verzet en verraad, tussen protesteren en meeheulen. Sociaal-psychologisch was
Het Koninkrijk der Nederlanden in de Tweede Wereldoorlog dus een schot in de
roos, niet voor niets siert de complete set banden de boekenkast van menige '
gewone' Nederlander. Maar is het ook goede geschiedschrijving?

Een goed verhaal is het zeker. In tegenstelling tot veel van zijn vakgenoten
heeft De Jong het spannende verhaal altijd kunnen waarderen. Hij hield van
biografieen, een genre waarvoor Nederlandse historici lang hun neus hebben
opgehaald, en hij was dol op anekdotes, petites histoires en rake typeringen.
Hij heeft hierdoor bijgedragen aan een toegankelijker manier van
geschiedschrijving in Nederland. Maar dat is iets anders dan de vraag of de
inhoudelijke aanpak van De Jong navolging verdient. In de geschiedschrijving
moet een goed verhaal wel kloppen. En kloppen de verhalen van De Jong?

Polemisch gezegd: dat weten we niet. Soms wel, soms niet. Cruciaal kenmerk van
wetenschappelijk historisch onderzoek is de controleerbaarheid ervan. In
principe dienen alle bronnen en verantwoord en toegankelijk te zijn. Alleen al
de omvang van De Jongs werk maakt het onmogelijk de juistheid ervan te
verifieren, tenzij de sceptici een compleet schaduwinstituut ter beschikking
krijgen en 25 jaar van hun leven kunnen vrijmaken. Wie deze luxe niet is
vergund, moet zich beperken tot steekproeven. Gezien de pretenties van het
Geschiedwerk, zoals De Jong over zijn eigen oeuvre placht te schrijven, zou Het
Koninkrijk immers op elk deelterrein de basis en een gids moeten zijn waarop
andere onderzoekers kunnen voortbouwen.

In de allereerste plaats valt dan op dat zelfs in de wetenschappelijke editie
bronverwijzingen uiterst schaars zijn. Dat betekent dat andere historici slechts
een vage notie kunnen hebben waarop De Jong zijn dikwijls pertinente conclusies
baseerde. Kritiek van deze aard was er al vanaf de eerste delen, maar om de
historicus J.C.H. Blom aan te halen: " deze kritiek werd in algemene
bewoordingen door De Jong geaccepteerd zonder er iets aan te doen."

Een treffend voorbeeld hiervan vormt een van de meest opzienbarende en omstreden
passages uit het in 1979 verschenen deel 9, gewijd aan de Nederlandse regering
in ballingschap. De Jong behandelt daarin de geheimzinnige rol die de voormalige
Haagse hoofdcommissaris van politie Francois van 't Sant speelde in de omgeving
van koningin Wilhelmina in Londen. In de jaren twintig had Van 't Sant vergeefs
geprobeerd enige orde te scheppen in het slordige prive-leven van Wilhelmina's
echtgenoot, prins Hendrik, die een spoor achterliet van buitenechtelijke
affaires, onbetaalde rekeningen en chantage. Over het waarheidsgehalte van het
desbetreffende hoofdstuk barstte een publiek debat los dat voor ons, als
redacteuren van Vrij Nederland, aanleiding was het onderzoek van De Jong te
reconstrueren.

Tot onze verbazing bleek De Jong voor de betreffende 15 pagina's maar een bron
te hebben: een gesprek met Van 't Sant zelf uit 1956. Maar Van 't Sant was in
1966 overleden en bovendien mocht hij in deze kwestie wel als uiterst partijdig
gelden. De Jong zelf claimt nog twee bronnen te hebben, te weten oud-premier
P.S. Gerbrandy en krantenknipsels. Gerbrandy kende de zaak alleen van horen
zeggen en de desbetreffende krantenknipsels waren vaag. De Jong schaatste hier
dus op heel dun ijs.

Wat had De Jong moeten doen om het verhaal van Van 't Sant te verifieren? Hij
had het kunnen vragen aan Wilhelmina die toen nog leefde en met wie hij in het
kader van zijn onderzoek drie gesprekken heeft gevoerd. Hij had de relevante
stukken kunnen opvragen uit ten minste twee departementale archieven (Justitie
en Buitenlandse Zaken), uit drie gemeentelijke archieven (Rotterdam, Den Haag en
Utrecht) en uit acht particuliere archieven (waaronder die van minister van
Justitie Van Schaik, minister van Buitenlandse Zaken Van Karnebeek, en van
secretarisgeneraal van Justitie Van Angeren). Dat alles heeft hij niet gedaan.
Dat uiteindelijk De Jongs verhaal in dit geval in essentie bleek te kloppen, is
dus meer te danken aan het toeval dan aan De Jongs noeste naspeuringen als
historicus.

Ongetwijfeld zou De Jong hier hebben tegengeworpen - want zo heeft hij zijn
critici vaker de pas afgesneden - dat hij, met deze grondigheid werkend, het
boek nooit afgekregen zou hebben. Dat klopt, maar hij dwingt ons lezers dus te
leven met een constructiefout die in zijn Koninkrijk was ingebakken.
Geschiedschrijving zoals Loe de Jong die bedreef is dus een soort Russische
roulette: het kan raak zijn, maar voor hetzelfde geld is het er naast.

Misschien moeten we ons er maar bij neerleggen dat Het Koninkrijk een eenmalige
prestatie is geweest die niet op basis van gangbare ambachtelijke criteria op
waarde valt te schatten. Misschien moeten we de studie zelfs niet eens zien als
een onderdeel van de Nederlandse historiografie over de Tweede Wereldoorlog,
maar als een emotioneel noodzakelijk onderdeel van de verwerking ervan.

Hugo Arlman en Gerard Mulder zijn journalist en auteurs van het boek 'Van de
prins geen kwaad. Prins Hendrik en andere dossiers van Oranje' (1982). Gerard
Mulder schreef (met Paul Koedijk) 'H.M. van Randwijk. Een biografie' (1988) en
'Lees die krant. Geschiedenis van het naoorlogse Parool' (1996).

Tekening Ruben L. Oppenheimer

LOAD-DATE: March 16, 2005

LANGUAGE: DUTCH

                           © 2005 PCM Uitgevers B.V.

                              100 of 120 DOCUMENTS

                                NRC Handelsblad

                                 March 11, 2005

Heel even in het paradijs kijken

BYLINE: MENNO TAMMINGA

SECTION: Economie; Pg. 10

LENGTH: 1104 words


Oud-topman Jaap van Duijn van Robeco heeft over het beleggingsfonds een boek
geschreven. Doet de professionele belegger het beter dan de gewone man? Nee!

Beleggers zijn optimisten van nature, maar ach, ach, ze tobben wat af. Wat doet
de dollarkoers? Is de rente springerig? Wat is het volgende bedrijfsschandaal?
Verschuift een cruciale grondstoffenmarkt?

Begin 2000 piekten de koersen van aandelen van de media-, internet en
telefoonbedrijven, met als blikvanger de Amerikaanse schermenbeurs Nasdaq, het
centrum van de technologie-aandelenhandel. Technologische beloften en massale
kapitaalstromen, waaronder geld uit miljoenen kleine beurzen van het
volkskapitalisme, kwamen in een beurshausse, een bull market. Op 9 maart 2000
sloot de graadmeter van de Nasdaq beurs voor het eerst boven de 5.000 punten.

"Dat was het einde van de bull market. We mochten heel even in het paradijs
kijken, maar toen ging de deur weer dicht", schrijft Jaap van Duijn, voormalig
topbelegger van het Robeco beleggingsfonds, in Met gemak betrouwbaar beleggen.
Het verhaal van Robeco.

Geld beleggen is niet alleen leven en sterven, maar het mengt zich ook met
hogere, ja bijbelse waarden: het paradijs, de zondeval (koersval?), een glimp
opvangen van het beloofde land en dan decennia lang dolen in de wildernis van de
verdorde financiele markten.

De uitbundigheid van die maanden in 2000 is een uitzondering in een nuchter, om
niet te zeggen ontnuchterend boek over professioneel vermogensbeheer gedurende
75 jaar Robeco Groep. Robeco was en is nog steeds synoniem met
beleggingsfondsen. En de naam Van Duijn is synoniem met een belegger die 'het'
kan vertellen. Hij is columnist van deze krant geweest en schrijft ook al jaren
voor Robeco's eigen magazine, Safe.

Dit boek heeft een handicap: het is drie in een. Het is bedrijfsgeschiedenis,
soms memoires en een how to boek: waar moet een consument op letten als hij de
aanschaf van een beleggingsfonds overweegt. Het beste uit de verf komt de
eerste: het verhaal van de opkomst en het succes van Robeco, eerst een
beleggingsfonds van rijkelui uit Rotterdam en omgeving, later een heel
conglomeraat van fondsen. Vooral zijn schets van de beginjaren is aandoenlijk.
Zeven Rotterdamse ondernemers, waaronder puissant rijke mannetjesputters als
D.G. van Beuningen (Steenkolen Handelsvereeniging) en K.P. van de Mandele
(Rotterdamsche Bankvereeniging) beginnen net na de top van de aandelenmarkt in
1929 met een beleggingsfonds, het Rotterdamsch Beleggingsconsortium. Een van hun
volgende geldschieters, met maar liefst 300.000 gulden, is de Nationale
Levensverzekeringsbank, die later met de Nederlanden van 1860 tot
Nationale-Nederlanden fuseerde en nu de kern is van ING.

Van Duijn heeft de volledige beleggingsportefeuille van het eerste uur
opgediept, vol namen van bedrijven die al lang niet meer bestaan, of niet meer
zelfstandig zijn, zoals de Amsterdamse Lettergieterij Tetterode, Twijnstra's
Oliefabrieken, Ver. Kon. Papierfabr. Van Gelder Zoonen, de Nederlandsch-Indische
Spoorwegmij en Blaauwhoedenveem-Vriesseveem. Hij heeft ontdekt dat in al die
jaren slechts twee aandelen altijd in portefeuille zijn gebleven: Koninklijke
Olie en de Amerikaanse General Electric, toen een nutsbedrijf, nu een
financieel-industrieel conglomeraat.

Robeco's beginjaren waren een drama. Na twee jaar beleggen was van de
oorspronkelijke 1,8 miljoen gulden inleg al ruim 1 miljoen gulden verloren
gegaan als gevolg van voortdurende koersverliezen in de grote depressie van de
jaren dertig. "Met de kennis die wij nu hebben zouden zij geen Rotterdamsch
Beleggingsconsortium hebben opgericht", schrijft Van Duijn. Sterker nog: nu zou
het fonds na een paar jaar zijn opgeheven of samengevoegd met een ander fonds,
zoals de Robeco Groep dat tegenwoordig doet.

Van Duijn zelf komt in 1983 binnen. Hij was hoogleraar aan de Rotterdamse
Erasmus Universiteit. In 1988 wordt hij de topbelegger, vanaf 1995 leidt hij ook
het Robeco beleggingsfonds, omdat dat ook de gewoonte was bij grote Amerikaanse
concurrenten: de eerste belegger beheert zelf een groot fonds.

Enkele persoonlijke anekdotes, zoals een Lost in translation-gevoel tijdens de
beurscrash van 1987 op een hotelkamer in Tokio, smaken naar memoires, maar de
lezer wordt verder weinig wijzer over persoonlijke drijfveren, succes en
mislukking of de gang van zaken in de directiekamers van Robeco. Van Duijn noemt
wel de "levendige debatten" met "twee van de grootste conjunctuureconomen van de
naoorlogse generatie" die commissaris waren bij het fonds, Jelle Zijlstra
(ex-minister-president, ex-De Nederlandsche Bank) en Johan Witteveen
(ex-minister van Financien, ex-IMF-chef). Maar hij vertelt niet waarover het dan
ging.

Van Duijns tijd in de directie valt samen met ingrijpende verschuivingen in de
beleggingswereld. Professionele beleggers van pensioen-, verzekerings- en
volkskapitaal gaan zich steeds meer concentreren op beursgraadmeters, die zij
zeggen te willen verslaan. En de vergoedingen voor het beheer van de gelden
worden steeds hoger - niet omdat de beleggers zoveel beter worden, maar omdat de
beheerder dat geld nodig heeft als betaling aan banken en andere tussenpersonen
om zijn beleggingsfonds te verkopen. Robeco, ooit opgericht als cooperatie van
vermogenden, gaat ook die weg, als dochter (sinds 1996) van de cooperatieve
Rabobank. In 1994 was de beheervergoeding 0,25 procent van het vermogen, nu 1,0
procent. Dat is nog eens inflatie.

De Robeco Groep wordt een producent en verkoper van beleggingsfondsen, die ook
nog beheerd moeten worden. Maar door de oplopende beheervergoedingen wordt het
voor de beleggers steeds moeilijker om te doen wat zij zeggen te doen: de
beursgraadmeters verslaan. Die graadmeters kennen geen aan- en verkoopkosten en
beheerpercentages. Van Duijn klaagt er wel over in zijn boek, maar deed hij dat
in zijn tijd als belegger ook publiekelijk? Hij vertrekt in 2003, op zijn
zestigste, als beheerder van Robeco, maar blijft beleggingsstrateeg van de
groep.

De hamvraag, 'beleggen professionele beheerders beter dan de gewone man?', wordt
niet beantwoord in het voordeel van de kenners. Professionele beleggers blijken
net zo te reageren als Piet Particulier. Ja, biecht Van Duijn op, hij had zijn
eigen becijferingen begin 2000 moeten volgen en alle technologieaandelen moeten
verkopen. En ja, hij onderschatte de lengte van de daaropvolgende periode van
koersval en malaise.

Jaap van Duijn: Met gemak betrouwbaar beleggen. Het verhaal van Robeco, uitg.
Walburg Pers, 304 blz., E17,95.

Jaap van Duijn (Foto NRC Handelsblad, Vincent Mentzel)

LOAD-DATE: March 11, 2005

LANGUAGE: DUTCH

                           © 2005 PCM Uitgevers B.V.

                              101 of 120 DOCUMENTS

                                NRC Handelsblad

                                 March 11, 2005

Amsterdam in dagelijkse stilstand

BYLINE: MARIANNE VERMEIJDEN

SECTION: Boeken; Pg. 26

LENGTH: 517 words


Op het leven van fotograaf en somberman Frits Weeda (Amsterdam, 1937) hoeft men
niet jaloers te zijn. Uit het ouderlijk huis gestuurd, met weinig geld de straat
op, terechtgekomen in de oudijzerhandel, opgenomen in psychiatrische
inrichtingen, verslaafd aan medicijnen en alcohol en dan hebben we het verder
niet over het afbranden van het huis waarin zijn dagboeken en tekeningen lagen.
Maar in 1985 komt er dan toch een eind aan die ellende. Weeda vestigt zich in
een 'burgermanswoning' in Friesland. En twee jaar later stelt het
Gemeentearchief in Amsterdam een tentoonstelling van zijn foto's samen. Daarvoor
is vooral dank verschuldigd aan conservator jonkheer Quarles van Ufford, want
die wist begin jaren zestig diens werk al op waarde te schatten.

Het Gemeentearchief, in bezit van 600 Weeda-opnamen, laat nu opnieuw zijn foto's
zien. En bij uitgeverij De Verbeelding is net In de schaduw van de welvaart
verschenen, met 130 zwart-wit beelden van Amsterdam en omstreken tussen de jaren
1958 en 1965. De stad maakt een ingrijpende inhaalslag, woningen moeten en bloc
wijken voor verkeersaders, er wordt gesloopt bij het leven, en het duurt niet
lang meer of het dorpse karakter van Sloterdijk en Buiksloot verzuipt in
oprukkende nieuw- en hoogbouw.

Weeda, net 21 jaar, graast als gepassioneerd fotograaf de stad af en probeert
van zijn fotoverkoop te bestaan. Hij zag datgene waar de meest vooraanstaande
wederopbouw-fotograaf Cas Oorthuys geen oog voor had: het gesappel van de
middenstand, de met troep dichtslibbende grachten, het oprukken van het autoblik
en de verduistering van polderluchten door openbare vuilverbranding. Allemaal
rampspoed dus, zou je denken, waar een boze jongeman eens flink tegenaan wil
trappen. Maar dat is een vergissing: 'Mijn foto's waren niet als protest
bedoeld, zo was ik niet. Ik zag het gewoon zo', aldus Weeda in Rik Suermondts
tekstbijdrage aan het boek.

Dat 'ik zag het gewoon zo' zegt alles over de vrije blik waarmee Weeda zijn
'schaduwbeelden' heeft vastgelegd. Als leerling van Dirk de Herder (1914-2003)
wist hij strijklicht en contrasten uit te buiten, maar dan wel zonder veel
weemoedige opsmuk. Weeda registreert vooral mild, feitelijk en onnadrukkelijk
datgene wat de 'gewone' man met een handeltje bezighield, hoe jongetjes - zonder
hangplek - op straat hun tijd doodden en hoe Amsterdamse gezinnen in groten
getale naar Artis en het Oosterpark trokken. Opvallend vaak zwicht hij voor het
fotograferen van alles wat wrakkig en ruineus is. Dat zegt wel wat over zijn
somberheid. Maar wat zijn werk klassiek maakt is het gebrek aan weee anekdotiek.
Goed, er was grootschalige vooruitgang, maar toch ook veel alledaagse stilstand.
Dat Amsterdam is kernachtig en waarachtig waargenomen. Knap dat de
archief-jonkheer dat meteen al in de gaten had.

Frits Weeda: In de schaduw van de welvaart. Amsterdam 1958-1965. Tekst Rik
Suermondt. De Verbeelding, 142 blz., E34,50, na 1/4 E39,50. Expositie tot 20/3
in Gemeentearchief, Tolstraat 129, Amsterdam. Open: ma. t/m zo. 11-17 uur.

Grote Kattenburgerstraat, 1964 Uit besproken boek

LOAD-DATE: March 11, 2005

LANGUAGE: DUTCH

                           © 2005 PCM Uitgevers B.V.

                              102 of 120 DOCUMENTS

                                NRC Handelsblad

                                 March 10, 2005

'Begrip Jan Modaal kan beter ten grave gedragen worden'

BYLINE: DOOR EEN ONZER REDACTEUREN

SECTION: Economie; Pg. 16

LENGTH: 379 words

DATELINE: ROTTERDAM, 10 MAART.


Een model gebaseerd op welvaart en draagkracht vormt een betere basis om de
effecten van het fiscale en sociaal-economische beleid door te rekenen dan de
koopkrachtplaatjes die gebaseerd zijn op inkomens.

Dit betoogt Steven van Eijck, kortstondig staatssecretaris van belastingen voor
de LPF in het eerste kabinet-Balkenende, in een toelichting op zijn proefschrift
'Het vermogen te dragen' waarop hij dinsdag aan de Erasmus Universiteit in
Rotterdam is gepromoveerd. Van Eijck heeft een 'WD-klassenmodel' (welvaart en
draagkracht) ontwikkeld, waarmee hij de bevolking op grond van elf kwalitatieve
en kwantitatieve variabelen in zeven 'homogene groepen van huishoudens'
verdeelt. Met dit WD-model worden volgens Van Eijck koopkrachtplaatjes
overbodig. "Jan Modaal kan het beste ten grave gedragen worden", aldus van
Eijck.

Het Centraal Planbureau, dat met het Mimos-II-model de koopkrachteffecten van
kabinetsbeleid of verkiezingsprogramma's doorrekent, toont weinig belangstelling
voor Van Eijcks model. Volgens een zegsman gebruikt het CPB al jaren
berekeningen gebaseerd op huishoudens en zijn de CPB-modellen zeker niet aan
vervanging toe.

"Mijn WD-klassenmodel is completer en nauwkeuriger", houdt Van Eijck niettemin
vol. Volgens hem is het beter in staat om veranderingen als gevolg van
beleidsmaatregelen inzichtelijk te maken, omdat in de zeven clusters
verschillende eigenschappen worden gecombineerd. In het 'Jan Modaal-model' van
de koopkrachtplaatjes gaat het telkens om een eigenschap waartegen de
inkomenseffecten van het beleid worden afgezet.

Van Eijck heeft zijn model getoetst op de herziening van de inkomstenbelastingen
in 2001. Op grond van het model kan ook uitgerekend worden wat de effecten zijn
van de invoering van een vlaktaks (een tarief voor de inkomstenbelasting) of de
afschaffing van de hypotheekrenteaftrek.

Volgens Van Eijck ontkomt het politieke bestel niet aan een fiscale herijking
van het eigenwoningbezit. Door de beperkingen op de hypotheekrenteaftrek die
sinds 1997 mondjesmaat zijn ingevoerd en de stijging van het eigenwoningforfait
groeien deze twee fiscale posten macro-economisch gezien steeds meer naar elkaar
toe. Hierdoor wordt het makkelijker om ze tegen elkaar weg te schrappen, meent
Van Eijck.

LOAD-DATE: March 10, 2005

LANGUAGE: DUTCH

                           © 2005 PCM Uitgevers B.V.

                              103 of 120 DOCUMENTS

                                NRC Handelsblad

                                 March 7, 2005

140 meter raggen op een krakende ijsvloer ; Friezen hebben het nakijken bij
kortebaanwedstrijden in Uilesprong

BYLINE: DOOR ONZE REDACTEUR HENK STOUWDAM

SECTION: Sport; Pg. 16

LENGTH: 935 words

DATELINE: UILESPRONG, 7 MAART.


Bij kortebaanwedstrijden in Uilesprong wordt gehecht aan oorspronkelijkheid.
Niks geen startpistool en tijdwaarneming. De starter roept nog gewoon 'klaar,
af!'.

Hoe functioneel een schaatspak ook is en hoe vertrouwd het geklik van de
klapschaats inmiddels klinkt, deze moderniteiten detoneren met de omgeving als
er kortebaanwedstrijden in de Friese buurtschap Uilesprong worden gehouden. In
een tableau waar de tijd lijkt te hebben stilgestaan en waar de starter nog
gewoon 'klaar, af!' roept, zou je schaatsers op Friese doorlopers en in
traditionele kledij aan de start wensen. De realiteit was gistermiddag, dat een
jongeman in aerodynamisch sponsorpak, genaamd Gert Jan Pranger, in een besneeuwd
decor van weilanden, sloten en knotwilgen de wedstrijd won.

In Uilesprong wordt nog gehecht aan oorspronkelijkheid. Niks geen startpistool
of tijdwaarneming; gewoon rijden en niet zeuren. De deelnemerslijst is evenmin
een hedendaagse computeruitdraai, maar gewoon een met de hand ingevuld vel
papier. Zijn er, zoals gisteren, een oneven aantal van 37 deelnemers, dan past
de organisatie het schema daarop aan.

En wanneer de kwaliteit van het ijs zienderogen verslechtert, roept voorzitter
Rinze Bruinsma van de organiserende vereniging 'Klein Begin', om tijd te winnen,
gewoon vanaf de baan naar de omroeper, dat de gebruikelijke twee onderlinge
ritten worden teruggebracht naar een. Improviseren kunnen ze in Uilesprong als
de beste; daar hebben ze geen uitgebreide overlegstructuren voor nodig.

Bruinsma wilde voor alles voorkomen, dat op zijn baantje Veenoordse taferelen
zouden plaatsvinden. Het doemscenario van het Drentse dorp, waar vrijdag een
marathon op natuurijs na drie ronden moesten worden afgeblazen, omdat er zo veel
scheuren en gaten in het ijs zaten dat de rijders als kegels omvielen, had
voortdurend door zijn hoofd gespookt. Na afloop was Bruinsma opgelucht en
slaakte hij een diepe zucht van verlichting. "Ik ben dolblij dat het geen fiasco
is geworden. Man, wat heb ik daar voor gevreesd."

's Ochtends, een paar uur voor aanvang, had Bruinsma met enkele bestuursleden
nog ernstig getwijfeld of ze de wedstrijd moesten laten doorgaan. Het ijs was
niet mooi zwart, maar bros en kraakte op sommige plekken vervaarlijk. Meer op
gevoel dan met het verstand werd besloten toch te rijden, zodat de eerste en
enige kortebaanwedstrijd voor mannen een dag eerder had Steggerda met een
vrouwenwedstrijd al de primeur gehad van deze winter in Uilesprong werd
gehouden. Een mooie overwinning op Nijelamer, met welke dorp traditioneel een
prestigestrijd om de eerste kortebaanwedstrijd wordt gevoerd.

Kortebaanschaatsen behoort in Friesland tot het cultureel erfgoed, met zelfs de
voetballer Abe Lenstra als een van de kampioenen. Volgens overlevering wordt er
in de noordelijke provincie langer dan twee eeuwen hard gereden. Aanvankelijk
over een afstand van 80 meter, waarna de rijders van baan wisselden en
terugreden naar de startlijn, die dan als finish dienst deed. Uit die dubbele
rit over 80 meter is de huidige reglementair vereiste afstand van 160 meter voor
kortebaanwedstrijden voortgekomen.

Een afstand die in Uilesprong overigens creatief werd gehanteerd. De baan is er
dermate krap, dat werd volstaan met een lengte van 140 meter. Maar geen
schaatser die klaagde, al was het maar om enige uitloop te hebben. En dan nog
viel menig rijder na de finish in de plassen, omdat voluit remmen over een korte
afstand op slecht ijs wel heel veel vaardigheid vereist. Een enkeling was zelfs
die kunst niet machtig en moest dat bekopen met een duik in de sneeuw.

Het oer-Hollandse tafereel aanschouwend zou je niet zeggen, dat
kortebaanschaatsen in zekere zin een veredelde vorm van slavernij is geweest. De
sport is ooit begonnen als een initiatief van de gegoede burgerij, die voor hun
vermaak het gewone volk liet schaatsen om spek. Daar komt ook de benaming
'spekwedstrijden' voor het kortebaanschaatsen vandaan.

Later werden de kilo's spek vervangen door geldprijzen. En niet de geringste
bedragen, want begin vorig eeuw zijn er sprinters geweest die een boerderij bij
elkaar hebben geschaatst. Rond 1900 was een hoofdprijs van 100 gulden eerder
regel dan uitzondering; voor die tijd een gigantisch bedrag. Relatief hoger dan
de prijzenpot van gisteren in Uilesprong. Die was gevuld met 400 euro, verdeeld
over vijf prijzen van 150, 100, 75, 50 en 25 euro.

Pas de laatste jaren beleeft het kortebaanschaatsen een opleving. Met de komst
van talrijke overdekte banen in de jaren zeventig was de populariteit van het
ultrakorte sprinten afgenomen en die van het langebaanschaatsen toegenomen,
vooral onder impuls van Ard Schenk en Kees Verkerk. Maar de nieuwe generatie
identificeert de kortebaan niet langer met suffigheid, traditie, folklore en
romantiek. Zij vinden het juist cool om 160 meter te raggen en daarbij vaak te
moeten oppassen niet door de krakende ijsvloer te zakken. Dat geeft een kick en
is weer eens iets anders dan stappen, chatten of op de computer spelen.

Dankzij de moeilijke omstandigheden werd het in Uilesprong een onvoorspelbare
wedstrijd met een verrassende winnaar: Gert Jan Pranger, een student sociale
geografie uit Groningen. Hij was zelf nog het meest verbaasd over zijn zege,
omdat Pranger bij kortebaanwedstrijden nooit hoger dan een zevende plaats was
geeindigd. Tweede werd Mart Jan Bodegom uit Bergambacht en Johan de Jong uit
Sloten was met zijn derde plaats tevens de beste Fries. Dat deed toch een beetje
pijn in Uilesprong, waar traditioneel de strijd tussen Hollanders en Friezen op
de achtergrond meespeelde.

LOAD-DATE: March 7, 2005

LANGUAGE: DUTCH

                           © 2005 PCM Uitgevers B.V.

                              104 of 120 DOCUMENTS

                                NRC Handelsblad

                                 March 4, 2005

Pas verschenen/Ramsj

BYLINE: ROELOF VAN GELDER

SECTION: KL5; Pg. KL5

LENGTH: 1080 words


Melis Stoke: Rijmkroniek van Holland (1305)

De grafelijke klerk Melis Stoke beschreef aan het begin van de veertiende eeuw
de geschiedenis van Holland. Hij bouwde daarbij voort op een oudere kroniek, die
hij aanvulde met levendige beschrijvingen van gebeurtenissen uit zijn eigen
tijd, zoals de moord op graaf Floris V. Onlangs wetenschappelijk uitgegeven, zie
pagina 19 van deze bijlage.

Cornelius Aurelius: Die cronycke van Hollandt Zeelandt ende Vrieslant (Leiden,
1517)

Beter bekend als de Divisiekroniek. Vroeg voorbeeld van humanistische
geschiedschrijving. Er is geput uit oude kronieken, volksverhalen, waarbij al
een zekere bronnenkritiek werd toegepast.

Hugo de Groot: Liber de antiquitate reipublica Batavicae (Leiden 1610)

Propagandistisch traktaat waarin het zelfstandige Holland rechtstreeks afgeleid
wordt uit een onafhankelijk Batavia. Deze 'Bataafse mythe' dateerde al uit de
zestiende eeuw.

Jan Wagenaar: Vaderlandsche historie, vervattende de geschiedenissen der nu
Vereenigde Nederlanden, inzonderheid die van Holland, van de vroegste tyden af
(1749-1759)

Succesvol werk in 21 delen geschreven door de erudiete Amsterdamse houthandelaar
Wagenaar met als leidend thema de vrijheid. Eigenlijk de eerste kritische
nationale geschiedschrijving. Gebaseerd op nieuw bronnenonderzoek.

Simon Stijl: De opkomst en bloei van de Republiek der Vereenigde Nederlanden
(Amsterdam/Harlingen 1774)

Stijl leunt zwaar op Wagenaar en deelt diens nadruk op de vrijheidsliefde der
Nederlanders. Hij schreef beknopter en met minder oog voor details. geschiedenis
bestond voor hem dan ook vooral uit grote lijnen en patronen waaruit men lering
kon trekken.

N.G. van Kampen: Verkorte geschiedenis der Nederlanden, of der XVII
Nederlandsche gewesten, van de vroegste tijden, tot op den vrede te Parijs in
1815 (Haarlem 1819-1821)

Eerste overzichtswerk in het nieuwe Koninkrijk der Nederlanden. Weinig opwindend
tweedelig pleidooi voor de eenheidsstaat.

Willem Bilderdijk: Geschiedenis des Vaderlands (Amsterdam 1832-1851)

Niet echt een eenheid, deze tien delen Bilderdijk. Ze werden samengesteld uit
zijn colleges en verspreide opstellen door H.W. Tydeman. De monarchist
Bilderdijk putte uit Wagenaar en leverde tegelijk hevig commentaar op diens
staatsgezinde geschiedbeeld.

J.P. Arend: Algemeene geschiedenis des vaderlands van de vroegste tijden top op
heden (Amsterdam 1840-1879)

Acht dikke delen gedetailleerde opwekking tot vaderlandsliefde tot 1585. Het
werk werd door anderen voortgezet, maar kwam nooit verder dan 1741.

E. van der Maaten: Geschiedenis der Nederlanden van den vroegsten tot op den
tegenwoordigen tijd (Amsterdam 1853)

Aanzienlijk beknopter en leesbaarder overzicht dan de vorige titel.

Guillaume Groen van Prinsterer: Handboek der geschiedenis van het vaderland
(Leiden 1846)

Grondige, gereformeerde visie op het vaderland. De strijd tegen Spanje was
vooral een religiestrijd, de Oranjes zijn de grote helden. Het boek was zeer
succesvol en had dan ook grote invloed.

W.J.F. Nuyens: Algemeene geschiedenis des Nederlandschen volks (Amsterdam
1871-1882)

De reactie op Groen van Prinsterer kon niet uit blijven. Nuyens presenteerde in
twintig delen - en dat nog maar tot 1815 - de katholieke visie op het verleden.

P.J. Blok: Geschiedenis van het Nederlandsche volk (Groningen 1892-1908)

Acht delen van wat een groot synthetisch en verzoenend werk moest worden. Maar
de nadruk ligt op de zestiende en zeventiende eeuw en Bloks voorliefde lag
duidelijk bij de politieke geschiedenis.

Pieter Geyl: Geschiedenis van de Nederlandsche stam (Amsterdam 1930-1959)

Geyl was de pleitbezorger van de Groot-Nederlandse gedachte. Omdat voor hem de
taal en de cultuur het gemeenschappelijke was, moesten Noord en Zuid tezamen
beschreven worden. Veel details, stilistisch niet altijd even consistent en een
eindpunt in 1798.

H. Brugmans (red.): Geschiedenis van Nederland (Amsterdam 1935-1938)

Bij Blok bleek al dat een persoon nooit de gehele vaderlandse geschiedenis op
een gedegen, vernieuwende en uitgebreide wijze kon beschrijven. Brugmans boek in
negen delen werd dan ook geschreven door een team van vakhistorici.

Jan en Annie Romein: De Lage landen bij de Zee (Utrecht 1934)

Na de protestante, katholieke en conciliante visies kon een linkse
geschiedschrijving niet uitblijven. De lage Landen, op marxistische leest
geschoeid, werd een onmiddellijk succes en beleefde zeven drukken.

J.A. van Houtte e.a. (red.): Algemene geschiedenis der Nederlanden (Utrecht
1949-1958)

Deze zogeheten 'oude AGN' was een gezamenlijk product van Nederlandse en
Belgische historici, waarvoor de plannen al van voor de Tweede Wereldoorlog
dateerden. Belangrijke twaalfdelige synthese met auteurs met uiteenlopende
confessionele en politieke achtergronden.

E.H. Kossmann: De Lage Landen 1780-1940. Anderhalve eeuw Nederland en Belgie.
(Amsterdam 1976)

Even grondige als genuanceerde geschiedenis van de beide buurlanden, waarbij
overeenkomsten en verschillen helder aan het licht komen. Vooral politieke
geschiedschrijving. Later volgde een deel tot doorliep tot 1980.

D.P. Blok e.a. (red.): Algemene geschiedenis der Nederlanden (Haarlem 1977-1983)

Deze 'nieuwe AGN' is veel uitvoeriger opgezet dan de oude. Met een keur aan
specialisten en veel aandacht voor relevante illustraties. Een nuttig naslagwerk
al wreekt zich hier en daar de versnippering in tijd en thema's.

H.P.H. Jansen: Levend verleden. De Nederlandse samenleving van de prehistorie
tot in onze tijd. (Utrecht 1983)

Tegenover het geweld van de AGN stelde de medievist Jansen dit beknopte, enige
malen herdrukte werk, waarin de nadruk ligt op het dagelijks leven van de gewone
burger. Het is een voorloper van latere vaderlandse geschiedenissen in
zakformaat zoals Bas Blokker, Gijsbert van Es en Hendrik Spiering Nederland in
een handomdraai. De vaderlandse geschiedenis in jaartallen (Amsterdam 1999) en
Herman Belien en Monique van Hoogstraten De Nederlandse geschiedenis in een
notendop (Amsterdam 1999).

De geschiedenis van Nederland

(Amsterdam 2004)

Het concept van het meerdelige seriewerk opgebouwd uit specialistische artikelen
is losgelaten. Nu is gekozen voor tien monografieen over telkens een periode,
geschreven door kenners van die tijd. Het eerste deel uit deze serie, door A.
Th. van Deursen, is al verschenen: De last van veel geluk. De geschiedenis van
Nederland, 1555-1702.

LOAD-DATE: March 4, 2005

LANGUAGE: DUTCH

                           © 2005 PCM Uitgevers B.V.

                              105 of 120 DOCUMENTS

                                NRC Handelsblad

                                 March 4, 2005

Oma hield de rug kaarsrecht ; Twee schrijvers op zoek naar hun grootouders

BYLINE: MICHEL KRIELAARS

SECTION: CS/Boeken8; Pg. KL18

LENGTH: 1449 words


Toon Tellegen en Nelleke Noordervliet diepten de levens van hun
negentiende-eeuwse grootouders op. Hoe de een fortuin maakte in Rusland en de
ander solliciteerde als min van Wilhelmina.

Voorouders hebben iets magisch, omdat ze uit een wereld komen die niet meer
bestaat. Hier ligt natuurlijk altijd het gevaar van de nostalgie op de loer,
want bij nader inzien blijkt die wereld uit tal van subwereldjes te bestaan die
maar weinig met elkaar te maken hebben.

Zo is de grootvader van Toon Tellegen, Egbert Engberts, in 1875 geboren in
tsaristisch Rusland en werd de overgrootmoeder van Nelleke Noordervliet,
Engelbertha Wiggelaar, als dienstmeisje in Arnhem door de zoon des huizes
bezwangerd. Hun levens verliepen zoals gebruikelijk was in de negentiende eeuw.
Het ene in het kansvolle milieu van de burgerij, het andere in dat van het
kansarme grootstedelijk proletariaat. In Herinneringen aan Rusland en Altijd
roomboter worden die werelden van verschil op bijzondere wijze beschreven.

Na Engbers' overlijden werden zijn memoires door zijn dochter gered van het oud
vuil, en na haar dood voorkwamen zijn kleinkinderen Toon en Adinka Tellegen
opnieuw dat het manuscript werd weggegooid. Egbert Engberts' ouders kwamen uit
Vriezenveen, een dorp in Twente. Vriezenveense kooplieden reisden sinds 1725
naar Sint Petersburg. Ze hadden zo'n succes dat ze zich permanent in de
Russische hoofdstad vestigden. Op den duur waren de mooiste winkels aan de
Nevski Prospekt die van de Vriezenveners. De tsaar kocht zijn sigaren bij de
firma Ten Cate.

Engberts leidde in Rusland een comfortabel leventje als zakenman. Herinneringen
aan Rusland zijn de memoires die hij in 1929 over die heerlijke tijd schreef.
Hij woonde toen al ruim tien jaar in Leiden, waar hij na de revolutie van 1917
neerstreek en een paar jaar lang een weinig succesvolle banketbakkerij had - hij
deelde zijn Russische pasteitjes vaker uit dan dat hij ze verkocht. Zijn
Russische jaren waren het hoogtepunt uit zijn leven.

De herinneringen aan zijn 'eerste leven' bieden een haarscherp inkijkje in het
Sint Petersburg van voor de Eerste Wereldoorlog. Of het nu gaat over de
brandweer die als in een operette met veel vlagvertoon en hippische dramatiek
uitrukt, de glamourachtige viering van het Russisch-orthodoxe paasfeest of over
de corruptie onder de tsaristische politiecommissarissen, steeds weet Engberts
er iets boeiends over te vertellen. Herinneringen aan Rusland is dan ook een
belangrijk document humain. Zo heb ik nergens een betere en compactere
beschrijving van de 'Russische ziel' gelezen als in zijn verslag van de
vastentijd: 'Het voor een wijle zoekgeraakt contact met de dingen der eeuwigheid
was weer hersteld. En het grote heimwee naar Omhoog, naar het Onvergankelijke,
vervulde de gevoelige Russische ziel des te geweldiger naarmate hij zich kort
tevoren meer door het aardse, tijdelijke had laten omlaag trekken...'

Ondanks alle misstanden die Engberts signaleert, koestert hij sympathie voor de
Romanovs. De ijzeren hand waarmee zij Rusland regeren ziet hij als een gevolg
van hun overtuiging dat het half-barbaarse Rusland anders in anarchie ten onder
zou gaan. Dat het verzet tegen de maatschappelijke ellende zo lang uitbleef, had
volgens Engberts alles te maken met de Russische 'lijdzaamheid'. De gewone Rus
was in die optiek geen revolutionair. Revoluties in het land waren altijd
begonnen door edelen, officieren of leden van de hogere burgerij. Het volk
diende daarbij hoogstens als kanonnenvlees. De februarirevolutie van 1917
juichte Engberts echter toe, al had hij grote minachting voor de moordzuchtige
bolsjewieken die in oktober van dat jaar een staatsgreep pleegden en een nieuwe
dictatuur invoerden. Een dictatuur waarvan hij de bloeddorst op waarde weet te
schatten. Zo schrijft hij in 1929, uit verontwaardiging over het uitblijven van
enig Nederlands protest tegen de gruweldaden van de bolsjewieken: 'En zeker
hebben alle tsaren tezamen, over driehonderd jaar gerekend, bij lange na niet
het aantal mensen ter dood gebracht dat de tegenwoordige bewindhebbers in elf
jaar tijd hebben doen terechtstellen, de honderdduizenden levens die ze indirect
door ellende en honger hebben vermoord en gebroken niet meegerekend.' Een helder
oordeel, waarmee hij zijn tijd en vooral zijn progressieve tijdgenoten ver
vooruit was.

Kwam de overgrootmoeder van schrijfster Nelleke Noordervliet maar uit
Vriezenveen, denk je bij lezing van Altijd roomboter, een fascinerende mengeling
van non-fictie en fictie. Want haar lot was niet te benijden. Noordervliet heeft
wat ze weet uit de familieoverlevering gecombineerd met haar fantasie en de
geschiedschrijving over de kleine luiden, de gynaecologie en de opkomende
arbeidersbeweging in de negentiende eeuw. Op die manier kleurt ze de hiaten in
haar kennis in en ontstaat een indrukwekkend portret van een vrouw met een
sterke persoonlijkheid in moeilijke tijden.

Engelbertha Wiggelaar, geboren in 1856, groeide sinds ze op haar elfde haar
moeder verloor op in het deftige Arnhemse Burgerweeshuis. Ze kreeg er een goede
opvoeding en vond als dienstmeisje werk bij een keurige familie.

Altijd roomboter begint op haar twintigste, als Engelbertha wordt ontslagen
nadat de zoon des huizes een kind bij haar heeft verwekt. Ze gaat terug naar het
weeshuis, waar de weesmoeder zegt: 'Zo is het leven, kind. Je moet erin
berusten. Je moet je plaats kennen en niet in opstand komen tegen het lot. Het
is je eigen schuld. De schuld van je zondige vlees.' Je plaats kennen, berusting
in je lot, daar draait het in het boek voortdurend om.

Door haar 'zonde' is Engelbertha een minderwaardig wezen. Noordervliet
beschrijft als in een roman de vernederingen die Engelbertha ondergaat, zoals op
de gynaecologische afdeling van het Utrechtse ziekenhuis waar ze bevalt. Als een
stuk vee wordt ze er door de artsen onderzocht. Niemand is er te vertrouwen,
zelfs de aardige dame niet die aan haar kraambed komt zitten en haar blijkt te
willen ronselen voor een bordeel.

Aan de hand van de geschiedenis van haar overgrootmoeder roept Noordervliet een
wereld van onrecht op, waarin een dienstmeisje maar net iets meer waard was dan
een prostituee. Dienstmeisjes werden vernederd en seksueel misbruikt, al naar
gelang het hun bazen beliefde. Ze hadden geen enkele rechten. Rond 1875 werkten
honderddertigduizend meisjes van eenvoudige komaf als dienstmeisje bij zo'n
zeven procent van de Nederlandse huishoudens. 'Het was een vorm van slavernij',
schrijft Noordervliet terecht.

Opvallend is dat Engelbertha na haar bevalling terugkeert naar Arnhem en opnieuw
dienstmeisje wordt bij de vader van haar kind, die inmiddels getrouwd is. En
weer gaat ze met hem naar bed, uit liefde, terwijl hij het uit lust doet omdat
zijn vrouw niet met hem wil vrijen. Als ze opnieuw zwanger raakt, wordt ze het
huis uitgesmeten. In Leiden bouwt ze een nieuw leven op. Ze ontmoet er haar man
die uiteindelijk als postbode de kost verdient, krijgt twaalf kinderen en leidt
een bescheiden leven temidden van het Leidse proletariaat.

Altijd roomboter zit vol aangrijpende details. Zo wordt Engelbertha door haar
schoonfamilie en buren als iemand met kapsones gezien omdat ze sommige manieren
en voorkeuren van haar voormalige Arnhemse werkgevers heeft overgenomen. Ze wil
een keurige vrouw zijn, smeert anders dan haar standgenoten alleen echte boter
op haar brood en solliciteert naar de functie van min van prinses Wilhelmina. Op
een dag krijgt ze bezoek van een hofdignitaris die komt kijken of ze geschikt is
voor die baan. In haar beschrijving van dat bezoek fileert Noordervliet de
neerbuigende houding van de hogere standen tegenover het gewone volk op zo'n
aangrijpende manier dat je het er benauwd van krijgt. En dan is er ook nog de
magie van Ferdinand Domela Nieuwenhuis, de magische voorman van de
arbeidersbeweging, die ook in Leiden zijn gehoor betoverde.

Het zijn mooie hoofdstukken in een boek dat een indrukwekkend beeld geeft van de
Nederlandse onderklasse rond 1900, maar vooral van de moeizame worstelingen van
enkelen om aan hun lot te ontsnappen. Engelbertha's achterkleindochter Nelleke,
geboren in 1945, was de eerste in de familie die mocht doorleren en naar de
universiteit ging. In datzelfde Leiden waar de collegebanken in 1900 alleen voor
de zoontjes van de bourgeoisie waren gereserveerd.

Egbert Engberts: Herinneringen aan Rusland. Met een inleiding van zijn kleinzoon
Toon Tellegen. Athenaeum - Polak & Van Gennep, 239 blz. E15,95

Nelleke Noordervliet: Altijd roomboter. Augustus, 204 blz. E15,-

Anoniem familieportret

Nelleke Noordervliet

foto Vincent Mentzel

Toon Tellegen Foto Leo van Velzen

LOAD-DATE: March 4, 2005

LANGUAGE: DUTCH

                           © 2005 PCM Uitgevers B.V.

                              106 of 120 DOCUMENTS

                                NRC Handelsblad

                               February 26, 2005

Hou op met die macho-taal ; De botsende kopstukken van de Rotterdamse politiek

BYLINE: JEROEN VAN DER KRIS, GRETHA PAMA

SECTION: Zaterdags Bijvoegsel; Pg. 37

LENGTH: 3102 words


Stoppen die uitkering

In Rotterdam regeren de Fortuynisten. Hoe ver staan zij af van de PvdA, de
partij die Rotterdam tot Pims coup altijd bestuurde? Een gesprek tussen de
lokale opvolger van Pim Fortuyn en de meest spraakmakende man bij de PvdA. 'Je
laat je te snel op de kast jagen.'

Op zaterdag 15 januari was het feest op www.pvdarotterdam.nl. De twee jaar oude
website werd aan het eind van de middag voor de kwart miljoenste keer bezocht.
Dus stond er:

De webredactie wil Ronald S(/)rensen graag feliciteren als 250.000e bezoeker van
de website. Een bloemetje is onderweg! Ronald S(/)rensen, fractievoorzitter van
Leefbaar Rotterdam, omschreef de website al eens als volgt: de PvdA-site, die
door de inbreng van vele niet-partijgenoten, best leesbaar is ...

Ronald S(/)rensen is inderdaad niet de enige buitenstaander die regelmatig de
site van de Partij van de Arbeid in Rotterdam bezoekt. Ook andere lokale
fractieleiders doen dat. Maar niet zo vaak als Ronald S(/)rensen. Die meldt zich
vrijwel elke dag. Meestal om de leden van de PvdA, de partij die een halve eeuw
lang de stad bestuurde maar nu in de oppositie zit, te vertellen dat ze het nog
steeds niet helemaal begrijpen.

Hij schrijft dan bijvoorbeeld:

"Gelukkig zien jullie nu ook dat er problemen zijn en dat is het begin van de
oplossing. Maar oplossingen bied je zelf niet aan. Je blijft dociel
achteroverhangen om het aan het college over te laten. Komen die met
oplossingen, dan zal je ze direct neersabelen." (Naar aanleiding van een weblog
over jeugdbendes van PvdA-fractieleider Bert Cremers)

Toch heeft ook de PvdA weleens een taboedoorbrekend voorstel. De discussie over
spreiding van (kansarme) allochtonen in de stad kwam vorig jaar pas goed op gang
nadat de Charloise deelgemeentebestuurder Dominic Schrijer ervoor had gepleit.
En Schrijer is een PvdA'er, een dertiger, die door Wouter Bos regelmatig om
advies wordt gevraagd.

Drie jaar geleden is het nu dat in de stad een machtswisseling plaatsvond. De
volgende verkiezingen komen in zicht. Grote kans dat Leefbaar Rotterdam en de
PvdA dan samen moeten besturen, omdat geen van beide groot genoeg wordt om de
ander uit te sluiten. Zullen ze dat kunnen? Zijn ze de afgelopen tijd nader tot
elkaar gekomen? En: hoe gaat het nu eigenlijk met de stad?

Nog niet zo goed, vindt Dominic Schrijer. Met vegen en poetsen alleen wordt
Rotterdam niet sterker! is de kop boven een opiniestuk dat de PvdA'er ook op
www.pvdarotterdam.nl plaatste. Schrijer wil in het volgende college meer
aandacht voor onderwijs, werk en wonen. Volgens hem moeten op die gebieden
duidelijke 'targets' worden gesteld, zoals het Leefbaar-college dat nu doet voor
veiligheid. Schrijer wil een 'voorschool' voor alle kinderen ouder dan
tweeenhalf, een leer/werkplicht voor jongeren tot 23 en maatregelen tegen
werkgevers die discrimineren.

Ronald S(/)rensen reageerde meteen de volgende dag: "????? Ik begrijp het niet.
In feite wordt het collegebeleid in dit artikeltje gewoon genoemd en wat verder
uitgewerkt."

En de daaropvolgende dag, nadat er meer reacties waren binnengekomen, reageerde
hij alweer: "Inderdaad uitstekende analyses en discussiestuk. Jammer dat zoiets
niet de essentie van politiek is. Jarenlang zijn de belangrijkste
beoordelingscriteria, waarom je een goed baantje zou krijgen, binnen de linkse
kerk heel eenvoudig geweest:

1e Retorische vermogens (binnen de voormalige CPN werden er zelfs cursussen
gegeven)

2e Schrijven van nota's (al of niet nuttig)

3e Vergaderzitvlees hebben en kunnen doordrammen (al of niet in groepsverband)

4e Onderdeel uitmaken van het nieuwe proletariaat of in gewoon Nederlands van
allochtone afkomst zijn.

Voldoe aan deze vier factoren en je kostje is gekocht!"

De sfeer is een stuk vriendelijker wanneer Ronald S(/)rensen en Dominic Schrijer
deze maandagmorgen tegenover elkaar zitten in een cafe, om de balans van de stad
op te maken. "Je laat je te snel op de kast jagen", zegt Schrijer. "Je lijkt wel
zo'n oude PvdA'er." S(/)rensen: "Ik ben een oude PvdA'er. Dus dat klopt wel."

Vanmorgen laat hij het zich welgevallen. Ronald S(/)rensen: "We zijn natuurlijk
ook hard bezig met die veiligheid. Ik ga vaak naar het voetballen, met de
voetbaltram. Laatst zag ik een controleur, zo'n ventje. Mooi dat al die
supporters klaar stonden met hun strippenkaart. Ik zat er naar te kijken, komt
er een oude man naast me zitten die zegt: dat hebben we aan jullie te danken."

"Kijk, daar lopen er weer drie." S(/)rensen wijst naar buiten waar drie mannen
in uniform lopen. "Dat is het beeld", zegt hij. "En dat is helemaal niet
angstaanjagend, zoals altijd werd gesuggereerd. Mensen vinden het heer-lijk.

"Het verschil tussen ons is... laten we de huisjesmelkers nemen. Wij zijn daarop
gefixeerd vanwege de overlast voor de mensen die eromheen wonen. Daarom zeggen
we: aanpakken. Terwijl Dominic vanuit zijn PvdA-achtergrond zegt: aaach, die
arme mensen die daar op zo'n kamertje moeten zitten... Het uitgangspunt is
anders, maar we willen er allebei wat aan doen."

Schrijer: "Die vrijblijvendheid is er af hoor, bij de PvdA. De vrijblijvendheid
voor burgers en de vrijblijvendheid bij de overheid, bij corporaties, bij
sociale diensten. Want die waren daar ook goed in. Zo van: iemand komt niet op
een afspraak? Nou, dan sturen we nog een herinneringsbriefje. In plaats van: kan
hij ueberhaupt wel lezen? Klopt het adres wel?"

S(/)rensen: "Moet het in een andere taal, haha?"

Schrijer: "Nee, mijn antwoord is niet: excuses verzinnen. Stuur er iemand op
af!"

S(/)rensen: "Dat vind ik al te ver gaan. Ik zeg: stoppen die uitkering!"

Schrijer: "Dat kan. Dat gebeurt in Charlois. Als we weten dat het een
huisjesmelker is, die er willens en wetens een zootje van maakt. Die kun je
pesten, geen probleem. Maar als het om mensen gaat, zeker om vrouwen met
kinderen, dan is het goed om eerst te kijken: om wat voor persoon gaat het? Is
het iemand die zichzelf niet kan redden? Moet je hulp bieden?

"Er is een groeiende groep mensen die zich niet wil onttrekken aan de
samenleving, maar die moeite heeft zichzelf te redden. En dat komt niet doordat
we het hier zo slecht geregeld hebben, nee, dat komt doordat het allemaal steeds
ingewikkelder geworden is. Zeg je tegen die mensen: joh, als jij in de
bureaucratie je weg niet kunt vinden, zoek het dan maar uit, we korten op je
uitkering, we gooien je je huis uit - dan moet je het niet vreemd vinden dat het
bij de daklozenopvang vol zit. In deze stad zijn tienduizend tot twintigduizend
mensen niet in staat een zelfstandig bestaan op te bouwen."

S(/)rensen: "Daar ben ik het niet mee eens, je moet niet alsmaar blijven zorgen
en zorgen. In het onderwijs noemen wij dat pedagogische verwaarlozing: dat je
kinderen altijd gelijk geeft en altijd helpt. Het gevolg is lethargie. Je moet
er prikkels inhouden, zodat mensen voor zichzelf gaan zorgen. Natuurlijk, er is
een kleine groep die het niet redt. Die moet je helpen. Maar jouw partij heeft
zich altijd op die groep gefixeerd. En daar hebben jullie steeds meer mensen
naar toe gepraat."

Schrijer: "Als je niet oppast, ben je aan het dweilen met de kraan open. De stad
wordt wel schoner en veiliger. Maar als je het perspectief van mensen op arbeid
niet vergroot, als je de uitstroom van mensen met een middeninkomen niet stopt,
als je niks doet om een eind te maken aan de uitval in het onderwijs...

"En ik vind ook dat door dat gepraat over wij en zij, over moslims en
niet-moslims... de helft van de stad heeft nu het etiket: 'geen goeie
Rotterdammer'. Die mensen vragen zich af: is dit de stad waar mijn kinderen
opgroeien en waar ik in wil investeren? Of is dit de stad van de witte mensen
die mij niet langer dulden? Ik vind dat het college daar onduidelijkheid over
laat bestaan."

Het cafe waar we zitten, bevindt zich op de eerste verdieping van het WTC aan de
Coolsingel in Rotterdam. Elke woensdagavond vinden hier 'islamdebatten' plaats:
door het college georganiseerde bijeenkomsten die de kennis over elkaar van
moslims en niet-moslims moeten vergroten. Door de stad hangen affiches met de
tekst Voor de islam hoef je niet bang te zijn ... of wel? Praat mee. Leefbaar
Rotterdam is, na aanvankelijke aarzeling, voorstander van de debatten. De partij
vindt dat 'wie kritisch staat tegenover de islam op deze debatten moet komen om
zijn mening te geven'.

S(/)rensen: "Het wij-en-zij-denken is: zij die zich niet aan onze regels willen
houden en wij die dat wel willen. Dat heeft dus niets met kleur te maken. Als
islamieten zich daar toch door aangesproken voelen, zeg ik: waarom richten ze
zich niet tot al die islamieten die het voor hen verknallen?"

Schrijer: "Waarom zeg je nou weer islamieten? De islam is niet de hoofdreden dat
jongens verkeerd terechtkomen, echt niet."

S(/)rensen: "Jawel. Jawel. Ik heb altijd met islamieten gewerkt op school. Dat
wij-en-zij-gevoel zit in die kring. Dat kun je zo uit te koran halen."

Schrijer: "Komt ie weer met z'n koran. Joh, even serieus. Als een Japanner in
Nederland wil werken als expat, dan laat je hem toch Wolkers lezen? En naar
Sesamstraat kijken? Dan laat je hem toch niet de bijbel lezen?"

S(/)rensen: "Jij benadert dit op een typisch westerse manier. Ik heb dat zelf
ook zo gedaan. Maar ik heb leerlingen gehad die zeiden: de slechtste moslim is
nog beter dan de beste christen. En als dat leerlingen zijn die op het vwo
zitten, dan schrik ik daarvan. Ik had het idee dat ik ze vier, vijf jaar had
verteld hoe het wel zit."

Schrijer: "Maar waarom veralgemeniseer je die kennis nou voor alle moslims in de
stad?"

S(/)rensen: "Dat is het verwijt dat jullie ons altijd maken. Dat doen we niet."

Schrijer: "Jawel. Dat doen jullie wel. Want die islamdebatten heten dus niet
integratie-debatten. Ik kan je zeggen: de afstand van Antillianen tot de
samenleving is veel groter dan die van Turken en Marokkanen. In mijn
deelgemeente worden veel koopwoningen nu gekocht door minderheden. Surinamers,
Turken. De grootste investeerders in de samenleving van deze stad zijn
minderheidsgroepen. Dat is een nieuwe middenklasse. En daarvan zeg jij: we
willen met jou in contact treden over hoe jij omgaat met je geloof en met
integratie. Die mensen zeggen: is er bij jou een steekje los?"

S(/)rensen: "Daarnet zei je dat die mensen zich niet meer thuis voelen in onze
stad. En nu beweer je dat ze allemaal massaal een huis kopen."

Schrijer: "Ze voelen zich niet thuis omdat ze investeren in de stad, maar
tegelijk dubbelhard moeten bewijzen dat ze goeie burgers zijn. Op het moment dat
je als politiek zegt: 'gij zult in debat gaan', vragen die mensen zich af: in
wat voor land leven we eigenlijk?"

S(/)rensen: "In deze discussie is het typisch dat jij je weer fixeert op een
deel: de vijftig procent islamieten die zich aan de regels wil houden. Maar je
richt je niet op de autochtonen die zich zorgen maken over moskeeen met
minaretten van vijfenveertig meter en mannen met baarden. Van die mensen mag je
de angst ook wel eens wat weghalen. En dat is ook een insteek van die
islamdebatten. Maar nee. Jij denkt aan de kleine groep die kennelijk tussen wal
en schip komt en daar zet jij je weer honderd procent voor in. Laat de gewone
Nederlander nou eens open en bloot mogen zeggen: ik ben bang.

"Ik vind: de emoties hebben veel te lang opgekropt gezeten. Daarom is die
discussie over hoofddoekjes ook zo uit-ste-kend. Mensen moeten gewoon niet de
hele dag met hun geloof te koop lopen. Dat is on-Nederlands. Dat zouden ze eens
moeten leren in die inburgeringscursussen."

Schrijer: "Ik wil geen hoofddoekjesverbod. Ik heb geen enkel probleem met de
hoofddoek die de haarlijn volgt, de bandana. Dat is de simpele hoofddoek, die
kan ook hartstikke leuk staan. Maar als het gezicht helemaal ingesnoerd raakt,
is het wat anders.

"Wat ik zie is: er komen meer meisjes die, vrijwillig of onvrijwillig, een
hoofddoek dragen - en die hoofddoeken worden steeds traditioneler. In onze
deelgemeente hadden we een meisje dat aan de balie eerst geen hoofddoek droeg,
toen wilde ze het opeens graag en kwam ze op het werk met haar gezicht
ingesnoerd. Dus daar zou ik graag afspraken over willen. En volgens mij is dat
heel Nederlands: geen verbod, maar een beetje gedogen.

"Ik vind wat we nu doen niet goed. Wat we nu doen is: we praten over de islam in
termen van zwart en wit, het is goed of er deugt niets van. Er zit niks meer
tussenin. En dus is het onmogelijk geworden om over het dragen van hoofddoekjes
een open, genuanceerd gesprek te voeren. Het debat is verhard.

"En het vreselijke is: rechts beheerst dat debat. Terwijl je toch echt niet kunt
zeggen: we zijn tegen de islam, we verbieden de hoofddoekjes, en hup, de
problemen zijn opgelost. Maar je kunt ook niet zeggen: we doen niks. En dat doet
links. Links heeft geen oplossing. Links denkt: die vrouwen zijn vrij, ze dragen
de kleren die ze willen en dat mag van ons. Maar als al die vrouwen zich steeds
traditioneler gaan kleden, en je laat dat gebeuren, dan isoleer je die vrouwen,
want werkgevers zeggen wel: dit kan niet."

S(/)rensen en Schrijer kijken elk op hun eigen manier naar de stad. Dat blijkt
zodra 'de islam' ter sprake komt. Maar zo lang het over concrete zaken gaat -
het aanpakken van huisjesmelkers, het wegwerken van wachtlijsten voor
inburgeringscursussen of het verminderen van de bureaucratie - zo lang het
daarover gaat, zijn ze het ook heel vaak eens. Zouden ze echt niet kunnen
samenwerken?

S(/)rensen: "Kijk, jouw partij is een machtspartij. Daar word je lid van omdat
je een baantje wilt. Jullie hebben geen ideologie meer. Die hebben jullie
losgelaten, net als wij. En nu zien jullie dat onze oplossingen goed zijn, dus
daar sluiten jullie je bij aan: targets. If you can't beat them, join them."

Schrijer: "Er zijn natuurlijk verschillen. Wij willen de krachten mobiliseren
van mensen die zeggen: we zetten onze schouders onder deze stad. En voor ons is
dan iedereen welkom."

S(/)rensen: "Alsof wij dat zo niet doen, he? Dat is dus wij-en-zij-denken."

Schrijer: "Nou... Ik vind: er heerst een macho-cultuur in de stad. Zo'n
burgemeester Opstelten die uitstraalt: ik ga die stad veilig maken."

S(/)rensen: "Die morele su-pre-ma-tie van jullie! En dan zo volkomen onterecht."

Schrijer: "Nee. Nee. Ik doe daar niet aan mee. Echt niet. Ik zeg: als er goeie
initiatieven zijn in een wijk, als mensen die wijk weer leefbaar willen maken,
dan bieden wij daar ruimte voor. En dan zeg ik daarna niet: kijk mij eens die
wijk weer leefbaar hebben gemaakt."

S(/)rensen: "Ja, ja..."

Schrijer: "Snap je het verschil? Dat is niet van: zie ons, Leefbaar. Of: zie
mij, Opstelten."

S(/)rensen: "Ach, het is flauwekul. En trouwens, ik vind het nuttig dat de
burgemeester een rol heeft. Het is de dikstbetaalde ambtenaar die er is en tot
voor kort mocht hij alleen lintjes knippen. Dat je die een belangrijke rol
geeft, zeker omdat hij ook nog eens de chef van de politie is - dat is logisch."

Schrijer: "Maar stel nou: jullie agenda wordt voor een groot deel overgenomen
door de andere partijen. Dan kunnen jullie als politieke beweging toch ophouden
te bestaan? Dan hebben jullie toch op een groot aantal punten vooruitgang
geboekt?"

S(/)rensen: "Na-tuur-lijk. Maar als jullie de macht weer krijgen, komt de
lethargie weer terug. Dan wordt alles weer aan de ambtenaren overgelaten. En die
ambtenaren gaan dan weer zeggen: he, he." (Hij vouwt zijn handen achter zijn
hoofd en leunt achterover).

Schrijer: "De agenda voor de stad, de targets, de focus: dat voorkomt dat het
teruggaat naar de periode waarin het zo ging."

S(/)rensen: "Nou, ik ben blij dat jullie zoveel van ons hebben geleerd."

Ronald S(/)rensen is geboren in Rotterdam op 4 mei 1947. Hij werkte jarenlang in
die stad als leraar geschiedenis en biologie, op een grote school in het
centrum. In 2001 meldde hij zich als vrijwilliger aan bij Leefbaar Nederland.
Toen die partij brak met Pim Fortuyn, liet S(/)rensen de naam Leefbaar Rotterdam
registreren. Na de moord op Fortuyn werd hij fractievoorzitter.

Dominic Schrijer (Amersfoort, 1966) kwam halverwege de jaren tachtig naar
Rotterdam om bestuurskunde te studeren. In Charlois, waar hij ging wonen omdat
de huizen daar goedkoop waren, bezocht hij voor het eerst een
afdelingsvergadering van de PvdA. Als bestuurder van de deelgemeente Charlois is
hij een van de jonge 'lokalo's' die PvdA-leider Wouter Bos regelmatig
raadpleegt.

De hoofddoekjeskwestie in Rotterdam-Charlois

De Rotterdamse deelgemeente Charlois wil 'een richtlijn' voor het dragen van
hoofddoekjes door gemeentelijke ambtenaren: wat mag wel en wat mag niet. De
deelgemeente heeft hierover vorige week een brief gestuurd aan het college,
waarin staat dat het 'niet wenselijk' is dat medewerkers 'aan publieksbalies
religie-georienteerde kleding dragen'.

De deelgemeente wil geen verbod op het dragen van hoofddoekjes, maar signaleert
dat hoofddoeken de laatste tijd steeds zwaardere, traditionelere vormen krijgen.
Daarmee bedoelt de deelgemeente niet de hoofddoeken die het gezicht op de ogen
na geheel bedekken, want die zijn in publieke functies niet toegestaan, maar
tussenvormen: behalve het haar bedekt de hoofddoek ook (een deel van) voorhoofd,
wangen, kaaklijn en hals. Charlois wil als kledingvoorschrift: wel de hoofddoek
die de haarlijn volgt, maar niet langer de verschijningsvormen die het gezicht
insnoeren.

Het voorstel voor een 'hoofddoekjesrichtlijn' heeft in politiek Rotterdam tot
veel onbegrip geleid, behalve bij Leefbaar Rotterdam. Die partij wil al langer
een algeheel verbod op het dragen van hoofddoekjes in publieke functies. PvdA en
CDA daarentegen noemen het dragen van een hoofddoek 'geen enkel probleem'. Het
CDA meent dat 'er ruimte moet zijn voor ambtenaren om uiting te geven aan hun
geloof, ook als dat gebeurt door het dragen van een hoofddoek'.

De PvdA vindt dat 'hoofddoeken aan de balie mogen, maar gezichtsbedekkende
kleding niet'. De Charloise deelgemeentebestuurder Dominic Schrijer (ook PvdA)
hoopt 'dat het college de moed zal hebben om in dit debat een middenpositie in
te nemen: wel hoofddoekjes, maar niet alle vormen'.

Fractieleider Ronald S(/)rensen van Leefbaar Rotterdam: "De Laurenskerk is de
mooiste kerk van Rotterdam. Ik loop er vaak naar binnen als ik rust zoek."
Foto's Bas Czerwinski

Deelgemeentebestuurder Dominic Schrijer uit Charlois: "Aan de Dordtselaan met op
de achtergrond de dansclub Now & Wow en een nieuwe woontoren, Queen of The
South, zie je verleden, heden en toekomst van Rotterdam samenkomen."

LOAD-DATE: February 26, 2005

LANGUAGE: DUTCH

                           © 2005 PCM Uitgevers B.V.

                              107 of 120 DOCUMENTS

                                NRC Handelsblad

                               February 25, 2005

Voor correctierubriek is nu vergrootglas nodig ; Politiek wil dat media fouten
in berichtgeving ruimhartiger gaan corrigeren

BYLINE: DOOR ONZE REDACTEUR MEREL THIE

SECTION: Binnenland; Pg. 3

LENGTH: 984 words

DATELINE: AMSTERDAM, 25 FEBR.


Politici morren over de zuinige manier van rectificeren in Nederland. In Belgie
mag iedereen die in een artikel genoemd wordt, daar zelf in de krant op
reageren.

"Gelukkig weten veel Belgen niet hoeveel rechten ze hebben", verzucht Peter
Vandermeersch, de hoofdredacteur van dagblad De Standaard. Hij vreest dat hij
niet meer aan werken toekomt als iedereen de finesses zou kennen van het Recht
van Antwoord, zoals dat in 1961 in de Belgische wet is vastgelegd.

In die wet staat dat iedereen die genoemd wordt in een publicatie, daarop mag
reageren. De regels daarvoor zijn ruimhartig, zeker vanuit het Nederlandse
perspectief. Betrokkene schrijft de reactie zelf en de lengte mag duizend
letters zijn of maximaal twee keer de lengte van het artikel waarop wordt
gereageerd. Publicatie moet binnen twee dagen plaatsvinden op dezelfde plaats op
dezelfde pagina. Er hoeft geen sprake te zijn van feitelijke onjuistheden of
beweringen die niet worden onderbouwd. Genoemd worden is voldoende.

De Nederlandse praktijk van corrigeren steekt hier karig bij af. Politici van
SP, LPF en D66 lieten deze week tijdens een debat met staatssecretaris Van der
Laan weten de doorgaans kleine correctierubrieken in kranten wat al te mager te
vinden. Tweede-Kamerlid voor de SP Fenna Vergeer: "je hebt er echt een
vergrotglas bij nodig." Ook de PvdA vindt dat correcties in kranten en op radio
en tv "steviger kunnen", aldus Tweede-Kamerlid M. van Dam.

Coalitiepartij D66 voelt zelfs wel wat voor invoering van een 'recht op
antwoord' in Nederland naar Belgisch voorbeeld. Dat past, zegt fractievoorzitter
Boris Dittrich, in de visie van de partij op directe democratie. Burgers moeten
zelf kunnen meepraten. "Op scholen, in de rechtbank als zij slachtoffer zijn van
een misdrijf en ook in de media."

Nu is het in Nederland vrijwel onmogelijk om direct toegang te krijgen tot de
media. Over lezersbrieven en correcties beslist de redactie. Een gang naar de
rechter kost geld en tijd. En het gezag van de Raad voor de Journalistiek wordt
niet door alle media geaccepteerd.

Bij 'de media' bespeurt Dittrich weinig enthousiasme voor invoering van een
recht op weerwoord. "Er wordt snel geroepen dat we hier geen 'Belgische
toestanden' moeten hebben." Met die term wordt vrijwel altijd gerefereerd aan de
Belgische oud-minister Van den Boeynants. Hij maakte er in de jaren tachtig een
sport van te reageren op elke publicatie waarin hij werd genoemd. Ook als dat
slechts in een bijzin was. Zijn antwoorden hadden altijd de langst mogelijke
lengte.

Maar juist het feit dat Van den Boeynants nog altijd wordt genoemd, duidt er
volgens Ingur Zimmermann, afgestudeerd in de mediawetenschappen, op dat sinds
die tijd geen grootschalig misbruik meer is geweest. Zimmermann wijdde zijn
scriptie aan de vraag of invoering van een recht op weerwoord in Nederland
nuttig zou zijn. Hij nam daarbij enkele klachten over de journalistiek als
uitgangspunt. Zo zouden media voor burgers niet toegankelijk genoeg zijn. En
journalisten zouden elkaars oordeel belangrijker vinden dan dat van lezers en
kijkers.

Uit het onderzoek van Zimmermann blijkt dat het recht in Belgie niet tot een
stortvloed aan publicaties leidt. Het gaat om een tiental per maand bij alle
media. Redacties krijgen veel meer verzoeken, maar vaak vormen die het begin van
onderhandelingen. Het weerwoord wordt soms als lezersbrief geplaatst, of de
redactie belooft een eventuele correctie of nuancering in volgende berichtgeving
mee te nemen. Hoofdredacteur Vandermeersch van de Standaard beaamt dat het
aantal gepubliceerde 'antwoorden' niet de spuigaten uitloopt. "Het is een zeer
agressief middel en dat weten de mensen die het kunnen inzetten ook." Bedrijven
of politici zouden hun relatie met het medium liever niet onder druk zetten.

Wie maken er wel gebruik van het recht van antwoord? Op basis van interviews met
betrokkenen (overigens geen burgers, maar alleen media-bestuurders) komt
Zimmermann tot twee categorieen: de beroepsklager en de gemarginaliseerde.
Bestuurders of politici die in opspraak zijn geraakt en niet veel te verliezen
hebben. Gewone burgers doen zelden een beroep op hun recht van antwoord, volgens
Zimmermann omdat zij simpelweg niet vaak figureren in de media. Voor de klacht
dat Nederlandse burgers te weinig toegang hebben tot de media, biedt het recht
van antwoord volgens hem dan ook geen oplossing. Maar hij heeft niet onderzocht
of de mogelijkheid om te kunnen reageren misschien wel tot tevredenheid leidt.

Boris Dittrich wil de Belgische wet niet een-op-een overnemen. Hij noemt die
"wat al te dirigistisch" omdat veel zaken zeer gedetailleerd zijn vastgelegd.
Hij vindt het recht ook te ruim. Het maakt media bijvoorbeeld kwetsbaar voor
commercieel misbruik: bedrijven die een 'antwoord' gebruiken als verkapte
advertentieruimte. "Misschien dat een commissie de antwoorden op hun relevantie
kan beoordelen". Die commissie zou wel snel moeten handelen, benadrukt Dittrich,
want de kracht van het recht is juist dat een reactie binnen twee dagen
geplaatst wordt.

Ondertussen wordt ook vanuit Europa enige druk gelegd op Nederland om te komen
tot een wettelijk geregeld weerwoord. Al in 1992 stemde de mediacommissie van
het Europees Parlement in met een resolutie waarin werd gepleit voor een uniform
recht van antwoord in alle lidstaten. In mei vorig jaar formuleerde het EP
opnieuw een aanbeveling om tot zo'n wettelijk recht te komen. Maar Nederland
ziet daar niets in, liet het ministerie van Onderwijs, Cultuur en Wetenschappen
in een reactie weten. Het wetboek van strafrecht en het burgerlijk wetboek
bieden voldoende mogelijkheden, aldus OC&W. Dittrich vindt dat het allereerst
aan de journalistiek zelf is de kloof met de burger te dichten. "De overheid
moet zich terughoudend opstellen, maar als er niets gebeurt, denk ik dat burgers
zich af zullen keren van de journalistiek."

LOAD-DATE: February 25, 2005

LANGUAGE: DUTCH

                           © 2005 PCM Uitgevers B.V.

                              108 of 120 DOCUMENTS

                                NRC Handelsblad

                               February 19, 2005

Maxime Verhagen: We zijn cultureel weeskind geworden

BYLINE: FOLKERT JENSMA

SECTION: Opinie & Debat; Pg. 17

LENGTH: 2027 words


CDA-fractievoorzitter Maxime Verhagen zei vorige week in de Kamer dat hij een
eventueel democratisch besluit om de sharia in te voeren eenzijdig wil
'tegenhouden'. Een debat met Folkert Jensma over democratie en rechten.

Acht u de kans op invoering van de sharia in Nederland reeel?

"Volgens de AIVD heeft een groep van ongeveer duizend radicale moslims een
bewuste strategie om achterstandswijken te islamiseren, compleet met
islamitische rechtbanken. Het is niet ondenkbaar dat in een deelgemeente een
verplichting zou komen om een hoofddoekje te dragen, omdat een democratische
meerderheid dat wil. Dan moet je dat tegen kunnen houden. Dat druist in tegen de
rechtsbeginselen die wij hier hebben."

Maar democratie impliceert dat je ook mensen toelaat die de afschaffing ervan
bepleiten.

"Ja, dat is zo. Maar toen het FIS (Front Islamique du Salut, een
anti-democratische, islamistische partij, red.) in Algerije dreigde te winnen
met een antiparlementair programma is gauw de tweede stembusronde geschrapt.
Daar bleven we in het Westen toen heel stil over. Eigenlijk kon dat niet volgens
de normale spelregels. Maar je kon het FIS ook niet laten winnen. Ook in
westerse rechtsstaten zijn grenzen gesteld. Ik noem Duitsland, waar men hele
wrange ervaringen heeft gehad met een partij (de NSDAP; red.) die op
democratische wijze werd gekozen en daarna de parlementaire democratie om zeep
hielp. Dat heeft geleid tot twee artikelen in de naoorlogse grondwet waarin het
Duitse Constitutionele Hof de mogelijkheid heeft om tijdelijk grondrechten te
ontnemen aan burgers die deze willen misbruiken om de rechtsorde te
vernietigen."

Maar wij hebben hier geen Constitutioneel Hof.

Nee, maar wel rechters. Ik pleit voor een weerbare democratie. We hebben in
Nederland die discussie vroeger wel gehad...

We hebben Glimmerveen verboden in 1986.

"Precies. Daarmee erken je dat je het prediken van fascisme of een ideologie die
indruist tegen de waarden van een democratische rechtsstaat, kunt verbieden. Dat
moet een rechter doen, niet de politiek."

Dus die weerbare democratie is er al. U wilt die Nederlandse rechtscultuur
vooral dieper verankeren. Is dat niet al geregeld in het Europese Verdrag voor
de Rechten van de Mens?

"Je hebt natuurlijk artikel 17 waarin misbruik van vrijheid wordt verboden
(vrijheden uit het verdrag mogen niet worden gebruikt om rechten uit het verdrag
teniet te doen of verder te beperken dan het verdrag toelaat; red.). Maar om het
vriendelijk te zeggen: procedures via het Hof in Straatsburg duren nogal lang.
Wij moeten onze eigen wetten kritisch doorlichten. Is onze eigen wetgeving
voldoende op orde - zijn we weerbaar genoeg?"

U leek de uitkomst van een democratisch debat al tevoren te willen vaststellen.
De sharia was voor u meteen onbespreekbaar.

"Ja, dat is ook zo. Ik wil mijn kinderen niet laten opgroeien in een andere
rechtsstaat dan die we nu kennen. Er zijn rechten waarover niet te praten valt.
Ik wil het hebben over een weerbare democratie: de Duitse grondwet past ook in
een rechtsstaat, in Belgie zijn er mogelijkheden. In ons strafrecht kun je
iemand z'n politieke kiesrecht afnemen."

Dat doen we nooit.

"Nee, maar het kan wel. Die lijn van denken is niet vreemd. Ik wil de vraag
stellen zonder paniek te zaaien. Hebben we genoeg middelen om weerbaar te zijn.
Dat heb ik gedaan na 11 september, na Madrid en na de moord op Van Gogh. Ik ben
er blij mee dat het kabinet een notitie hierover heeft toegezegd, zodat we het
debat ook kunnen voeren."

Als u zelf eens begon met constitutionele toetsing toe te laten, bijvoorbeeld
volgens het initiatiefwetsontwerp van uw collega Halsema. Dan veranker je
wetgeving direct aan de grondwet en maak je rechtsbeginselen toetssteen. Dat is
dichterbij dan Straatsburg.

"Dat is een mogelijkheid. Wij waren er tegen, omdat de wet-Halsema ruimer was en
de rol van de Eerste Kamer leek over te nemen: controleren of wetten in
overeenstemming zijn met de grondwet. Maar ik ben geen tegenstander van een
constitutioneel hof als zodanig."

Waar wilt u precies voor opkomen?

"Het gaat om onze grondrechten. Die zijn een levende weerslag van de culturele
bronnen in onze samenleving: Verlichting, christendom, humanisme,
sociaal-democratie. Tegelijkertijd zie je hier een grote groep mensen die
verbonden is met de islam maar niet traditioneel of historisch verbonden zijn
met onze waarden, zoals ze in de grondwet staan. Dan wil ik twee dingen. Aan de
ene kant wil ik de islam, die als nieuwe culturele bron een groeiende rol speelt
in onze samenleving, verbinden met de waarden van onze rechtsstaat. Door
integratie, door onderwijs, door inburgering, door organisaties daarop aan te
spreken. Ook op hun zelfreinigend vermogen. En aan de andere kant wil ik hard
optreden tegen diegenen die zeggen dat ze hier alleen te gast zijn en alleen
onze Nederlandse rechtsstaat respecteren totdat ze zelf in de meerderheid zijn
om daarna een islamitische rechtsstaat in te kunnen voeren, de sharia. Dus ik
wil en bruggen slaan en hard optreden tegen pleitbezorgers van een islamitische
rechtsstaat. Het is niet ondenkbaar dat dat gebeurt. In Canada is er al een
islamitische rechtbank in bedrijf. Ik jaag echt niet achter spoken aan. Dat wil
ik hier kunnen tegenhouden. Ik kan niet toestaan dat in een land twee soorten
rechtspraak gaan gelden. Ik accepteer niet dat er naast de Nederlandse
rechtsstaat hier ook nog een islamitische rechtsstaat zou zijn."

Maar in de provincie Ontario gaat het om vrijwillige arbitrage in familie- en
arbeidszaken waarmee religieuze organisaties Canadese rechtbanken ontlasten.
Daar maken de mennonieten gebruik van, maar ook de joden, de katholieken en nu
dus ook de moslims. Dat moet allemaal binnen de Canadese wet blijven - er staat
ook beroep op de Canadese rechter open. Dat is een vorm van privatisering, bijna
van 'outsourcing' van rechtspraak naar in dit geval een religieus
afsprakenstelsel. U zou daarvan toch een voorstander moeten zijn we hebben in
Nederland ook vrijwillige arbitrages in de economie, canoniek recht voor
katholieken en particulier tuchtrecht voor voetbalclubs. Donner wil ook meer
'mediation.' Het is vrijwillig en goedkoop. Dus waarom geen sharia voor moslims?

"Nee, daar ben ik fel tegenstander van. Ik leef namelijk niet in Saoedi-Arabie
maar in Nederland. Die discussie is ook niet hypothetisch. Minister Sorgdrager
wilde hier ooit de verstoting accepteren in plaats van de echtscheiding. Daarvan
kun je dan ook zeggen - het is vrijwillig, men kiest ervoor, dus wij accepteren
het. Ik was daar fel tegen. Man en vrouw zijn niet gelijkwaardig - de vrouw
wordt juist achtergesteld. Dat klopt niet met ons recht. Maar Sorgdrager wilde
dat wel. Dan accepteer je dus dat recht dat hier geldt niet wordt geaccepteerd
door en ook niet wordt toegepast op bepaalde (Marokkaanse) groepen die hier
leven. Dat is onacceptabel. In Canada accepteren ze dus wel dat er verschillende
soorten rechtspraak bestaan voor mensen die op hetzelfde grondgebied leven."

Maar dat hebben ze dus opgelost door beroep op de Canadese rechter open te
stellen. De Canadese moslim kan zich aan z'n geloof houden, de normen van de
eigen sociale kring volgen en tegelijk als Canadees burger rechtsbescherming
krijgen. Dat heeft ook waarde. Ik dacht dat u als CDA'er daar wel voor zou
voelen.

"Ik accepteer dat juist niet. Ik vind dat die 'sociale kring' Nederland hoort te
zijn. We hebben het hier over samenleven in plaats van tegenover elkaar staan.
Er zijn hier na Van Gogh 800 incidenten met brand en vernielingen rondom kerken
en moskeeen geweest. Ik wil juist verbondenheid van ieder die in Nederland
woont. Ik verwelkom een discussie over nieuw patriottisme, over trots zijn op
Nederland. Dat is de enige manier om hier vreedzaam en goed met elkaar samen te
leven. En juist niet allemaal in aparte eigen gemeenschappen die langs elkaar
heenleven."

U geeft een prachtige beschrijving van Nederland! We zijn hier juist een land
van minderheden, met eigen gemeenschappen, gebruiken en religies. Langs elkaar
heenleven is onze specialiteit. We hebben hier toch allang canoniek recht en
religieuze rechtbanken binnen de gewone rechtsorde geaccepteerd. In Canada kon
de sharia daar best bij.

"Maar canoniek recht hier geldt niet voor gewone burgers. Dat is religieus
recht. De sharia gaat juist over de hele samenleving - die behelst een
islamitische rechtsstaat gebaseerd op de koran. Onze rechtsstaat is gebaseerd op
de grondwet. Wij hebben kerk en staat gescheiden. De islam niet. In de koran
staat een staatsinrichting, die zit in de bijbel niet. In de koran staat dat,
als je een minderheid bent in een land, je je als gast moet gedragen en derhalve
de wetten en regels moet respecteren. Dat is iets anders dan je ermee verbonden
weten. Integratie zou erop gericht moeten zijn dat die Nederlandse wetten en
regels worden geinternaliseerd."

Is niet het echte verschil dat ze het in Canada nooit hebben over de 'Canadese
Leitcultur' die moet domineren? Terwijl u juist wel spreekt over een Europese
Leitcultur?

"Ik heb het daar wel over, jazeker. Ik vind het noodzakelijk om de islam te
Europeaniseren, om die verbondenheid tot stand te brengen."

Bedoelt u niet ondergeschiktheid in plaats van verbondenheid?

"Nee, zeker niet. Echt verbondenheid. Laatst was hier de voorzitter van de
Amerikaans-Arabische Kamer van Koophandel op bezoek. Die zei dat hij trots was
om Amerikaan te zijn en trots om moslim te zijn. Het viel hem op dat hij dat in
Nederland nauwelijks hoorde: trots om Nederlander en moslim te zijn. Dat zou wel
moeten. Voor mij is het makkelijker: mijn geloof staat mijn Nederlanderschap
niet in de weg. Integendeel."

Ziet u eigenlijk enige ruimte voor de sharia in het prive domein in Nederland.

"Nee. Nee je kunt best in je eigen familie of gezin afspreken dat je mag
mishandelen. Maar dat wordt hier niet getolereerd."

Ik las in Trouw zaterdag de arabist en sharia-kenner Maurits Berger die zei dat
95 procent van de sharia overeenkomt met de Nederlandse rechtsstaat.

"Ik weet niet of dat zo is. Maar stel dat het klopt, dan heb ik dus geen
problemen met die 95 procent, maar zij dus ook niet met 95 procent van het
Nederlandse rechtsstelsel!"

Toch zijn we in Nederland gewend aan een open democratie met ruime marges voor
debat. We leggen elkaar weinig op - en nu praten we opeens over 'Leitcultur'.
Dat is een gesloten begrip. Je kan ook zeggen dat uitgerekend in Nederland met
z'n cultuur van eigen kringen en groepsautonomie de islam en de sharia makkelijk
een erkende plaats moeten kunnen krijgen. Gewoon weer een erkende minderheid
erbij. Ook met vreemde gewoontes, maar vooruit dan maar. Laat maar komen.

"Ja, dat klopt. In theorie zou dat zo zijn. Maar we zijn op drift. We zoeken
naar een nieuwe identiteit. We zijn cultureel weeskind geworden. En daarom neem
ik die Leitcultur erbij. We hebben altijd gedacht, laat maar gaan, we leggen
niemand een strobreed in de weg, alles moet kunnen. Maar nu voelen we ons
nergens meer mee verbonden. Nu hebben we een situatie gekregen waarbij we zelfs
tolereren dat er mensen bij ons leven die bereid en in staat zijn om aanslagen
te plegen. Die legden we ook geen strobreed in de weg. Die zeggen - we
accepteren uw rechtsstaat niet, we willen een andere vestigen. We zijn te
achteloos geweest met onze eigen cultuur. We zijn op drift. We moeten zoeken
naar een identiteit om die verbondenheid weer te realiseren, anders krijg je
geen samenleving, maar botsende gemeenschappen."

Maar bent u zich dan niet aan het afzetten tegen de islam?

"Nee, juist niet. Ik verzet me juist tegen mensen die zeggen - sluit de
moslimscholen. Ik wil dat moslims zich verbonden gaan voelen met de waarden van
de rechtsstaat. Scheiding van kerk en staat is niet hetzelfde als scheiding van
kerk en samenleving. Integendeel. De islam moet ook in de samenleving een rol
kunnen spelen. Geloof is niet alleen maar prive. Maar er zijn grenzen die je
niet over kunt. Ik verzet me wel tegen de sharia, niet tegen de islam."

Maxime Verhagen is CDA-fractievoorzitter in de Tweede Kamer (Foto Roel
Rozenburg)

LOAD-DATE: February 19, 2005

LANGUAGE: DUTCH

                           © 2005 PCM Uitgevers B.V.

                              109 of 120 DOCUMENTS

                                NRC Handelsblad

                               February 19, 2005

Goedkoop is zuurkoop

BYLINE: ADRIAAN HIELE

SECTION: Economie / Geld telt; Pg. 25

LENGTH: 693 words


Internet is de altijd open bibliotheek van de wereld. De muurkrant en het
dorpsplein voor iedereen die (n)iets te vertellen heeft. Een internationale
prijzencatalogus van artikelen en diensten, met name in combinatie met een
zoekmachine als snelle speurhond. Daarom zoeken mensen die wat willen (ver)kopen
of ergens naartoe willen, via internet naar de laagste prijs. Bijvoorbeeld voor
de komende vakantie(s). Is dat verstandig? Nee, door louter te selecteren op
prijs zie je andere zaken over het hoofd. Je weet amper waar je terechtkomt en
je reist samen met een kudde internettoeristen die voor (g)een dubbeltje op
dezelfde eerste rang wil zitten. Dat is toch geen vakantie? Zo verandert
goedkoop in zuurkoop.

Vrije dagen zijn bedoeld om de sleur te doorbreken, even weg uit de dagelijkse
rompslomp. Pak het eens anders aan. Weg met die krenterigheid. Voor een pietsje
meer geld en wat creatief denken, ben je tijdelijk een VIP, een ZBP, een Zeer
Belangrijk Persoon. Iemand die geniet van het leven en niet in de rij hoeft te
staan.

Enkele hints om de kudde te ontlopen: wanneer je in een hotel overnacht, neem
dan geen genoegen met de standaardkamer voor iedereen, maar vraag eens naar de
duurdere kamers. Die bieden meer comfort en zijn vaak groter. Bijvoorbeeld de
bruidssuite. Misschien is die beschikbaar als je de receptie vertelt pas (of
zoveel jaar) getrouwd te zijn of net samenleeft en dat in stijl wilt vieren. Je
hoeft dat toch niet te bewijzen aan de receptioniste, maar maak voor alle
zekerheid samen wel een overgelukkige indruk.

Nog meer voldoening biedt een aangekleed arrangement van twee, drie of meer
overnachtingen. Hotels doen er dan alles aan om je te verwennen met een
welkomsborrel, een uitgebreid diner en gratis toegang tot bezienswaardigheden in
de omgeving. Je hoeft dat niet zelf te bedenken of te regelen. Is dat een
ZBP-behandeling of niet? Deze arrangementen staan ook op internet, maar niet bij
de voordelige aanbiedingen.

Alleenstaanden (of alleengaanden) zonder nageslacht, maar wel met geld en enkele
neven en nichten, denken er vaak over om hun familie en vrienden belastingvrij
geld te schenken, om zo de erfenisbelasting te drukken. Maar domweg schenken
door een overmaking via de bank is te kil. Daar beleef je bovendien zelf geen
plezier aan en daarom is dit niet de stijl van een ZBP'er. Dat moet en dat kan
anders.

Een keer per jaar, zeg op je verjaardag, schenk je dierbaren 500 euro (of meer)
per persoon in een stijlvolle couvert, bij gewone burgers bekend als enveloppe.
Die zonnige verdeeldag vier je natuurlijk niet in je driekamerappartement, maar
in een afgehuurd (deel van een) eersteklas restaurant, liefst met een ster. Het
diner en het dansen worden omlijst door ervaren echte muzikanten. Vermijd zo'n
herriemakende dj. Zo schenk je in stijl en niemand zal je ooit vergeten.

Wie zijn naasten en zichzelf eens wil onthalen op een ZBP-vakantie, huurt geen
bungalow in een gewoon park waar iedereen naast je kan wonen, maar reserveert
een villa in Frankrijk (of elders) met personeel en een zwembad, net als NCRV's
Rik Felderhof dat doet in zijn televisieprogramma Villa Felderhof. Dat kost een
paar stuivers, maar dan ben je jarenlang een gerespecteerd ZBP, voor je
omgeving.

Wanneer je regelmatig vliegt en lang wacht op een vliegveld, is het prettig
wanneer je in een VIP-lounge ontspannen mag verpozen met gratis hapjes, drankjes
en wat te lezen. Sommige creditcards en lidmaatschapskaarten bieden die en
andere fijne faciliteiten. Informeer ernaar of zoek eens via internet.

Denk bij het maken van autotrips eens aan het huren van een chauffeur,
bijvoorbeeld een student. Dan geniet je op de achterbank ook zelf van zo'n
uitstapje. En: het heeft wel wat wanneer je voorrijdt in een auto met chauffeur.
Vergeet daarom niet een paar rondjes door de buurt te rijden, want een ZBP'er
wil indruk maken op zijn omgeving.

Daarbij hoort natuurlijk de service van TPG Post om je Persoonlijke Postzegel te
laten maken, van jezelf op de achterbank in de auto. Zie www.tpgpost.nl of bel
058-233 33 33, de TPG Klantenservice. Gewoon doen. Wie benauwd leeft, benauwd
sterft.

LOAD-DATE: February 19, 2005

LANGUAGE: DUTCH

                           © 2005 PCM Uitgevers B.V.

                              110 of 120 DOCUMENTS

                                NRC Handelsblad

                               February 18, 2005

Rome heeft gesproken

BYLINE: MARK NIEUWENHUIS

SECTION: Boeken; Pg. 30

LENGTH: 585 words


Hoe is de taal van de Romeinen, oorspronkelijk een volkje van boeren uit Latium
in Midden-Italie, de voertaal van Europa geworden? En hoe komt het dat het
Latijn deze positie vele eeuwen later ook weer heeft verloren? Deze
ontwikkelingen heeft de Zweedse taalkundige en hoogleraar Latijn Janson op
bondige en toegankelijke wijze beschreven. Dankzij de goede en voor een
Nederlandse lezers aangepaste vertaling is er nu voor het eerst voor een breed
publiek een degelijke geschiedenis van het Latijn beschikbaar. Eerder is dit
boek al verschenen in het Zweeds en Engels; dat het niet oorspronkelijk in het
Latijn is geschreven is tekenend voor de teloorgang van het Latijn als
internationale taal van de wetenschap.

Het eerste hoofdstuk behandelt de eeuwen waarin het Romeinse Rijk groeide,
bloeide en verviel. Naast taal en cultuur komen de belangrijkste auteurs uit de
klassieke periode (100 v. Chr. tot 100 n. Chr.) van de Latijnse literatuur aan
bod: Cicero, Vergilius, Horatius en Tacitus. Zij bedienden zich van een
literaire kunsttaal, de bovenstroom van het Latijn, die de norm was en bleef in
het onderwijs tot op de dag van vandaag. De teksten op de muren van Pompei en de
dialogen in het feestmaal van Trimalchio (uit een van de weinige Romeinse romans
die bewaard zijn gebleven, de Satyricon van Petronius) vertegenwoordigen de
onderstroom, de spreektaal van het gewone volk, die in de loop van de vroege
Middeleeuwen uitmondde in de Romaanse talen. In het tweede hoofdstuk beschrijft
Janson hoe het Latijn zich na het uiteenvallen van het Rijk handhaafde als de
internationale voertaal op het terrein van literatuur, bestuur, kerk en
wetenschap. Uit deze periode zijn veel meer Latijnse geschriften bewaard
gebleven dan uit de Oudheid, maar ze worden minder gelezen. Voor veel classici
zijn deze werken niet klassiek genoeg en niet-classici richtten zich vooral op
de volkstalige literatuur, zodat Latijnse teksten uit de Middeleeuwen en
Renaissance eigenlijk alleen nog door specialisten worden bestudeerd. Gregorius
van Tours, chroniqueur van de bloeddorstige Merovingische koningen, beschreef in
de zesde eeuw in, volgens de klassieke regels, vreselijk Latijn de vreselijke
wreedheid van zijn tijd. 'Geef mij de moordenares terug die mijn tante haar ogen
heeft uitgestoken, die mijn vader en oom heeft vermoord en die mijn neven met
een zwaard heeft doodgestoken.' En dit is nog maar een greep uit de gruweldaden
die de koningin-moeder Fredegunde op haar kerfstok had. Het Latijn weerspiegelt
zo de samenleving, maar er is ook bloei: onder Karel de Grote en in de twaalfde
eeuw, wanneer in Europa een nieuwe lente aanbreekt. Vanaf de dertiende eeuw
schakelen steeds meer dichters en geschiedschrijvers over op de volkstalen, een
proces dat hand in hand gaat met de toenemende welvaart en scholing. In de loop
van de zeventiende en achttiende eeuw verliest het Latijn ook in
wetenschappelijke kringen terrein, vooral in de exacte wetenschappen die in
opkomst zijn. Anderzijds heeft het Latijn in de geneeskunde en in de biologie -
denk aan het gebruik van Latijnse soortnamen - zijn internationale betekenis
voor een deel behouden. De rol van Latijn als schrijf- en spreektaal is anno
2005 vrijwel uitgespeeld, maar onder de oppervlakte levert het nog steeds de
bouwstenen voor het vormen van talloze nieuwe woorden.

Tore Janson: Latijn. Cultuur, geschiedenis en taal. Amsterdam University Press,
252 blz. E34,50

Franciscaans missaal uit de 13de eeuw Bodleian Library, Oxford

LOAD-DATE: February 18, 2005

LANGUAGE: DUTCH

                           © 2005 PCM Uitgevers B.V.

                              111 of 120 DOCUMENTS

                                NRC Handelsblad

                               February 11, 2005

De onbereikbare Belastingdienst ; Fiscale zaken

BYLINE: AERTJAN GROTENHUIS

SECTION: Economie; Pg. 12

LENGTH: 990 words


Probeer eens uw belastinginspecteur aan de lijn te krijgen. Een leuk thema voor
een nieuw gezelschapsspel. De spelers moeten dan veel hindernissen overwinnen,
vaak de boodschap 'ga terug naar af' incasseren, maar ooit zal iemand zijn doel
bereiken. Zo ziet ook de werkelijkheid er uit. Belastinginspecteurs zitten
afgeschermd alsof ze bij de klantendienst van de spoorwegen of de Nuon werken.

Problemen bij de telefonische bereikbaarheid van de fiscus zijn niet nieuw. Al
in 1999 maakte de Tweede Kamer zich er grote zorgen over. De toenmalige
staatssecretaris Willem Vermeend stelde de Kamer gerust met de verklaring dat
"het opvangen van de toename van het aantal telefoontjes de eerste prioriteit
van de Belastingdienst is". Dat hielp niet. In 2002 trok de Kamer opnieuw aan de
bel. Prompt beloofde de toenmalige staatssecretaris Wouter Bos prioriteit te
geven aan een snelle verbetering van de situatie. Maar die is in 2005 nog steeds
beroerd.

Onbekommerd herhaalt de huidige staatssecretaris Joop Wijn de beloften van zijn
voorgangers. Beloften die toen loze zoethoudertjes bleken. Zo had Wouter Bos wel
extra geld voor de telefonische bereikbaarheid van de belastingkantoren
vrijgemaakt, maar bezuinigde zijn opvolger Steven van Eijck dat budget meteen
weer weg. De Belastingdienst onthulde een jaar later in zijn bedrijfsplan: "Het
percentage afgehandelde telefoongesprekken verslechtert in de loop van 2003 ten
opzichte van 2002. Dit in verband met de in 2003 ingezette versobering van de
dienstverlening. Er wordt naar gestreefd het percentage in 2004 niet verder te
laten verslechteren." Maar zelfs dat lukte niet. Dat is niet zo gek. Wie
telefoonpersoneel ontslaat, krijgt een slechter product, welke mooie beloftes je
ook doet.

In 2002 stelde het bedrijfsplan nog hoge normen: "De klant die in 2003 belt naar
de Belastingdienst krijgt in 95 procent van de gevallen zonder omwegen iemand
aan de lijn die daadwerkelijk zijn vraag beantwoordt of zijn probleem oplost."
Inmiddels is het 2005 en is het hoogste ideaal van Joop Wijn een telefonische
bereikbaarheid van 70 procent in 2007; over het oplossen van problemen hebben we
het niet eens meer.

De Kamers van Koophandel handhaven ondertussen een bereikbaarheidsgraad van 97
procent. Dat kan als je er maar geld voor over hebt. Wie de belastingbetalers
niet serieus genoeg neemt om in de onderlinge contacten te investeren, moet niet
mopperen over wegzakkende normen bij diezelfde belastingbetalers.

Biedt e-mail misschien uitkomst? "De belastingdienst wil de e-mail uitbreiden
tot een volwaardig communicatiekanaal", zo liet Wouter Bos in augustus 2001 de
Kamer weten. Waarom kunt u dan vandaag de dag geen e-mailtje aan uw inspecteur
sturen? Het meest recente beleidsplan van de Belastingdienst maakt veel
duidelijk: "We hebben al in 2002 onze proeven met e-mail-verkeer met
belastingplichtigen stopgezet". Ook hier blijkt geld een rol te spelen. Maar
niet de hoofdrol.

E-mail heeft als communicatiemiddel kennelijk grote beperkingen. Zij is bij
uitstel geschikt om je hart te luchten. Om eens lekker ongegeneerd en
ongenuanceerd tegen een bewindspersoon schelden. Kijk het internetgastenboek van
Joop Wijn er maar op na (www.minfin.nl onder staatssecretaris; vooral ten tijde
van het afschaffen van het grijs kenteken). Maar het lukt slechts weinigen
genuanceerd een gerichte vraag te formuleren, zo merkte de Belastingdienst
tijdens het experiment in 2002. Een telefoontje lost veel kwesties sneller op
dan intensief e-mailverkeer. Daarom houdt de Belastingdienst de deur op slot
voor e-mails en kiest hij voor telefoonverkeer. Maar dan moet je wel bereikbaar
zijn.

Overigens is Joop Wijn (36) een bewindspersoon van de jongere generatie,
opgegroeid met internet, communicerend met de buitenwereld via een weblog, een
dagboek op internet. Zo onderhoudt hij contact met ons, gewone burgers.
Rechtstreeks, buiten woordvoerders en media om. We worden dan ook door de
staatssecretaris familiair begroet met "beste allemaal", en op de hoogte gesteld
van zowel persoonlijke als zakelijke ervaringen. De behoefte van Joop Wijn om op
deze manier met belastingbetalend Nederland te communiceren bestond aanvankelijk
wekelijks, maar is sinds enige maanden verdwenen. Zijn laatste weblog dateert
van 8 oktober vorig jaar: "Ik kan jullie nog berichten dat het met premier
Balkenende gelukkig de goede kant op gaat, dat we een buitengewoon gezellig
etentje bij de familie Zalm thuis hebben gehad (wat een leuk gezin!), dat
eindelijk de medewerkers van de Belastingdienst eens een positief bericht over
hen vanuit het bedrijfsleven in de krant konden lezen."

Dat positieve bericht ging vast niet over de telefonische bereikbaarheid van de
Belastingdienst. Het kwam zeker niet van de Nederlandse Federatie van
Belastingadviseurs. Die toont met eigen onderzoek aan hoe slecht de
Belastingdienst communiceert, maar onderhoudt zelf geen actuele internetsite
waar dat onderzoek op te vinden is. Staatssecretaris Wijn is ondertussen met de
belastingadviseurs in onderhandeling over een gegarandeerde telefonische toegang
tot de belastingkantoren mits de adviseurs daar een fatsoenlijk fiscaal gedrag
tegenover zetten. Overigens beschikken veel belastingadviseurs nu al over een
eigen telefoonnummer waarmee ze rechtstreeks contact met het regionale
belastingkantoor kunnen krijgen. Voor de echte klanten van de Belastingdienst is
alleen een centraal landelijk nummer beschikbaar.

Zo vergaat het ook de klanten van andere mega-organisaties als de Nuon en Ahold.
Voor het Ahold-hoofdkantoor in Zaandam stond, toen de klant nog telde, een
bronzen beeld van een simpele huisvrouw met twee boodschappentassen. 'Opdat wij
niet vergeten voor wie we werken', stond er onder. Misschien kunnen we Joop Wijn
een beeld van een simpele belastingbetaler cadeau doen. Te plaatsen voor de
ingang van het ministerie van Financien in Den Haag. Met een telefoonhoorn in de
hand.

LOAD-DATE: February 11, 2005

LANGUAGE: DUTCH

                           © 2005 PCM Uitgevers B.V.

                              112 of 120 DOCUMENTS

                                NRC Handelsblad

                               February 11, 2005

Belastingvrijstelling luchtvaart moet eindelijk de wereld uit ; Het zal niemand
als muziek in de oren klinken, want de tickets worden duurder

BYLINE: BAS AMELUNG EN DANIEL MEIJERS.

SECTION: Opinie; Pg. 7

LENGTH: 1221 words


De voorkeursbehandeling van de luchtvaart staat heden ten dage in schril
contrast tot de schade die zij de maatschappij berokkent, vinden Bas Amelung en
Daniel Meijers.

Steen en been klagen luchtvaartmaatschappijenover de stijging van de
landingsrechten op Schiphol. Dat is nogal brutaal, want dankzij allerlei
belastingvrijstellingen is hun totale lastendruk bijzonder laag. Mede daardoor
groeit de sector onstuimig en draagt zij steeds meer bij aan problemen zoals
geluidsoverlast en klimaatverandering. De Europese Commissie wil van de
luchtvaartsector een normale bedrijfstak te maken, en Nederland moet dit plan
voluit steunen.

Overlast van de luchtvaart is een regelmatig terugkerend thema in de Nederlandse
media. Het bekendste voorbeeld daarvan is de geluidsoverlast rond Schiphol, waar
elk jaar meer mensen onder lijden. Verder zorgt de luchtvaart voor veel
luchtvervuiling en levert zij een aanzienlijke bijdrage aan de
broeikasproblematiek. Wereldwijd bedraagt dit aandeel nu al ongeveer 5 procent,
maar dit kan binnen enkele decennia oplopen tot enkele tientallen procenten. De
ontwikkeling van zuinigere motoren verloopt veel te traag om de spectaculaire
groei van de luchtvaart te kunnen compenseren. Als dit groeitempo doorzet,
zullen andere sectoren straks enorme extra inspanningen moeten leveren om de
klimaatverandering beheersbaar te houden.

In snel tempo ontwikkelt de luchtvaart zich tot een grote probleemsector. In dat
licht bezien is het merkwaardig dat het vliegen in vrijwel de hele wereld
fiscaal wordt bevoordeeld. Passagiers betalen bijvoorbeeld geen BTW op hun
tickets, en er worden geen accijnzen geheven op brandstofgebruik. Door deze
vrijstellingen loopt de schatkist miljarden euro's mis. Als de luchtvaartsector
evenveel accijns zou betalen op kerosine als automobilisten op benzine, zou dat
de Nederlandse staat in 2002 zo'n 2,6 miljard euro opgeleverd hebben; voor de
Europese Unie ging het om 33,6 miljard euro. Bij de BTW-vrijstelling gaat het om
nog veel grotere sommen. Die bedragen moeten nu door andere sectoren en gewone
burgers worden opgebracht.

De belastingvrijstellingen voor de luchtvaart hebben hun oorsprong in de eerste
helft van de twintigste eeuw, toen de sector nog jong en kwetsbaar was.
Accijnsheffing op vliegtuigbrandstoffen werd oneerlijk gevonden, omdat met deze
accijnzen voornamelijk autowegen werden gefinancierd. Bovendien vormde het zeer
hoge brandstofgebruik van vliegtuigen destijds een sterk argument voor
vrijstelling.

Vlak na de Tweede Wereldoorlog werd vliegen gezien als een belangrijk instrument
ter bevordering van handel en vrede, waar een aanmoedigingspremie tegenover
mocht staan. Inmiddels kan de sector echter op eigen benen staan. Het idee dat
nog meer vliegen de wereldvrede bevordert, is passe, en een hoog
brandstofgebruik roept allang geen medelijden meer op.

De voorkeursbehandeling van de luchtvaart staat heden ten dage in schril
contrast tot de schade die zij de maatschappij berokkent.

Natuurlijk leveren de activiteiten rond Schiphol ook winst en werkgelegenheid
op, maar daarmee onderscheidt de luchtvaart zich niet van andere bedrijfstakken.
Er gaan daarom steeds meer stemmen op om de luchtvaart als een normale sector te
gaan behandelen en te belasten. Dit zal veel mensen in eerste instantie niet als
muziek in de oren klinken, want de nu zo aantrekkelijke ticketprijzen zullen
erdoor stijgen. Daar staat tegenover dat andere belastingen omlaag kunnen, ons
leefklimaat erop vooruitgaat, klimaatverandering wordt afgeremd, en trein en bus
internationaal een eerlijker kans krijgen.

Voor de samenleving en voor de meeste individuen zou dit een grote verbetering
betekenen. Het blijkt echter bijzonder lastig te ontsnappen aan het
internationale web van afspraken waarin de belastingvrijstellingen verankerd
zitten.

Sinds de Tweede Wereldoorlog is het luchtverkeer in twee stappen
geliberaliseerd, steeds op initiatief van de Verenigde Staten. Vlak na de oorlog
sloot dit land een bilateraal verdrag met Groot-Brittannie, waarin werd
afgesproken elkaars luchtvaartmaatschappijen niet met hogere tarieven te
belasten dan de eigen, nationale maatschappijen.

Dit modelverdrag werd door veel landen overgenomen, net als het nog liberalere
'Open Skies'-verdrag dat de Amerikanen in 1992 introduceerden. In de praktijk
komen de belastingclausules in de verdragen neer op een race to the bottom:
iedereen hanteert een nultarief, omdat geen enkel land zijn eigen
luchtvaartsector wil benadelen ten opzichte van de concurrentie.

Een aantal landen wil het belastingstelsel graag moderniseren, maar weet zich
tevens gebonden aan de bilaterale en internationale verdragen die daarvoor geen
ruimte bieden. Zo verklaart het Nederlandse kabinet tegenover de internationale
luchtvaartorganisatie ICAO de vrijstellingen te respecteren. Maar het kabinet
pleit tegelijkertijd voor invoering van kerosine-accijnzen, BTW op tickets en
milieuheffingen. Hierover zouden bij voorkeur via de ICAO afspraken moeten
worden gemaakt.

Helaas is dit een heilloze weg gebleken. De ICAO heeft als doelstelling het
bevorderen van de luchtvaart en maakt in het geheel geen haast met
belastinghervormingen of milieubeleid.

De eenwording van Europa kan hier uitkomst bieden. In 2002 oordeelde het
Europese Hof van Justitie dat de 'Open Skies'-verdragen tussen de Verenigde
Staten en de landen van de Europese Unie onrechtmatig zijn, omdat tegenwoordig
alleen de Europese Commissie gerechtigd is zulke handelsgerelateerde verdragen
te sluiten.

Aangezien de Europese Commissie geen partij was bij de oude luchtvaartverdragen,
is zij daaraan ook niet gebonden. Deze positie geeft de Commissie de vrijheid om
een geheel nieuw type verdrag te bepleiten met daarin de uitdrukkelijke
mogelijkheid om belasting te heffen. Europese coordinatie van
luchtvaartbelastingen heeft als bijkomend voordeel dat het tanken van brandstof
buiten het belastinggebied veel minder aantrekkelijk wordt, waardoor de
concurrentie-effecten beperkt zullen zijn.

Momenteel onderhandelt de Europese Commissie met de Verenigde Staten over een
nieuw luchtverdrag dat de 'Open Skies'-verdragen zal vervangen. Bij de
onderhandelingen staat de Commissie een normalisering van de fiscale positie van
de luchtvaart voor.

Lobbyisten van de luchtvaartsector zetten echter alles op alles om de Commissie
op andere gedachten te brengen en de luchtvaart verder te liberaliseren. Buiten
de luchtvaartsector lijken de onderhandelingen en het belang daarvan iedereen te
zijn ontgaan.

De kans is groot dat het nieuwe verdrag tussen de Europese Unie en Amerika de
nieuwe wereldstandaard zal worden en het internationale belastingregime voor
decennia zal vastleggen. Voor wat betreft hervormingen is het nu of nooit. De
tijd dringt, want een akkoord wordt de komende maanden verwacht. Het kabinet, de
milieubeweging, de omwonenden van Schiphol, en alle anderen die een einde willen
maken aan de voorkeurspositie van de luchtvaart, doen er daarom goed aan nu in
actie te komen. De Europese Commissie verdient alle steun in haar strijd om de
misplaatste aanmoedigingspremies voor de luchtvaart de wereld uit te helpen.

Bas Amelung en Daniel Meijers zijn werkzaam bij het International Centre for
Integrative Studies (ICIS) van de Universiteit Maastricht.

LOAD-DATE: February 11, 2005

LANGUAGE: DUTCH

                           © 2005 PCM Uitgevers B.V.

                              113 of 120 DOCUMENTS

                                NRC Handelsblad

                               February 10, 2005

Roep om verzoening in vak Noord-Korea

BYLINE: DOOR ONZE CORRESPONDENT HANS VAN DER LUGT

SECTION: Sport; Pg. 13

LENGTH: 1085 words

DATELINE: SAITAMA, 10 FEBR.


De voetbalploegen van Japan en Noord-Korea troffen elkaar voor een
kwalificatieduel voor de WK van 2006 in Duitsland. Tussen beide landen is sprake
van een Koude Oorlog. Verslag vanuit een vak vol Koreanen.

Met de Noord-Koreaanse vlaggen fier in de lucht, tranen van vreugde in de ogen
en onvermoeibaar de aanmoediging "Chosun" (Noord-Korea) schreeuwend, keken
vijfduizend Noord-Koreaanse fans gisteravond hoopvol uit naar het laatste
fluitsignaal. Met bloed, zweet en tranen stevende men in het hol van de leeuw af
op een gelijkspel tegen de kampioen van Azie, Japan.

Het voelde als een overwinning in het kleine, knalrode Noord-Koreaanse vak
achter een van de doelen, tegenover de blauwe zee van 55.000 Japanse fans in de
rest van het stadion. Tot in blessuretijd aan de andere kant van het veld een
Japans frommeldoelpunt de droom beeindigde: 2-1. Japan redde met moeite de eer
in de openingswedstrijd van de Aziatische kwalificatieronde voor 'Duitsland
2006'.

Men keek in Japan met grote spanning uit naar dit duel vanwege alle politieke
complicaties. Er heerst nog altijd een Koude Oorlog tussen Japan en Noord-Korea.
Diplomatieke relaties zijn er niet. Premier Junichiro Koizumi probeerde
tweeeneenhalf jaar terug een doorbraak te bereiken door naar Noord-Korea te
reizen, maar die poging strandde door problemen rond ontvoeringen van Japanners
door Noord-Korea een kwart eeuw geleden. Sindsdien is er in de Japanse media een
anti-Noord-Koreaanse stemming en dreigen politici met economische sancties.

Gevangen tussen deze bakkeleiende overheden leven in Japan enkele
honderdduizenden Koreanen, van wie een groot deel zich als Noord-Koreaans burger
beschouwt. Het zijn deze 'Noord-Koreanen' die zich op de Japanse tribune roeren.
Hun voorouders besloten na de Amerikaanse opdeling van Korea in 1945 de
revolutie in het noorden te steunen, maar bleven om allerlei redenen zelf in
Japan wonen. Hun kinderen en kleinkinderen leven verder met deze erfenis. Zo
telt het Noord-Koreaanse team twee spelers die in Japan zijn geboren en getogen
en nu in de Japanse competitie, de J League, spelen. "Ik ben de tante van Ri
Han-jae", zegt een vrouw, verwijzend naar een van de twee 'J Leaguers', terwijl
ze geemotioneerd een sjaal in Noord-Koreaanse kleuren overhandigt.

"De Japanners zijn beter, meer ervaren", zegt een oudere man in het
Noord-Koreaanse vak in de rust als Japan met 1-0 voorstaat. Niet alleen spelen
veel Japanners in het buitenland, Noord-Korea heeft bovendien de afgelopen twee
WK's niet aan de voorronden meegedaan. "Vanwege geldproblemen", zegt de man.
Toch ziet hij kans op een overwinning want "wij willen nu eenmaal absoluut niet
van Japan verliezen".

En jawel, vroeg in de tweede helft scoort Noord-Korea voor het vak met de eigen
fans de gelijkmaker. De mentale kracht van de Koreanen is een eeuwig obstakel
voor Japan, in wedstrijden tegen zowel Zuid- als Noord-Korea. Op de achtergrond
speelt de Japanse annexatie in de eerste helft van de twintigste eeuw. "Ze
hebben nog een schuld in te lossen", zegt Song Jong-il, een man van middelbare
leeftijd, "maar ze lijken dat niet te willen doen." Dat steekt extra, vindt
Song, omdat "Japan geen vreemde is, maar verre familie". Song doelt op de
Koreaanse migratiegolf zo'n 1.500 jaar geleden die de bewoners van de Japanse
archipel voor het eerst met de rijke Chinese cultuur in contact bracht; een
bepalende impuls voor de ontwikkeling van Japan.

De situatie is extra gecompliceerd voor de Koreanen in Japan omdat hun vaderland
is verdeeld. Op de tribune toont Song zijn Japanse vreemdelingenregistratiekaart
waarop als nationaliteit 'Zuid-Korea' staat vermeld. "Ik heb een Zuid-Koreaans
paspoort aangevraagd om het graf van mijn voorouders in Zuid-Korea te kunnen
bezoeken", zegt Song, die tegelijkertijd nog lid is van de organisatie van
Noord-Koreanen in Japan en in het stadion fanatiek het Noord-Koreaanse team
aanmoedigt. "Het moet maar eens afgelopen zijn met dat geruzie tussen Noord- en
Zuid-Korea", zegt Song. Daarom kan de Noord-Koreaanse leider Kim Jong-il "maar
beter stilletjes verdwijnen", zegt hij, terwijl rondom de Noord-Koreaanse
vlaggen wapperen.

Alsof de situatie van de Koreanen in Japan nog niet ingewikkeld genoeg was,
heeft de democratische omwenteling in Zuid-Korea de afgelopen twintig jaar nog
eens gezorgd voor een omkering van de ideologische parameters. De steun voor
Noord-Korea was vooral steun voor de sociale revolutie die daar een halve eeuw
terug plaats had, maar het is nu juist Zuid-Korea dat in een democratie de
gewone man aan de macht heeft gebracht. Het noorden is verworden tot een
"feodaal koninkrijk", zegt Song. Democratisch Zuid-Korea heeft bovendien een
einde gemaakt aan de vijandschap ten aanzien van het noorden en streeft naar
vreedzame samenwerking. Song kan niet anders dan instemmen met dit
Zuid-Koreaanse beleid. T-shirts met 'One Korea' onder het publiek tonen dat meer
mensen deze mening zijn toegedaan.

In deze omstandigheden zoeken de Noord-Koreanen in Japan naar een nieuwe
positie. "Ik hoop dat wij, de Koreanen in Japan, een brugfunctie kunnen
vervullen tussen Japan en Noord-Korea", zegt student Kim Chon-uk, die in Tokio
studeert aan de Chosen Universiteit, de eigen universiteit van de
Noord-Koreaanse gemeenschap daar waarvan de diploma's niet door Japan worden
erkend. Met dat doel "hebben we meer en meer culturele uitwisselingsprogramma's
met Japanse onderwijsinstellingen", zegt Kim. Vroeger werd dat van Japanse kant
vaak geweigerd, maar de laatste tijd is men ontvankelijker. Wellicht, vermoedt
Kim, door de huidige 'Korea Boom' in Japan die wordt aangeblazen door
Zuid-Koreaanse filmsterren.

Qua brugfunctie lijkt de wedstrijd van gisteren een succes te zijn. De twee 'J
Leaguers' in het Noord-Koreaanse elftal, die vloeiend Japans spreken, stonden de
afgelopen dagen de Japanse media te woord om tekst en uitleg over hun team te
geven en over hun trots om voor Noord-Korea te spelen. De organisatie van
Noord-Koreanen, die de 5.000 kaarten voor de eigen fans uitgaf, heeft er alles
aan gedaan om enige wanklank te voorkomen door de fans van begin tot eind te
begeleiden en aan te dringen op het "handhaven van goede manieren". De Japanse
media toonden hoe de Koreaanse gemeenschap in Japan de wedstrijd beleefde door
bijvoorbeeld tijdens het duel met tv-camera's Koreaanse eethuizen in downtown
Tokio in te duiken en de Koreanen zelf aan het woord te laten.

Noord-Koreaanse spelers achter hun nationale vlag. (Foto Reuters)

LOAD-DATE: February 10, 2005

LANGUAGE: DUTCH

                           © 2005 PCM Uitgevers B.V.

                              114 of 120 DOCUMENTS

                                NRC Handelsblad

                                February 8, 2005

Een onvergetelijke dag in New Delhi ; ABN Amro wil groeien in India, maar de
regelgeving is een obstakel

BYLINE: DOOR ONZE REDACTEUREN HELEEN DE GRAAF EN PHILIP DE WIT

SECTION: Economie; Pg. 15

LENGTH: 926 words

DATELINE: AMSTERDAM/NEW DELHI, 8 FEBR.


De grootste Nederlandse bank zoekt naarstig naar groei. Dit moet komen uit
opkomende landen als India. Of dit zal lukken hangt niet zozeer af van de
consument alswel van de regering in New Delhi.

Een onvergetelijke dag, een diamanten ring of een speciale bruidsjurk. Vraag
naar een huwelijkslening, bij ABN Amro. Een auto kopen op de pof kan ook, met
hulp van de bank. Je komt ze overal tegen, de advertenties van ABN Amro in de
kranten van miljoenensteden als Delhi, Bangalore en Bombay. De grootste bank van
Nederland speelt niettemin in India, een land met meer dan een miljard inwoners,
met ruim 930.000 klanten voorlopig niet meer dan een bijrol.

Maar India is een land waar ABN Amro haar zinnen op heeft gezet. De bank zoekt
naar groei, organisch als het kan, en anders via overnames. ABN-topman R.
Groenink zei gisteren tijdens de toelichting op de jaarcijfers dat de bank het
kantorennet in India wil uitbreiden en acquisities in het enorme land niet
uitsluit.

Om deze ambitie te bewerkstellingen is de bank bezig de activiteiten in India in
een lokale NV onder te brengen. De enige manier om op korte termijn te groeien
in een van de snelst groeiende economieen ter wereld.

De bank heeft momenteel 18 filialen, vertelde Groenink gisteren. "En we willen
dit aantal in de eerste helft van 2005 uitbreiden naar 25 kantoren."
Buitenlandse concurrenten als Citibank, Standard Chartered Bank en HSBC - die al
veel langer bezig zijn met consumentenbankieren in India - hebben al netwerken
van ruim 30 tot 100 filialen.

Een van de redenen waarom ABN amro wil uitbreiden in een opkomend land als India
is dat de bank al jarenlang problemen heeft om voldoende groei te genereren. Ook
in 2004 bleek dat weer moeilijk. De winst steeg wel tot een record, maar de
omzet daalde opnieuw.

De bank heeft officieel drie thuismarkten, waarvan er twee - Nederland en het
Midden-Westen van de Verenigde Staten - volwassen markten zijn met veel
concurrentie en waar het lastig is te groeien. De derde - Brazilie - loopt
momenteel weer goed na jaren van problemen door de economische crisis.

De bank heeft Azie, en dan met name India en China, gedefinieerd als
groeimarkten en probeert in deze twee zeer snel groeiende markten voet aan de
grond te krijgen. In China gebruikt de bank Hongkong en Taiwan als springplank,
in India werkt men via de opening van een kantorennetwerk. Bovendien groeit de
middenklasse - momenteel circa 250 miljoen mensen - snel in India. En dat komt
goed uit. Groenink zei dat de bank zich met name wil richten op het
middensegment en verwacht dat deze groep voor de groei zal zorgen die het zoekt.
Niet dat de bank de kleine bedrijven, de rijke particulieren of de grote groep
van 'jan modaal-klanten' buiten de deur zal houden. "We hebben die andere
klanten ook nodig, maar de focus ligt op het middensegment, daar zien wij
mogelijkheden tot groei", aldus Groenink.

ABN Amro zou graag sneller willen uitbreiden in India, maar wordt daarbij
gehinderd door de overheid. In India worden buitenlandse banken getolereerd,
maar veel ruimte om te expanderen krijgen ze niet. Een Indiase bank overnemen is
feitelijk onmogelijk. Op dit moment mogen buitenlandse banken slechts voor 49
procent eigenaar worden van particuliere Indiase banken, waarbij hun stemrecht
echter beperkt is tot 10 procent. Zo'n 70 procent van de sector bestaat
overigens uit archaische staatsbanken.

Een vlotte organische groei is daarbij niet vanzelfsprekend in India, ondanks de
toenemende middenklasse en de snelle economische groei van 6,9 procent in het
Indiase financiele jaar 2004/2005. Volgens een voorspelling van Goldman Sachs
kan India in dertig jaar een van de drie grootste economieen ter wereld worden
als het verder gaat met zijn economische hervormingen. Een gebrek aan
hervormingen in de financiele sector is wat de groei van ABN Amro momenteel
belemmert. "Zolang je een buitenlandse rechtsvorm hebt, word je hier eigenlijk
gediscrimineerd. Buitenlandse banken krijgen jaarlijks toestemming voor de
opening van een handvol vestigingen, terwijl Indiase banken onbeperkt filialen
kunnen openen", aldus een bankier in Delhi.

Groenink zinspeelde gisteren op veranderingen in de regelgeving. En de overheid
heeft inderdaad plannen op tafel liggen om buitenlandse partijen de mogelijkheid
te geven belangen te verwerven van 74 procent in particuliere banken. "De vraag
is echter wat er gebeurt met het stemrecht. Zal de overheid de begrenzing van 10
procent loslaten of niet", zegt de bankier in Delhi. "Want als je geen inspraak
krijgt is het weinig aanlokkelijk om voor veel geld een bank te kopen."

Die discussie moet nog gevoerd worden door de overheid. De huidige regering in
Delhi wordt gesteund door linkse partijen, en die zijn voorlopig fel tegen te
veel buitenlandse invloed in de financiele wereld. Romesh Sobti, country manager
van ABN Amro in Bombay is echter optimistisch. "Wij verwachten dat de regering
op korte termijn de investeringsmogelijkheden en stemrechtbegrenzing zal
verruimen. De voorstellen zijn al onderweg."

ABN Amro onderzoekt nu of het de beperkingen kan omzeilen door van de Indiase
dochter een limited te maken. "Wij hebben daarvoor een aanvraag ingediend. Wij
zijn nu een ABN Amro NV-vestiging en we willen een Indiase dochter worden, naar
Indiaas recht. Daarvoor moet je echter toestemmingen krijgen en daar wachten we
op", aldus Sobti. "In maart zitten we overigens op 22 filialen in 15 steden. We
verwachten dat dit jaar het aantal klanten met zo'n 40 tot 50 procent zal
toenemen."

LOAD-DATE: February 8, 2005

LANGUAGE: DUTCH

                           © 2005 PCM Uitgevers B.V.

                              115 of 120 DOCUMENTS

                                NRC Handelsblad

                                February 4, 2005

Wees niet bang voor referendum over Europa

BYLINE: SJERP VAN DER VAART

SECTION: Opinie; Pg. 7

LENGTH: 1320 words


Er hangt een ongemakkelijke stilte rond de vraag hoe de kiezers moeten worden
geinformeerd over het referendum over de Europese Grondwet. Kabinet en Tweede
Kamer moeten de kans aangrijpen een debat te organiseren over de toekomst van de
Europese Unie en de plaats van Nederland daarin, vindt Sjerp van der Vaart.

Amper op de wereld en nu al een verweesd kind. Dat lot lijkt het referendum over
de Europese Grondwet beschoren te zijn. Want ga maar na: een meerderheid in de
Eerste Kamer vond de referendumwet eigenlijk een 'waardeloos' voorstel, maar
ging er uiteindelijk toch maar mee akkoord, nadat de VVD-senatoren overstag
waren. Nog een reden voor gemengde gevoelens was de onduidelijkheid over het al
dan niet als bindend beschouwen van de uitslag van dit raadplegende referendum.
En waardeloos ten slotte, omdat ons mogelijk een Babylonische spraakverwarring
wacht als het debat oneigenlijk wordt gebruikt. Een gekaapt debat dus. Of
Turkije lid van de EU mag worden tot aan een stem tegen Balkenende II toe. Waar
ging die Grondwet ook alweer over?

En de echte ouders van het kind? Het kabinet kwam bij monde van vice-premier
Thom de Graaf (Bestuurlijke Vernieuwing) ten langen leste dan toch tot een
openlijke bekenning dat dit kabinet "waar mogelijk" steun zal verlenen aan het
grondwettelijke verdrag, de Europese Grondwet. Met vooral veel "vrije
publiciteit". Maar van harte leek het bij De Graaf niet te gaan tijdens de
behandeling van het referendumvoorstel van de Tweede-Kamerleden Karimi
(GroenLinks), Dubbelboer (PvdA) en Van der Ham (D66) in de Eerste Kamer.

Het kabinet heeft een afstandelijke houding en, zo lijkt het, praat met de mond
vol meel. Nee, het was niet ons idee dat referendum, maar van de Tweede Kamer.
Maar ook: ja, we gaan ervoor als kabinet en we zullen niet werkeloos langs de
zijlijn staan.

Het heeft veel weg van tweeslachtigheid. Het kabinet worstelt dan ook met twee
dilemma's. Het is voor de Grondwet, heeft die notabene mee 'uitonderhandeld' en
getekend op 29 oktober vorig jaar in Rome. Maar het is tegen een referendum als
min of meer vrijblijvend advies van het volk aan Tweede en Eerste Kamer. Tweede
dilemma is dat op basis van het 'equality of arms'-beginsel tegenstanders
evenveel middelen moeten krijgen als de voorstanders: het kabinet beschikt
immers over veel meer mogelijkheden voor een 'ja'-campagne.

Met andere woorden: de regering wil zich wel luid en duidelijk pro Grondwet
bekennen, maar in de communicatie naar de burgers (belastinggeld immers) mag het
niet verder gaan dan een slap bakje thee in de vorm van een campagne 'U komt
toch ook?' Voeg daarbij dat de regering nog de onderliggende angst heeft dat een
harde pro-campagne averechts werkt en dus de tegenstanders in de kaart speelt.
Resultaat is een vlees-noch-vis-houding met een schamele miljoen euro die over
voor- en tegenstanders moet worden verdeeld.

Gevolg is dat er een leegte dreigt op het vlak van feitelijke informatie. De
gewone burger wil immers eerst en vooral weten wat die Grondwet voor hem
inhoudt. Wat hij ermee kan of niet kan, wat grondrechten zijn of wat dat
veelbezongen Europees burgerschap nu eigenlijk inhoudt. En dat antwoord krijgt
hij zeker niet als het kabinet alleen inzet op een opkomstbevorderende campagne
en 'free publicity'.

Met het laatste heeft het kabinet al ervaring: de campagne 'Europa, best
belangrijk' dreef voor een groot deel op vrije publiciteit en dat was geen
onverdeeld succes. Zo doemt het beeld op van niet echt willen, van angst om een
'nee'-campagne te moeten financieren. Angst die doorwoekert in wantrouwen jegens
het referendum. Uit angst kiezen voor een campagne 'Referendum, best
belangrijk'. Wordt dat het?

Maar angst is een slechte raadgever. Wat dan? Het jongste Europese normen en
waarden-debat van de premier heeft inmiddels duidelijk gemaakt dat debatteren op
hoog filosofisch niveau leuk is voor wetenschappers, maar het gewone electoraat
niet bereikt.

Europese integratie is tot nu toe een eliteproject geweest van een politiek
ambtelijke en industriele toplaag. Het staat niet alleen ver af van de
bevolking, maar kan ook geen bezieling meer wekken, zoals het 'nooit meer
oorlog'-idealisme van de federalisten dat ooit wel kon. Ook een
gemeenschappelijk waardenstelsel is geen bindmiddel. Verlichting en
individualisme zijn succesvolle exportproducten en niet exclusief genoeg (meer)
om solidariteit en samenhang in een Unie van 25 lidstaten overeind te houden.

Er is meer nodig om de hoofden en harten van de burgers te bereiken. En zeker
meer nodig dan een opkomstcampagne alleen. Voorop staat de behoefte aan
maatschappelijk debat. Een debat pro en contra de Europese Grondwet. Een debat
dat informatie geeft over het belang dat burgers kunnen hebben bij
besluitvorming van de Unie. Het gaat erom dat het kabinet voor een duidelijke
invalshoek kiest in deze voorlichting. Die insteek kan heel goed Europees
burgerschap zijn. De Grondwet gaat uit van de beginselen van representatieve en
participerende democratie. Met Europees burgerschap als een logisch sluitstuk.

Mooie woorden, maar tot nu toe bleek het veel gebakken lucht. Toch biedt de
Grondwet gereedschap voor nieuw burgerschap. Burgers kunnen straks veel directer
dan nu het geval is invloed uitoefenen op de totstandkoming van EU-wetten. Met
een 'gele kaart' waarmee de nationale parlementen Commissie-voorstellen kunnen
terugsturen, door met een burgerinitiatief en een miljoen handtekeningen de
EU-agenda te beinvloeden. Tot aan grotere toegang van burgers tot het EU-Hof van
Justitie toe.

Er moet een debat pro en contra komen in Nederland, geen advertentiecampagne.
Voor het eerst is er nu kans om een volwassen debat te voeren over kernvragen
als: wat is de toekomst van de Unie en wat is de plaats van Nederland daarin? In
de Nederlandse regentencultuur is zo'n debat nooit gevoerd. Veel gebeurt nog
nationaal, en dat zal zo blijven. De Unie is een kader voor zaken die lidstaten
alleen niet meer aankunnen. Maar vertel dat dan en debatteer erover. Je hoeft
geen EU-specialist te zijn om een debat aan te gaan over de vraag wat de
meerwaarde is van een EU-president, een EU-minister van Buitenlandse Zaken of
een EU-openbare aanklager. Voorstellen die zo op het eerste gezicht veel weg
hebben van een klassiek federale blauwdruk. Maar is dat ook zo? Discussie!

Er is nog een reden waarom deze debatgelegenheid niet verloren mag gaan. Dat is
dat er tal van andere discussies gaande zijn die raken aan het Europese debat.
De discussie over Nederlandse identiteit en de mogelijke komst van een
historische canon, raakt aan de angst van velen dat hun identiteit in een groter
wordend Europa verwatert. Zonder zo'n debat is die angst al snel koren op de
molen van populistische politici die hengelen naar stemmen van bange burgers.
Zo'n debat kan duidelijk maken wat het betekent dat deze Grondwet straks ook
voor de tien nieuwe lidstaten geldt, waardoor versterking van de economie (meer
banen en groei), en een grotere veiligheid hand in hand kunnen gaan met de
inbedding van gezamenlijke grondrechten in de hele Unie en in al haar
instellingen. De Grondwet als kans op een nieuw en mondiger burgerschap.

Maar zo'n debat kost geld en organisatie. De Spaanse regering zet hoog in, met
veel geld, informatie en debat voor het referendum op 20 februari. Bovendien
heeft de Unie daar een gezicht: dat van Johan Cruijff. Wie dat niet wil,
personificatie, moet in ieder geval kleur bekennen. Burgers zijn niet gek: met
een nee van alleen Nederland begraven we de Grondwet niet. Maar een ja zonder
debat is erger. Dat is een verloren kans de legitimiteit te vergroten van een
uniek en historisch proces. Een ambivalente houding en weinig middelen is de
slechtste dienst die Den Haag het Nederlandse electoraat kan bieden op weg naar
het EU-referendum.

S.P. van der Vaart, directeur Bureau Europees Parlement Den Haag.

LOAD-DATE: February 4, 2005

LANGUAGE: DUTCH

                           © 2005 PCM Uitgevers B.V.

                              116 of 120 DOCUMENTS

                                NRC Handelsblad

                                January 22, 2005

Als politici aan rechtspraak doen

SECTION: Opinie & Debat; Pg. 17

LENGTH: 637 words


Hoewel volgens onderzoeken de misdaad afgelopen jaren is gedaald, is er meer
aandacht van media en politiek voor incidenten en de emoties die daarbij een rol
spelen. Dat is het veranderde klimaat in Nederland. Nu is alle aandacht gericht
op een uit de hand gelopen tasjesroof afgelopen maandagavond in Amsterdam.
Tasjesroof is een ernstig vergrijp dat zich in veel Europese steden voordoet en
waartegen hard moet worden opgetreden door de politie. Dit keer reed het
slachtoffer direct na de roof met haar auto achteruit om beide verdachten die op
een brommer reden te achtervolgen. Een 19-jarige verdachte van Marokkaanse
afkomst werd daarbij klemgereden tegen een boom en stierf. De vrouw wordt nu
vervolgd voor doodslag. Volgens de officier van justitie zou zij een
onaanvaardbaar risico hebben genomen dat er een dode zou vallen. Ook een
straatrover verdient dat niet. Hard achteruitrijden is gevaarlijk en er had
misschien een geheel onschuldig persoon gedood kunnen worden. Maar ze kan ook
uit noodweer exces hebben gehandeld, in een te excuseren heftige reactie op de
roof. Alleen de rechter en niemand anders kan na grondig onderzoek uitmaken wat
er precies is gebeurd en hoe de reactie van het slachtoffer moet worden
beoordeeld.

Toch kunnen sommige politici het niet laten om dit soort tragische incidenten op
te blazen, hoewel zij als medewetgever of uitvoerder niet met rechtspraak zijn
belast en even weinig weten als de gemiddelde tv-kijker. Daarom is het niet
verantwoord voor minister Verdonk om haar mening te geven. In tegenstelling tot
wat premier Balkenende gisteren beweerde, temperen haar uitspraken de gevoelens
niet, blijkens reacties van Marokkaanse Nederlanders. Bovendien kan haar
commentaar afbreuk doen aan het gezag van de latere rechterlijke uitspraak. Een
minister mag niet de schijn wekken daar ook maar iets mee te maken te hebben.
Zij had er beter aan gedaan de raad van haar collega Donner te volgen en zich in
te houden.

Ronduit laakbaar was de oproep van Kamerlid Geert Wilders om 'Marokkaanse
raddraaiers' en anderen met een dubbele nationaliteit bij tasjesroof het land
uit te zetten. Dit is in strijd met het gelijkheidsbeginsel in de Grondwet waar
Wilders als Kamerlid trouw aan heeft gezworen. Bovendien kunnen door ongelijke
behandeling voor te stellen bevolkingsgroepen tegen elkaar worden opgezet. Het
is ook niet verstandig alleen Marokkanen aan te wijzen. De medeverdachte van de
overleden man was niet eens Marokkaans. Onder Marokkaanse Nederlanders zijn
relatief veel criminelen, maar de velen die zich aan de wet houden, mogen daar
niet op worden aangekeken. De meeste criminelen zijn niet van Marokkaanse
afkomst. Mensen uit minderheidsgroepen horen te worden behandeld als gewone
Nederlanders, dubbel paspoort of niet. De rechtsstaat is niet alleen de
onvolmaakte verwezenlijking van een ideaal maar ook resultaat van in eeuwen
opgebouwd wijs realisme.

Marokkaanse Nederlanders wilden een demonstratieve stille tocht voor de
overleden jonge man organiseren alsof hij zomaar een slachtoffer was van zinloos
geweld. Dat is niet kies in Amsterdamse wijken die nogal eens door roof en
diefstal worden geplaagd. De Amsterdamse burgemeester Cohen heeft het de familie
en kennissen van de dode terecht ontraden. Hij wees hen op het feit dat de
overledene een crimineel verleden had en dat het incident niet had plaatsgehad
zonder de tasjesroof. Hij deed dat niet om vooruit te lopen op het vonnis, maar
in het belang van de openbare orde in de stad waarvoor hij als burgemeester
direct verantwoordelijk is. Gelukkig is de beperkte rouwtocht donderdagmiddag
vreedzaam verlopen. Behalve Wilders hebben alle Kamerleden er wijselijk het
zwijgen toe gedaan in afwachting van het onderzoek en de rechterlijke uitspraak.
Dat kan duiden op verbetering van het klimaat.

LOAD-DATE: January 22, 2005

LANGUAGE: DUTCH

                           © 2005 PCM Uitgevers B.V.

                              117 of 120 DOCUMENTS

                                NRC Handelsblad

                                January 13, 2005

'Nieuwe naam van drie letters slaat in als een bom' ; Ook Gerard van As werkt
aan een opvolger van de LPF

BYLINE: DOOR ONZE REDACTEUREN HARM VAN DEN BERG EN RENE MOERLAND

SECTION: Binnenland; Pg. 2

LENGTH: 1075 words

DATELINE: ALPHEN AAN DEN RIJN, 13 JAN.


De helft van de LPF-fractie werkt aan een nieuwe politieke beweging. Ook
fractieleider Gerard van As: "De naam heb ik al."

Bijna vier maanden is Kamerlid Gerard van As fractievoorzitter van de LPF. En
daar heeft hij "geen moeite mee", zegt hij zelf, al zijn LPF'ers geen
gemakkelijke mensen. "Soms kwaken de kikkers wat te hard, maar ja, ik ben geen
politieagent."

Fractieleider Van As opereert in het reces vanuit de lobby van het Golden Tulip
Hotel in zijn woonplaats Alphen aan den Rijn. Zo geeft hij telefonische adviezen
aan interim-voorzitter Snel, van de partij LPF waar Van As eigenlijk mee
gebroken heeft.

Elders werken de fractieleden Nawijn, Eerdmans en Herben elk op eigen houtje aan
een nieuwe partij - en zeggen dat hardop. Eerdmans zocht herhaaldelijk
toenadering tot ex-VVD'er Wilders, Nawijn gaat op bezoek bij Filip de Winter van
Vlaams Belang (het vroegere Vlaams Blok). Herben is weer lid van de oude LPF.
"Hij wil eerst het oude nest nog even flink opschudden", zegt Van As.

Maar was het niet Van As die de LPF-fractie zou redden? Toen de acht
fractieleden zich in augustus afscheidden van de partij LPF, werd hij voorzitter
van een commissie van wijze mannen die zich op de toekomst van de LPF ging
beraden. "Daar ben ik mee gestopt", zegt hij nu. "Ik heb met Leefbaar Rotterdam
gesproken, maar voor hen zijn de gemeenteraadsverkiezingen belangrijker. Dan heb
je nu de lijn-Nawijn en de lijn-Eerdmans. Daar ga ik niet als derde of vierde
wiel aan de wagen doorheen fietsen."

Bestaat de LPF-fractie eigenlijk nog?

"Als fractie vergaderen we nog elke week, dat gaat best goed. Iedereen doet zijn
stinkende best. We zitten nu eenmaal met zijn achten in een roeiboot en we
moeten er het beste uit halen. Iedereen moet roeien om de streep te halen."

Wat doet u als fractieleider anders dan Herben?

"Mat heeft als fractieleider de problemen in de partij een beetje op zijn beloop
gelaten. Ik ben heel anders dan Mat. Hij is een aardige persoon. Ik ben meer een
Draufgaenger. Als ik iets wil, ga ik tot het gaatje. Dat is gewoon een
verschillende karakterstructuur. Met Mat is er in de fractie een
vertrouwensbreuk gekomen toen hij weer lid werd van de LPF om de zaak van
binnenuit te veranderen. Dat heeft kwaad bloed gezet bij de andere fractieleden.
Niemand ziet daar eigenlijk nog wat in, ik ook niet. Je hebt iedere keer al twee
uur nodig om uit te leggen wat er in de afgelopen twee jaar is gebeurd, daar
word je erg moe van."

Dat heeft u ook als fractie afgesproken: samen een andere partij?

"De afspraak was dat we ons zouden beraden. Er waren meningsverschillen. Joost
Eerdmans wilde absoluut geen partij meer. Nawijn ging zich orienteren op het
opzetten van een nieuwe brede partij, spreken met particulieren in binnen- en
buitenland. Joost wil hetzelfde, alleen hij noemt dat geen partij, maar een
beweging. Toen Wilders wegging bij de VVD begin september, red.  heb ik tegen
Joost gezegd: joh, ga eens met hem praten."

U wil wel met Wilders samen?

"Wilders zou in zijn vakgebied een goede speler kunnen zijn. Maar met een goede
rechtsbuiten heb je nog geen goed elftal. Zijn inbreng is tot nu toe erg
beperkt, hij hamert te veel op de islam. Als Kamerlid wil en moet ik genuanceerd
zijn, de grondwet geeft vrijheid van godsdienst en het is me opgevallen dat alle
moslimorganisaties afstand hebben genomen van de moord op Van Gogh. Tot Wilders
zeg ik dat we moeten oppassen om geen tweedeling teweeg te brengen. Maar ik heb
nog nooit inhoudelijk met Wilders gesproken, dat zou ik best eens willen."

Ziet u kansen op een doorstart van uw fractie?

"Wat we moeten voorkomen is versplintering. Er moet een heel nieuwe beweging
komen om duidelijkheid te brengen in de politiek. En ik heb daar ook al
duidelijke ideeen over. Ik heb al een mooie naam van drie letters, die zal
inslaan als een bom. Maar ik zeg 'm nog niet, want dan ben ik 'm kwijt. Je moet
niet meer met 'fortuynistisch' in de naam aankomen. Door de LPF is de boel
besmet geraakt. Maar de kernwaarden van Fortuyn blijven de beginselen. Het gaat
om zaken als 'betaalbaar' en 'leefbaar'. Jan Modaal mag niet langer de pineut
zijn, mensen met een uitkering hoeven niet te kreperen."

Hoe gaat die beweging tot stand komen?

"Ik heb al mensen aan het werk gezet om een draaiboek te maken voor de politieke
beweging. Ik hoop dat in het voorjaar alle lijnen weer bij elkaar komen. Ik wil
daar met iedereen over spreken. Ja, daar kan Wilders ook over meepraten. Wat mij
betreft wel."

Werken Nawijn en Eerdmans met u mee?

"Wat ik doe staat helemaal los van wat Nawijn, Eerdmans en Herben doen."

Zitten zij naar uw idee nog dicht bij u?

"Eigenlijk zit ik bij het organiseren van de nieuwe beweging op dezelfde lijn
als Hilbrand en Joost. En Wilders zou daar goed in passen. Ik hoop dat ze
allemaal binnenboord blijven als de nieuwe beweging bekend wordt gemaakt."

Zou u zelf leider willen worden?

"Daar ben ik niet geschikt voor. Ik kan niet zo goed popi-jopi doen. Ik kan wel
prima financieel woordvoerder zijn. Maar het staat voor mij niet vast of ik in
2007 wel terugkeer in de Kamer. Ik ben ook wel iemand voor het bestuur, dat gaat
me goed af."

Wie zijn wel goede kandidaat-leiders?

"De lijsttrekker moet iemand met charisma zijn, maar hij moet ook een beetje
verstand van zaken hebben. Joost Eerdmans heeft wel potentie. Maar hij wil nog
te veel scoren. Iedere week een keer, dat is niet goed. Dan krijg je overkill.
Joost zou eigenlijk een jaar gecoacht moeten worden, dan zou het beter gaan.
Iedereen in de fractie kan wel een mental coach gebruiken, die ook een beetje de
kneepjes van het vak in de Kamer kent. Joao Varela is veel te verlegen, dat is
de aard van het beestje. Zo iemand als Max Hermans heeft best potentie, maar ze
zouden allemaal eens een goede sensitivity-training moeten krijgen. Met Joost
heb ik trouwens sinds het begin van de vakantie geen contact meer gehad. Nawijn
heeft ook met allerlei mensen gesproken die lijsttrekker kunnen zijn."

Waar is hij mee bezig?

"Kijk, Hilbrand heeft een beetje problemen met de kaasstolp he, hij vindt het
een groot ritueel. Ik ben het wel met hem eens. Hilbrand heeft lef, hij zou
zelfs bij de duivel op bezoek gaan om zijn standpunt over te brengen. Daarom
gaat hij nu ook praten met Vlaams Belang, daar zie ik geen kwaad in. Maar een
Vlaams-Nederlandse beweging zie ik nog niet van de grond komen."

Foto Roel Rozenburg

LOAD-DATE: January 14, 2005

LANGUAGE: DUTCH

                           © 2005 PCM Uitgevers B.V.

                              118 of 120 DOCUMENTS

                                NRC Handelsblad

                                January 7, 2005

Hoed u voor de kakkerlakken ; Treurige en beklemmende terugblikken op de
voormalige DDR

BYLINE: ANNERIEK DE JONG

SECTION: Boeken; Pg. BB4

LENGTH: 1551 words


Ze kwamen ter wereld in een land dat niet meer bestaat. De DDR was de Heimat van
Thomas Brussig, Claudia Rusch en Julia Franck. Maar Franck (1970), vluchtte op
haar achtste naar het Westen. Brussig (1965) en Rusch (1971) bleven op hun post
in het oosten. Drie op elkaar lijkende biografieen met heel verschillende
gevolgen. Die elkaar dan toch weer op een punt raken: al deze schrijvers leggen
een bovengemiddelde belangstelling aan de dag voor mensen uit de DDR. Of wat
daarvan overbleef.

Brussigs nieuwe roman Wie es leuchtet begint in de zomer van 1989, wanneer in de
Oost-Duitse steden de eerste demonstranten de straat op gaan om meer vrijheid te
eisen. En hij eindigt een zomer later, als in datzelfde Oosten de D-mark is
ingevoerd. Die turbulente periode vraagt om een wilde manier van beschrijven.
Thomas Brussig zoekt het vooral in een heleboel drukte. Hij bemant zijn boek met
talloze personages. Die maken allemaal hun eigen avonturen mee en af en toe
komen zij elkaar tegen. Zo ontstaat een verzameling losjes met elkaar verbonden
anekdotes vol reacties van Ossies en Wessies op een uit zijn voegen gebarsten
tijd.

De Ossies zijn veruit in de meerderheid en Brussigs held is een stille
fotograaf. 'Gevoelig' en 'bescheiden' benadert hij de mensen voor een plaatje;
zijn snapshots hebben zowat eeuwigheidswaarde en het lijkt erop dat Brussig aan
de hand van die geniale chroniqueur zichzelf portretteert. Zodat we aan de
bescheidenheid van de schrijver mogen twijfelen.

Thomas Brussig maakte furore met Helden wie wir, een innemende groteske over de
val van de Muur. Op zijn best was hij als hij over de neergang van zijn
personages berichtte: dan ontvouwde hij satirische gaven. Een spoor daarvan is
ook in zijn nieuwe boek te vinden. En wel in de geschiedenis van de West-Duitse
oplichter Werner Schniedel. Met slechts een visitekaartje op zak onderwerpt deze
albino de complete Oost-Duitse economische top aan zijn grillen. De zogenaamde
zoon van de hoogste Volkswagen-chef krijgt de Trabant-directie zo gek zeven
auto's tot schroot te rijden en logeert maandenlang gratis in het duurste hotel
van Oost-Berlijn. Handig inspelend op het leedvermaak van de gewone man laat
Brussig de boel in die passages gierend escaleren.

Helaas houdt hij zijn spottende toon niet lang vol. Zijn doel, het schrijven van
de definitieve Wende-roman, zit hem in de weg. Terwijl hij de breedte in gaat
vergeet hij de diepte en al snel verveelt zijn uit krantenberichten gehaalde
realisme. Niet alleen omdat het geen ruimte biedt aan reflectie, analyse of een
werkelijkheidsoverstijgende fantasie, maar ook omdat aan de taal weinig lol te
beleven valt.

Brussigs beperkte stilistische en narratieve vaardigheden komen in deze roman
pijnlijk aan het licht. Woordherhalingen en clichezinnen, breuken in het
vertelperspectief en bruuske veranderingen van stijlregister getuigen van
ondoordachtheid en ook van smakeloosheid, vooral in de seksscenes.

Wie es leuchtet komt neer op veel gedoe voor een eenvoudige boodschap. En die
luidt dat na de euforie desillusie volgt, na het leuchten (glanzen, stralen)
dofheid en na de vrolijke revolutie ijskoud kapitalisme. 'In werkelijkheid maakt
jullie geld hard', concludeert een van de figuren - en dat is vijftien jaar na
de Wende een weinig verrassend inzicht.

Voorleescafes

Bezwijkt Thomas Brussig bijna onder zijn breedsprakige pretenties, Claudia Rusch
houdt het kort en simpel. Haar boekje Mijn vrije Duitse jeugd lees je in een
adem uit en daarbij volgt zij het recept dat veel jonge schrijvers in Berlijnse
voorleescafes hanteren: het zo naief mogelijk onder woorden brengen van
herinneringen. Zo gewoon mogelijk ook - maar dat lukt Rusch niet altijd. Haar
jeugd was buitengewoon omdat haar moeder bevriend was met de dissident Robert
Havemann. Toen Claudia vijf was kwam ze naast hem te wonen in een idyllisch dorp
dat belegerd werd door mannen van de Stasi. Claudia groeide op met wachtende
Lada's voor de deur, met fluisterende volwassenen in huis en met een moeder die
haar verbood om op straat Honecker-moppen te vertellen. Maar ze moest wel naar
school met een badge van de vredesbeweging op de mouw van haar jas, waar zij
zich dood voor schaamde. Ze wilde immers slechts een ding: onopvallend zijn.

Ook Rusch vertelt anekdotes, ook die van haar hangen als los zand aan elkaar en
ook haar figuren zijn slecht uitgewerkt. Maar het stoort minder dan bij Brussig
omdat Rusch dicht bij zichzelf blijft. Het kind en later het pubermeisje is de
maat van alle dingen en dat meisje wekt sympathie door haar bereidheid om
zichzelf voor schut te zetten. Meer dan eens gaat ze af. Zoals bij haar bezoek
aan een student die last van kakkerlakken zegt te hebben. Achter het fornuis,
beweert hij, zitten er wel tweehonderdvijftig. Rusch gelooft hem niet.
Kakkerlakken: zo noemden ze bij haar thuis de spionnen van de Stasi. En die
kunnen zich toch niet met z'n tweehonderdvijftigen tegelijk achter een fornuis
hebben verschanst? De student vindt haar een stom wicht en laat haar
onmiddellijk vallen.

Lichte kost, dit alles, maar onder de oppervlakte vermoed je een vleug tragiek.
Wanneer de moeder zelfs haar eigen moeder van verklikkersactiviteiten verdenkt,
wat in een van de laatste verhalen het geval is, dan is er iets grondig mis. En
wanneer die moeder voor haar dochter niets liever wil dan een geslaagde vlucht
naar het buitenland, dan betekent dat het morele failliet van een regime. Of,
zoals Rusch het in een zeldzame aanval van haat uitdrukt: 'Er zijn dingen die ik
de DDR niet kan vergeven. De verwoesting van gezinnen is er een van. Dat is van
een geheel andere dimensie dan gebrek aan fruit of fakkeloptochten. Dit systeem
dwong ouders ertoe hun kinderen voor altijd weg te geven. Zulke wonden kunnen
door niets worden genezen.'

Wonden, lijdensgeschiedenissen, het zwaardere werk. Julia Franck schrikt er niet
voor terug. Haar roman Kampvuur choqueert door de plasticiteit waarmee erin
wordt afgezien - en toch blijft de toon suggestief, geheimzinnig, ja, bijna
elegant. De Oost-Duitse jonge vrouw Nelly Senff zoekt met haar kinderen asiel in
West-Berlijn. Ze belandt in het opvangkamp Marienfelde, waar een Amerikaanse
agent haar verhoort. Die krijgt niet veel uit Nelly. Ze houdt stug vol dat ze
alleen maar uit het Oosten weg wil om niet langer herinnerd te worden aan de
tijd met haar inmiddels gestorven vriend. Het is 1978, de Koude Oorlog woedt en
de Amerikaan eist een sterker verhaal. Een politiek verhaal, vol van heldenmoed,
vlucht en vervolging. Maar dat kan Nelly Senff niet bieden.

Dubbelspionage

Maandenlang bivakkeert zij in het kamp en net als haar verhoorder vraagt de
lezer zich af of ze niet om bestwil kan liegen; dan schoot de procedure
tenminste een beetje op. Haar stoicijnse houding irriteert en fascineert en
misschien spreekt zij niet eens de waarheid. Want haar vriend, een Rus, overleed
onder zulke mysterieuze omstandigheden dat de agent hem van dubbelspionage
verdenkt. En haar, Nelly, erbij. Niemand in dit kamp is te vertrouwen. En geen
van de vertellers is te vertrouwen. Die vertellers zijn niet alleen Nelly Senff
en haar verhoorder, maar ook twee medekampbewoners, een Poolse celliste en een
Oost-Duitse acteur.

De celliste kocht voor haar familie valse papieren in de hoop dat men haar
doodzieke broer in het Westen zou kunnen genezen. Nobel, maar waarom gaan haar
vader en zij zo akelig met elkaar om? De acteur bekladde een standbeeld van
Lenin met rode verf, waarvoor hij in de gevangenis kwam. Een dappere actie, maar
uit het verhaal van iemand anders maken we op dat hij ooit een meisje verlinkte,
met desastreuze gevolgen. Franck houdt een argwanende afstand tot haar
personages en beschrijft hen tegelijk met groot inlevingsvermogen. Haar respect
voor hen bestaat eruit dat zij hen hun geheim niet ontfutselt. Ze volgt hen in
het niemandsland tussen Oost en West, tussen verleden en toekomst, tussen hoop
en vrees.

Een beklemmend vacuuem is dat opvangkamp, en niet iedereen komt er levend uit.
De een pleegt zelfmoord, de ander wordt in elkaar geramd. Julia Franck zag de
ellende met eigen ogen. Zij woonde negen maanden in Marienfelde, samen met haar
moeder en zusjes. Haar koele blik, al evident in de bundel Buiklanding, deed zij
wellicht daar op. Ook Nelly's kinderen slaan alles nuchter gade. Maar ze
ontkomen niet aan de wreedheid. Op hun nieuwe West-Berlijnse school worden ze
gepest, uitgescholden en ernstig mishandeld. Hun kennismaking met het Vrije
Westen verloopt niet vlekkeloos.

Zeker vier miljoen mensen kwamen er tussen 1949 en 1989 uit het oosten van
Duitsland naar het westen. Over die mensen hebben Duitse auteurs vrijwel niets
geschreven. Kampvuur is een gunstige uitzondering. Zelden las ik zulk
geconcentreerd proza en dat is nog eens wat anders dan de vergeefse
wijdlopigheid van haar veel bekendere collega Thomas Brussig.

Thomas Brussig: Wie es leuchtet. Fischer Verlag, 607 blz. E24,90

Claudia Rusch: Mijn vrije Duitse jeugd. Prometheus, 149 blz. Vertaald door Gerda
Meijerink. E17,95

Julia Franck: Kampvuur. Vertaald door Hilde Keteleer. Wereldbibliotheek, 170
blz. E17,90

Claudia Rusch

Foto Andreas Labes

Julia Franck

Foto Bernward Reul

Thomas Brussig

Straatbeeld in Oost-Berlijn in 1990 Foto Leo van Velzen

LOAD-DATE: January 7, 2005

LANGUAGE: DUTCH

                           © 2005 PCM Uitgevers B.V.

                              119 of 120 DOCUMENTS

                                NRC Handelsblad

                                January 6, 2005

Nog een Amerikaanse invasie ; Lux

BYLINE: MENNO TAMMINGA

SECTION: Economie; Pg. 13

LENGTH: 423 words


Het is misschien niet altijd gemakkelijk, maar bekijk het ook eens van hun kant.
Van de Amerikaanse kant.

Dan zijn de Amsterdamse en Europese effectenbeurzen best aantrekkelijk. De
beursgraadmeter van uitgever Dow Jones van 600 Europese bedrijven leverde vorig
jaar, in lokale valuta gemeten, 9,5 procent rendement op. Maar in dollars, de
valuta waarin Amerikaanse beleggers rekenen, was het rendement bijna het
dubbele: 18 procent.

Voor de Nederlandse beurs is de tweedeling nog schrijnender: nog geen 4 procent
in euro's, maar bijna 12 procent rendement in dollars. De kracht van de euro is
het gewin van de Amerikanen: zij krijgen meer dollars voor hun beleggingen in
euro.

Dat belooft nog wat. Onderzoek onder met name particuliere beleggers leert dat
zij zich bij hun beleggingsbeslissingen laten leiden door recente rendementen.
Hoe hoger de laatste rendementscijfers, hoe meer geld toestroomt.

De cijfers over de inleg van particulieren bij Amerikaanse beleggingsfondsen
illustreren deze trend. In november, de laatste maand waarover cijfers
beschikbaar zijn, staken Amerikanen 8,47 miljard dollar in beleggingsfondsen die
hoofdzakelijk buiten de VS beleggen. In oktober stopten zij nog 4,87 miljard
dollar in deze categorie. Op hun beurt moeten de Amerikaanse beleggingsfondsen
dat geld weer over de wereld gaan verdelen.

Dat is welkom nieuws voor de Nederlandse belegger. Want wie gaat anders de
koersen hier opdrijven? De Nederlandse pensioenfondsen zijn weliswaar grote
aandelenbeleggers, maar zij investeren hun kapitaal vooral in het buitenland,
voorzover zij onder de druk van nieuwe voorschriften van De Nederlandsche Bank
nog in aandelen durven te beleggen.

De verzekeraars dan? Die zijn juist bezig hun aandelenbeleggingen te reduceren.
Zij hebben zich tijdens de neergang van de beurs in 2002 en begin 2003 lelijk
gebrand aan de koersdalingen. Nu is het devies: minder risico's, minder
aandelen. Bankverzekeraar ING, de trouwe Nederlandse aandelenbelegger, loopt
daarin voorop.

De Nederlandse beleggingsfondsen dan maar? Helaas. De Nederlandsche Bank meldde
onlangs dat beleggers in het derde kwartaal per saldo geld onttrokken aan
beleggingsfondsen. Dat was het derde achtereenvolgende kwartaal dat zij dat
deden. Alleen beleggingsfondsen die zich op Europese aandelen concentreerden,
kregen er nog geld bij. Zegge en schrijve: 21 miljoen euro.

En Jan Modaal? Beleggen is uit, sparen is in.

Wie de koersen in Amsterdam lief zijn, steke de Amerikaanse vlag uit. Yankee,
come here.

LOAD-DATE: January 6, 2005

LANGUAGE: DUTCH

                           © 2005 PCM Uitgevers B.V.

                              120 of 120 DOCUMENTS

                                NRC Handelsblad

                                January 3, 2005

Identificatie dubieus

SECTION: Opinie; Pg. 7

LENGTH: 457 words


Rijbewijs op zak? Of anders het paspoort niet vergeten? Vandaag is het immers de
eerste werkdag van de uitgebreide identificatieplicht in Nederland. Politie en
toezichthouders zijn gerechtigd eenieder - mits ouder dan 14 jaar - te gelasten
zichzelf op eerste vordering bekend te maken. Maar pas op. Het is geen algemene
identificatieplicht maar een uitgebreide. Dit verschil is van belang, zo werd
tijdens de parlementaire behandeling van de wet benadrukt. De nieuwe bevoegdheid
mag alleen worden gebruikt "in het kader van een redelijke taakuitoefening". Te
denken valt - maar niet uitputtend - aan de volgende situaties:

een auto rijdt 's nachts rond op een industrieterrein

mogelijke getuigen bij een vechtpartij of een toegestroomde menigte bij een
brand of een dreigende ordeverstoring

hangjongeren die overlast veroorzaken

En men weet: bij zwart rijden in het openbaar vervoer was krachtens de oude
identificatiewet reeds een ID-bewijs verplicht.

Het niet kunnen tonen van een geldig legitimatiebewijs is een overtreding, maar
afzonderlijke controles op het bezit van zo'n bewijs zijn niet toegestaan.
Daarom wordt ook met zoveel nadruk gesproken over een uitgebreide en niet een
algemene identificatieplicht. Dit is echter een woordenspel, dat een deugdzame
overheid onwaardig is. De nieuwe plicht is praktisch gesproken wel degelijk
algemeen. De politie ziet dat zelf trouwens ook zo, signaleerde het Algemeen
Politieblad. Zeker achteraf kan elke politiefunctionaris die het zout in de pap
waard is wel een reden bedenken waarom hij nu uitgerekend deze of gene burger
aansprak. In geval van twijfel heeft de burger in elk geval "geen recht op een
coulante behandeling", waarschuwt het college van procureurs-generaal, want
anders wordt de rechtshandhaving ondergraven.

De bijdrage van een identificatieplicht aan de criminaliteitsbeheersing (zoals
de officiele term luidt) is overigens zeer vatbaar voor discussie. De nieuwe
bevoegdheid moest worden gered met het argument van de terreurbestrijding. Maar
hoe controleert men een terrorist? De daders van de aanslagen van 11 september
2001 zorgden er wel voor dat hun papieren in orde waren. Wie de last van de
nieuwe identificatieplicht ondervindt, is de gewone burger. Als die geen
rijbewijs bezit is hij of zij aangewezen op zijn paspoort of toeristenkaart. Dat
klopt niet. Reisdocumenten dienen om een land in of uit te komen. Gebruik
binnenslands betekent dat de overheid haar eigen burgers niet als "eigen" ziet.
Paspoort en toeristenkaart zijn bovendien een geliefd doelwit voor dieven.

Als de overheid dan zo nodig haar burgers een identificatieplicht wil opleggen,
dan is het minste toch een handzame ID-kaart, gratis thuisbezorgd bij iedereen.

LOAD-DATE: January 3, 2005

LANGUAGE: DUTCH

                           © 2005 PCM Uitgevers B.V.
