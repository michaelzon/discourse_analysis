
                               1 of 174 DOCUMENTS



                                 de Volkskrant

                           31 december 2015 donderdag

Na elke knal piept de smartphone

BYLINE: VAN ONZE VERSLAGGEVER WILLEM FEENSTRA

SECTION: Ten Eerste; Blz. 3

LENGTH: 923 woorden


Reportage Vuurwerkdetectiesysteem


Een vuurwerkdetectiesysteem van TNO berekent vrijwel exact waar vuurwerk is
afgestoken. Beveiligers Manny en Alex zijn in Hilversum druk met het nalopen van
de meldingen.

Het loopt tegen de avond als beveiligers Manny Schuin (22) en Alex Hoogenhuizen
(45) in actie komen. Manny heeft zojuist met een vingerhaal het kaartje van een
Hilversumse wijk op zijn smartphone ververst. Linksboven verschijnt een
ruitvormig object. De mannen weten genoeg: verschillende knallen op dezelfde
plek.



Er is geen tijd te verliezen. Met ferme passen zetten ze koers richting hun Opel
Combo met reflecterende blauwe strepen. De rolverdeling is duidelijk: Manny
(jong en enthousiast) navigeert, Alex (ervaren en berekenend) rijdt. Niet te
hard, want de boetes moeten ze zelf betalen.

Straatmeubilair, schoolgebouwen, parkeerautomaten en rioolpijpen: niks is rond
de jaarwisseling veilig. Om overlast tegen te gaan wordt in vijf Nederlandse
steden een vuurwerkdetectiesysteem getest. Naast Hilversum gaat het om
Amersfoort, Leeuwarden, Rotterdam en Utrecht.

Op strategische punten, in buurten met veel overlast, zijn geluidsmeters
aangebracht. Ze staan op daken van flatgebouwen of hangen in masten. Onzichtbaar
voor onruststokers. Zodra er binnen het detectiegebied een knal klinkt, wordt
aan de hand van geluidsmetingen de exacte locatie berekend. Binnen seconden
krijgen beveiligers en buitengewoon opsporingsambtenaren die doorgestuurd. Omdat
ze zich al binnen het detectiegebied bevinden, kunnen ze binnen enkele minuten
ter plaatse zijn.

Met felle zaklampen schijnen Manny en Alex in de bosjes. Ze zijn aangekomen op
de plek waar het vuurwerk is afgegaan. Een hofje, omringd door uitbundig
versierde seniorenwoningen. In de verste verte is niemand te bekennen. Het
veldje tussen de woningen is schoon; niks wijst erop dat hier zojuist een
strafbaar feit is gepleegd. Een nieuwsgierige bejaarde kijkt vanuit haar huis
aandachtig naar de ijverige beveiligers.

'Het zal wel een vuurpijl zijn geweest', zegt Manny. 'Die zijn misleidend. Ze
gaan nooit netjes recht omhoog.' Het is een van de onvolmaaktheden van het
detectiesysteem. Een vuurpijl knalt pas in de lucht, waardoor de locatie van
afsteken niet te achterhalen valt.

Testfase

Het vuurwerkdetectiesysteem, ontwikkeld door onderzoeksinstituut TNO, zit ook
nog in de testfase. 'Het is niet volmaakt', zegt Sjors Boersma van het bedrijf
Unisense, dat het systeem aan de gemeenten verhuurt. 'We kunnen de positie van
het vuurwerk al vrij nauwkeurig berekenen, maar willen nog beter kunnen
classificeren om wat voor soort vuurwerk het gaat. Het mooist zou zijn als we
zwaar illegaal vuurwerk gelijk kunnen onderscheiden.'

Toch is de gemeente Hilversum al enthousiast. De vuurwerkschade aan publieke en
private voorwerpen loopt er jaarlijks in de tonnen. Reden voor
gemeentecoördinator openbare orde en veiligheid Koen Kokkeler om de hulp van het
detectiesysteem in te roepen. 'Als je ziet hoeveel schade er elk jaar is, en
hoeveel overlast, dan moet je iets doen. Het liefst zou ik het detectiesysteem
in een aantal wijken inzetten, maar daarvoor is het nog te duur.'

De kosten zijn inderdaad niet gering: 13 duizend euro betaalt Hilversum voor het
systeem, nog eens 10 duizend euro gaat naar Gooiland Beveiliging, het bedrijf
van Manny en Alex. Kokkeler verwacht dat het de komende jaren goedkoper wordt.
'Op die manier wordt het voor meer gemeenten aantrekkelijk.'

Klassiekertje

Manny's smartphone piept. Sinds de vuurwerkverkoop is begonnen, is het aantal
meldingen aanzienlijk hoger dan eerder deze maand. Wie op het kaartje van de
wijk de route van de beveiligers uittekent, krijgt een duizelingwekkend patroon.
Deze knal is bij een basisschool, een beruchte hangplek in de wijk. '143
decibel', zegt Manny, voordat hij de autodeur achter zich dichttrekt.

Precies drieënhalve minuut later zijn ze er. Op de plek van de knal staan drie
jongens bij een witte scooter. Als de beveiligers vragen of ze vuurwerk hebben
afgestoken, antwoorden ze in koor, alsof ze het hebben geoefend: 'Nee, hoe komt
u daarbij?' Hun lichaamshouding verraadt onzekerheid. De blauwe uniformen van de
beveiligers boezemen ontzag in. Na een vermanende toespraak druipt het drietal
af.

'Een klassiekertje', noemen Manny en Alex het. Jonge jongens op zoek naar
spanning. Juist bij deze jeugdige overlastveroorzakers kunnen ze een verschil
maken. Wordt het serieuzer, dan bellen ze de politie. Als beveiligers hebben ze
evenveel rechten als een gewone burger: aanhouden mag, geweld gebruiken niet.
Het enige wapen dat ze bij zich dragen, is een camera ter grootte van een
fietslamp.

Elk incident zetten ze in een rapport, dat Koen Kokkeler van de gemeente de
volgende ochtend op zijn bureau krijgt. Kokkeler omschrijft de twee beveiligers
als zijn 'oren en ogen'. 'Het detectiesysteem, gecombineerd met de inzet van de
beveiligers, heeft het aantal klachten flink doen afnemen.'

Voor Manny en Alex is de vuurwerkdienst vooral een welkome variatie op hun
normale beveiligingswerk. Elke melding - vanavond vele tientallen - levert
spanning op. 'Nee', zegt Manny, terwijl de telefoon weer klinkt, 'wij nemen geen
koffiepauzes.'

20 (procent was de toename van het aantal incidenten met vuurwerk (ruim
vijfduizend) de afgelopen jaarwisseling ten opzichte van het jaar 2013/2014)

12.406 (incidenten waren er volgens de politie bij de jaarwisseling van vorig
jaar)

887 (aanhoudingen werden daarbij verricht)

91 ( aanhoudingen waren voor vuurwerkgerelateerde overtredingen)




Bekijk de oorspronkelijke pagina:

LOAD-DATE: 30 December 2015

LANGUAGE: DUTCH; NEDERLANDS

GRAPHIC: Manny Schuin (links) en Alex Hoogenhuizen bezoeken woensdag in
Hilversum een plek waar vuurwerk is afgestoken na een melding van het
detectiesysteem.
Foto Freek van den Bergh

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                               2 of 174 DOCUMENTS



                                 de Volkskrant

                            29 december 2015 dinsdag

Na hun 'nee' voelen Grieken zich ronduit bedrogen Terug naar de Griekse
geldcrisis

BYLINE: DOOR CARLIJNE VOS

SECTION: Ten Eerste

LENGTH: 2062 woorden


Voor Europa was 2015 een ruig jaar. Vluchtelingen, begrotingsruzie, populisten
en terreuraanslagen. Wat is er na die grote gebeurtenissen veranderd?


'Kijk, zo doen we dat.' Met een zwierig gebaar trekt hij een bonnetje uit de
kassa voor een drankje van 4 euro. De hogere kosten voor de maaltijd komen op
een handgeschreven bon die niet in het kassasysteem gaat. 'Als we hier alles
officieel doen, gaan we failliet', legt de ober uit in een restaurant in het
centrum van Athene dat ondanks de uitbundige kerstversiering vrijwel verlaten
is.



De verhoging van de btw op de meeste consumptiegoederen en diensten naar 23
procent is een van de pijnlijke maatregelen waartoe de Griekse regering zich
gedwongen zag om te voldoen aan de bezuinigingseisen van Europa. Volgens de
Grieken werkt het averechts: de verhoging leidt alleen maar tot nog meer
belastingontwijking, een van de hardnekkige kwalen in Griekenland.

De lastenverzwaring wordt door de Grieken als een groot onrecht ervaren. 'Het
zijn steeds dezelfden die de pijn moeten dragen', zegt Kyriakos Mikos (61) in de
wachtkamer van een klein verwaarloosd publiek ziekenhuisje in het centrum van de
stad. 'Inderdaad, de belastingbetalers', valt een vrouw hem bij. 'En de
gepensioneerden', zegt een andere vrouw die haar pensioen zag halveren sinds de
crisis uitbrak in 2008. 'De grote vissen blijven buiten schot en wij blijven
maar boeten voor de fouten van anderen', zo verwoordt Mikos de verontwaardiging
in de wachtkamer.

Nu, aan het eind van dit crisisjaar, voelen veel Grieken zich ronduit bedrogen.
Nadat ze zich in juli van dit jaar in een referendum nog massaal tegen nieuwe
bezuinigingen hadden uitgesproken, hebben ze de buikriem in de tweede helft van
dit jaar alleen maar harder moeten aantrekken. 'Wij moeten onze zaak eigenlijk
sluiten', vertelt Yannis Garytalos die met zijn vrouw ouderwetse handgemaakte
leren pantoffels verkoopt in het centrum van Athene. Dit jaar komt de omzet net
boven de 30 duizend euro uit, in 2014 was het nog 84 duizend euro en voor de
crisis ruim boven de ton. 'Ik hield vorig jaar een inkomen over van 6.000 euro,
waarvan meer dan de helft naar de belasting ging.'

Terwijl zijn inkomen kelderde nam de belastingdruk evenredig toe. De
onroerendgoedbelasting die in het begin van de crisis werd geïntroduceerd drukt
zo zwaar dat het echtpaar nu bespaart op vrijwel alle andere basisbehoeften. 'Zo
min mogelijk elektriciteit gebruiken, in de winter stoken we op zelf gesprokkeld
hout. Het was vanochtend 10,5 graden in huis', vertelt zijn vrouw Evina
Gavifalou. Om te besparen op de premies voor pensioenopbouw en gezondheidszorg
is Garytalos uit de zaak gestapt met als gevolg dat hij nu geheel onverzekerd
is. 'Als mijn vrouw van me wil scheiden, ben ik dakloos', lacht hij van achter
zijn bureau in het met schoenendozen volgepropte winkeltje.

Wederzijds wantrouwen

Het jaar 2015 zal de geschiedenis ingaan als het moment van de waarheid voor
Europa. Niet alleen dreigde Griekenland failliet te gaan en de eurozone te
verlaten, de hele Europese Unie wankelde op haar grondvesten toen een van haar
belangrijkste bouwstenen- solidariteit - dreigde te verpulveren. Het wederzijds
wantrouwen liep zo hoog op dat het ruim een half jaar duurde voordat de nieuwe
linkse regering van Alexis Tsipras met zijn partij Syriza tot een nieuw akkoord
met de Europese geldschieters wist te komen.

Nadat Tsipras de nieuwe lening van 86 miljard euro had binnengesleept die een
faillissement moest afwenden, riep hij in september nieuwe verkiezingen uit om
opnieuw draagvlak voor zijn pijnlijke bezuinigingsprogramma te zoeken. Het was
een gok, maar hij won. Het volk had ook geen vertrouwen meer in de oude
regeringspartijen Nieuwe Democratie en Pasok die verantwoordelijk worden
gehouden voor de financiële puinhoop, de hardnekkige corruptie en het
cliëntelisme in Griekenland.

Hoewel de politieke rust terug is, gloort er voor de meeste Grieken geen licht
aan het einde van de tunnel. De turbulentie in het eerste half jaar heeft de
economie alleen maar verder geschaad. De kapitaalrestricties die in juni werden
ingevoerd om te voorkomen dat de banken zouden omvallen, leidden tot een
halvering van de consumptie en kostten de Griekse economie naar schatting 3,8
miljard euro. Nog dagelijks gaan gemiddeld vijftig bedrijven failliet en
verliezen duizenden mensen hun baan. Niemand heeft wat te besteden - het
gemiddelde inkomen is sinds 2008 met 40 procent afgenomen. De kerststemming
wilde er dit jaar niet inkomen, ondanks de vrolijk versierde winkels en
restaurants in de straten van de stad.

'Het vertrouwen in een betere toekomst is geknakt', zo verklaart Thanos Dokos,
directeur van de liberale denktank Eliamep (Griekse Stichting voor Europese en
Buitenlandse politiek) de sombere stemming. 'Ook deze regering slaagt er niet in
de noodzakelijke hervormingen door te voeren, dus grijpt ze terug naar dezelfde
instrumenten die vorige regeringen gebruikten: bezuinigen en zwaarder belasten
van de gewone burger. Daarmee verhoog je de druk op een steeds kleiner wordende
groep hardwerkende mensen en maak je ook de gezonde sectoren kapot.'

Dokos maakt zich vooral zorgen over jongeren die nu de arbeidsmarkt opkomen.
'Zij hebben zeven jaar crisis meegemaakt en zien geen perspectief. Het gevolg is
een braindrain. Dat kan dit land helemaal niet gebruiken.' Ook George Kavathas,
directeur van de Griekse confederatie voor het midden- en kleinbedrijf, IME
Gsevee, ziet geen reden tot optimisme. 'De regering heeft net opnieuw ingestemd
met bezuinigingen ter waarde van 6 miljard euro voor 2016. Waar moet dat geld in
hemelsnaam vandaan komen?'

Uit een recente peiling van het IME Gsevee blijkt dat het midden- en
kleinbedrijf er nu net zo slecht voorstaat als in 2012 op het hoogtepunt van de
crisis. Vrijwel alle bedrijven kampen met gebrek aan liquiditeit en forse
omzetdalingen. Bijna de helft van de ondernemers vreest een bedrijfsbeëindiging,
voor een kwart is een faillissement nabij. Het midden- en kleinbedrijf, waarop
driekwart van de Griekse economie rust, draait volgens Kavathas op voor de
bankencrisis. 'We hebben de regering steeds gewaarschuwd: zorg dat een
percentage van de Europese miljarden in de reële economie stroomt. Maar nee, de
banken zijn gered en de geldkraan voor het mkb is dichtgedraaid.'

Het echtpaar van de schoenenwinkel heeft geen andere keus dan doormodderen. De
58-jarige Gavifalou krijgt pas vanaf 67 jaar pensioen. 'Waar moeten we in de
tussentijd van leven?' In de wijk Exarchia verderop heeft Sotiris Dzara (41) het
roer wel omgegooid. Noodgedwongen. Nadat hij ontslagen was als kok begon hij met
een twintigtal vrienden en familieleden een coöperatieve kruidenierswinkel met
verse producten uit de regio. Trots laat hij zijn zelfgebakken traditionele
kerstkoekjes met honing proeven. Ook de jam, azijn en yoghurt maakt hij zelf.
Een vetpot is het niet, maar het gaat ook om het idee. 'De crisis dwingt ons
terug naar de basis: wat is echt belangrijk? Waar komen onze producten vandaan?
Waar is de menselijke maat?'

Ook zijn zus Anna en zijn moeder Konstantina verloren hun baan en werken in de
coöperatie. Veel ervaring hebben ze niet met het fenomeen coöperatie dat Syriza
in de wijk hoopt te stimuleren. 'In het begin ging alles mis', vertelt Dzara.
'Iedereen deed maar wat, kocht lukraak in en dacht vanzelf geld te verdienen. Nu
proberen we te professionaliseren.' Zus Anna probeert met een groep werklozen in
de havenwijk Piraeus een bedrijf op te zetten voor handgemaakte koekjes, moeder
Konstantina is verantwoordelijk voor de promotie. Zij gaf haar werk als grafisch
ontwerper op omdat ze de hoge maandelijkse lasten voor zelfstandigen niet meer
kon dragen.

Verkeerde knoppen

Het is een van de verkiezingsbeloften van Syriza geweest: het flexibiliseren van
regelgeving om jonge bedrijven en zelfstandigen de ruimte te geven . Maar
voorlopig is er nog niets van terechtgekomen.'Tsipras is een leugenaar', vindt
schoenverkoopster Evina Gavifalou, die wel op hem gestemd heeft. 'Net Pinocchio,
de leugens blijven maar komen.' Hij is vooral incapabel, vindt Dokos van
denktank Eliamep. 'We hebben veel tijd verloren door de politieke instabiliteit
in het eerste half jaar, vooral dankzij de onnavolgbare onderhandelingstactiek
van oud-minister Varoufakis. Nu zie ik opnieuw te weinig capabele mensen op
sleutelposities die in staat zijn de hervormingen door te voeren. Deze linkse
regering vertroetelt de publieke sector maar heeft geen oog voor de private
sector, terwijl daar toch echt de groei vandaan moet komen.'

De regering draait volgens Kavathas stelselmatig aan de verkeerde knoppen. 'De
hoge winstbelasting jaagt bedrijven de grenzen over naar Bulgarije, de verhoogde
btw is een klap voor het toerisme op de Griekse eilanden dat moet concurreren
met het veel goedkopere Turkije. Van welke sectoren moet Griekenland het dan wel
hebben? Ik zie geen plan, geen strategie.' Ook de geldschieters in Brussel
verwijt hij gebrek aan visie met 'hun obsessie' voor bezuinigen. 'Waarom steeds
hetzelfde recept uitproberen als keer op keer bewezen wordt dat de economie zo
alleen maar verder om zeep wordt geholpen?'

Griekenland had beter failliet kunnen gaan en uit de euro stappen, vindt
taxichauffeur Lia Anafpliotou. 'Terug naar de drachme was erg geweest, maar al
deze maatregelen zijn nog erger. Ik werk vijftien uur per dag en kom soms maar
met 20 euro thuis. Hoe kan ik zo voor mijn twee dochters zorgen?' Anafpliotou
maakt zich bovendien zorgen over de toestroom van vluchtelingen. 'In de winkels
werken geen Grieken meer, hoor. Alleen maar Polen, Albaniërs en andere
buitenlanders die met nog minder geld genoegen nemen.'

Vluchtelingen

Het vluchtelingenprobleem mag de Griekse economische crisis in Brussel hebben
verdrongen, de Grieken ervaren beide crises dagelijks aan den lijve. 'Enige
consideratie is wel op zijn plaats met al die extra kosten en onzekerheid voor
investeerders die dit met zich meebrengt', vindt Dokos. 'We hadden gehoopt dat
Brussel de teugels wat zou laten vieren als wij hervormingen doorvoeren, maar ik
zie geen flexibiliteit.' Dokos noemt als voorbeeld een aantal lucratieve
opdrachten voor het ministerie van Defensie die de overheid aan zich voorbij
moest laten gaan vanwege het verbod op het aannemen van nieuw personeel. 'Er is
niet één enkel model dat past.'

De jongere generatie in Griekenland beseft dat maar al te goed en probeert te
vernieuwen. Via incubators worden jonge internetbedrijven op weg geholpen, op
het platteland keren jongeren terug met moderne biologische landbouwideeën. In
het centrum van Athene opende de 42-jarige Kretenzer Erotokritos Kimionis midden
in de crisis een trendy stoffenwinkel. Het loopt als een trein, vertelt hij.
Niet alleen vanwege zijn grote netwerk in de textiel en zijn charismatische
persoonlijkheid, maar ook dankzij de crisis. 'Veel vrouwen die vroeger als hobby
kleding of kussens maakten, doen dat nu noodgedwongen.'

Toen Tsipras won en nog een keer won

25 januari: Alexis Tsipras wint verkiezingen met zijn linkse partij Syriza en de
belofte een einde te maken aan de bezuinigingen.

Juni: De onderhandelingen tussen Griekenland en de schuldeisers lopen definitief
vast. De Grieken halen hun geld van de bank.

5 juli: In een referendum spreekt het volk zich uit tegen verdere bezuinigingen.
Minister van Financiën Yanis Varoufakis treedt af.

Augustus: Er volgt een akkoord over een derde reddingsplan ter waarde van 86
miljard euro. Tsipras kondigt nieuwe verkiezingen aan.

20 september: De radicaal-linkse vleugel van Syriza splitst zich af en Tsipras
wint opnieuw de verkiezingen.

November: Eerste hervormingen worden aangekondigd.

Na de brandstichting in de asielopvang werd het Oost-Duitse stadje Tröglitz het
gezicht van de Duitse vreemdelingenhaat. Hoe kijkt men er daar nu tegenaan?

Na de verloren verkiezingen gooide Labour het over een andere boeg. Leve de
principes en de gewone man! Heeft leider Jeremy Corbyn de Britse socialisten
nieuw leven ingeblazen?

Twee keer troffen terroristen de straten van Parijs. Eerst de satire, daarna de
terrassen. Het dodental liep op, het bezoek aan het Louvre liep terug. Is 'la
douce France' verleden tijd?

De EU wankelde op haar grondvesten, maar uiteindelijk kwam er een nieuw akkoord
voor Griekenland. Sindsdien hebbben de Grieken de buikriem nog harder moeten
aantrekken.




Bekijk de oorspronkelijke pagina: ,

LOAD-DATE: 28 December 2015

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                               3 of 174 DOCUMENTS



                                 de Volkskrant

                            28 december 2015 maandag

'Wir schaffen das' - maar in Tröglitz eventjes niet

BYLINE: DOOR STERRE LINDHOUT

SECTION: Ten Eerste

LENGTH: 2048 woorden


Terug naar het Duitse azc


Voor Europa was 2015 een ruig jaar. Vluchtelingen, begrotingsruzie, populisten
en terreuraanslagen. Wat is er na die grote gebeurtenissen veranderd?

Het eerste elftal van TSV Tröglitz loopt zich warm. Achttien spelers schoffelen
door de modder, zestien Duitsers en twee Afghaanse vluchtelingen, Ali en Resa.
'Hier komen, ballen mee!' Trainer Ricardo moet een toeter van zijn handen maken
om het te winnen van de wind die vanaf de donkere akkers aan komt bulderen. Het
voetbalveld ligt aan de rand van Tröglitz, een dorp van tweeduizend inwoners in
de kleine teen van de deelstaat Saksen-Anhalt, ingeklemd tussen Saksen en
Thüringen.



De trainer legt de oefening uit in het plaatselijk dialect. Hij deelt hesjes
uit: Resa komt bij de rode, Ali bij de gele. Resa trekt zijn fleecemuts over
zijn oren. 'Aan de slag, mannen!'

Teamgenoot Niko Röhler, een boomlange blonde slungel, blijft nog even bij de
twee Afghanen staan om te zien of ze de uitleg begrepen hebben. Resa steekt zijn
duim op. Even later kopt Ali het eerste doelpunt binnen. Bij de gele hesjes gaan
handen de lucht in - integratie volgens het boekje.

Dezelfde dinsdagavond, 100 meter verderop. In het clubhuis van TSV Tröglitz
vergadert de gemeenteraad: mannen met snorren, jassen van doorleefd leer, mapje
paperassen onder de arm, sommigen zichtbaar vermoeid van de werkdag. Eerst gaat
het langs de toog voor een glas bier en een stevige handdruk met de barman.

Voor de ingang van het zaaltje staat burgemeester Thomas Ströbel. Het systeem is
simpel: wie Ströbel niet kent, komt niet binnen. De burgemeester heeft zijn
armen over elkaar geslagen, als wil hij de geloofwaardigheid van zijn
portiersrol vergroten. Ja, officieel zijn gemeenteraadsvergaderingen in een
democratie openbaar. Maar Tröglitz is een uitzondering, vindt Ströbel.

In Tröglitz vertrouwen ze niets of niemand meer, zegt hij. 'Na de brand hebben
de media ons allemaal afgeschilderd als domme nazi's. Daarom ben ik knalhard: ik
heb het dorp gevraagd te zwijgen. Niet met vreemden te praten over wat er hier
is gebeurd, en al helemaal niet met journalisten. Tröglitz wil rust.'

Wapenfabrieken

De brand woedde op de avond voor Pasen, 4 april, in een appartementencomplex in
de hoofdstraat van het dorp, de Ernst-Thälmann-strasse. De week erop zouden
veertig vluchtelingen het pand betrekken dat eind jaren dertig door de nazi's
werd gebouwd voor arbeiders in de nabijgelegen wapenfabrieken.

Op de avond van de brand keken de bewoners van de bungalows aan de overkant
zwijgend toe vanachter hun hoge tuinhekken. Ze hoefden elkaar niet te vertellen
wat er aan de hand was.

Veel mensen uit Tröglitz hadden begrip voor de brandstichters, zeiden ze dit
voorjaar tegen de gretige televisieploegen van ARD, N-TV en RTL. Nee, ze waren
zelf geen neonazi's. Maar vluchtelingen, daar hadden ze hier toch niet om
gevraagd? En moesten ze potdomme alles maar slikken wat 'ze in Berlijn'
bedachten? Wie dacht die Angela Merkel wel niet dat ze was? Was dit soms wat ze
daar onder democratie verstonden?

De verkoolde dakbalken herinneren iedere voorbijganger aan wat hier is
voorgevallen. Gerenoveerd wordt er nog niet. Gedoe met de verzekering. Wel staan
er hekken met rood-wit afzetlint. De twee bewakingscamera's zijn in acht maanden
tijd al twee keer gestolen en vervangen.

Wantrouwen

Tröglitz staat symbool voor een landelijk probleem: de kloof die gaapt tussen
Duitsers die zich wel door de politieke orde vertegenwoordigd voelen en degenen
- een minderheid - voor wie dat niet geldt. Die kloof bestond al, maar de komst
van ruim een miljoen vluchtelingen dit jaar heeft hem zichtbaar gemaakt. In de
marsen van Pegida, in de brandende gebouwen. Het is de weerzin van een groeiende
groep Duitsers tegen de landelijke politiek, overheidsinstellingen en de media.
Die weerzin komt voort uit een langdurig verwaarloosd wantrouwen en kan omslaan
in haat.

In Duitsland zijn dit jaar volgens een onderzoek van Die Zeit 222 aanslagen op
asielzoekerscentra of woonhuizen voor asielzoekers gepleegd. In 93 gevallen was
sprake van brandstichting, bijna twee keer per week. In maar vier gevallen werd
de dader gevonden en bestraft.

Duitsland telt dus tientallen dorpen als Tröglitz. De brand daar staat het
diepst in het collectieve geheugen gegrift, omdat die een van de eerste was,
maanden voordat de branden in augustus en september in deze regio een bijna
dagelijks fenomeen werden.

Het komt ook door het dramatische vertrek van de vorige burgemeester, Markus
Nierth. Hij stapte op na bedreigingen door neonazi's - marsen langs zijn huis,
hakenkruisen op de muur, een kogelbrief - een maand voor het huis aan de
Thällman-strasse brandde.

De landelijke pers had destijds een eenduidige verklaring voor de gebeurtenissen
in Tröglitz: de mentaliteit van het achtergestelde, bekrompen, gefrustreerde
oosten, aangevreten door braindrain en werkloosheid. Wat de wereld in Tröglitz
zag, was het achterlijke Duitsland, waar het weldenkende Duitsland zich diep
voor schaamt.

Peetouders

Hoe is het nu in Tröglitz, ruim een half jaar na de brand?

Vier vluchtelingenfamilies wonen er sinds mei in Tröglitz. Behalve de gezinnen
van Resa en Ali nog een Afghaans gezin en een familie uit India. Vanwege de
brand wonen ze niet onder één dak, maar in verschillende huizen.

Oud-burgemeester Nierth en zijn vrouw Susanna zijn 'peetouders' van de gezinnen
van Resa en Ali, helpen hen met administratieve rompslomp, gaan met ze naar de
dokter of het winkelcentrum in het nabijgelegen stadje Zeitz.

Markus Nierth is niet meer bij de gemeenteraadsvergaderingen die hij vroeger
voorzat. In plaats daarvan zit hij deze dinsdagavond met Susanna thuis op de
bank, met de armen over elkaar. Twee mollige vijftigers in vrijetijdskleren, met
een overvloed aan rode wijn, zoutjes en emotionele anekdotes.

Ze wonen in een van de laatste middeleeuwse vakwerkboerderijen in Tröglitz, dat
verder vooral bestaat uit fletse, sfeerloze huurkazernes. De Nierths zijn
import-Tröglitzers: Markus komt oorspronkelijk wel uit de DDR, Susanna niet -
als een van de weinigen in het stadje. 'Ik ben een Wessi-trutje', lacht ze net
iets te schel. Susanna's dansschool, Talibu, is door de gebeurtenissen
tientallen leden kwijtgeraakt. En Markus, van huis uit dominee, wordt nauwelijks
meer gevraagd om mensen te trouwen.

'Helemaal geaccepteerd hebben ze ons nooit, maar vroeger gaf dat niet zo', zegt
Susanna. 'We hadden het gevoel dat we hier iets goeds konden doen. Dat we de
mensen hier bij de hand konden nemen om ze dingen te leren over de wereld waar
ze bang voor zijn.' Ze buigt voorover en fluistert: 'In zekere zin zijn het net
kinderen.'

'Ik ben jaren actief geweest in het jeugdwerk', zegt Markus. 'Ik heb een hele
generatie jongens zien opgroeien. Aardige jongens, maar stuk voor stuk kinderen
van laagopgeleide ouders, met weinig kansen. Het doet pijn om te zien hoe die
jongens nu achter die neonazi's aan gaan lopen.'

'We hebben onszelf een ultimatum gesteld', zegt Susanna. 'Voor de zomer
besluiten we of we blijven of weggaan.' Boven de schouw hangt een Jezusbeeld,
een van de vele in huis. Daarachter een ansichtkaart: I love Tröglitz.

'Het echte probleem is de cultuur hier', foetert Susanna. 'Het zwijgen. Er wordt
gezwegen over de lokale geschiedenis: hier in de buurt was een dependance van
concentratiekamp Sachsenhausen, na de oorlog zijn hier tientallen vluchtelingen
uit Silezië komen wonen - vluchtelingen! Een groot deel van de mensen hier stamt
dus af van vluchtelingen. Maar niemand praat erover, ook niet over wie er
partijlid is geweest in de DDR. Zwijgen is hier de oplossing voor alles.'

Als Susanna de gordijnen dichtdoet, zwaait ze even naar de politie. Sinds de
doodsbedreigingen in maart wordt hun huis bewaakt. De twee slaperige agenten
zitten in hun beslagen busje flauwe YouTubefilmpjes te kijken.

Dit is niet hun lievelingswerk, zuchten de twee grijze mannen, nog opgeleid in
de DDR. Bij de tweede sigaret bekennen ze dat ze 'de bewaking van dit object
sowieso wat overdreven vinden'. 'Het vriest geloof ik', zegt de kleinste van de
twee. 'Die burgemeester en zijn vrouw hebben het misschien ook een beetje over
zichzelf afgeroepen', zegt de grotere. 'Het zijn echt van die Gutmenschen.'

Wedstrijddahlia's

Aan de rand van het dorp verzorgt Eberhard Stück (64), een stratenmaker in ruste
op oranje Crocs, zijn wedstrijddahlia's in de kas bij zijn nieuwe huis. Die
bloemen zijn 'een van de weinige prettige dingen' die hij in dit leven heeft, zo
zegt hij. Een paar uur eerder heeft hij de laatste spullen uit zijn oude huis
gehaald. Tot vorige week woonde Stück aan de Ernst-Thälman-strasse, naast het
afgebrande pand. Hij vertrekt er maar wat graag. Zijn ogen staan fel en spottend
tegelijk, omkranst door een wilde baard die tot halverwege de neusbrug
doorgroeit.

Stück liep afgelopen winter mee in de wekelijkse demonstraties die Steffen
Thiel, lid van regionale tak van neonazipartij NPD, organiseerde tegen de opvang
van vluchtelingen in Tröglitz. 'En dan weet ik dat je nu gaat opschrijven dat ik
een nazi ben. Dat moet je toch schrijven van de mensen die je betalen?' Stück is
wel extreemrechts geweest, zegt hij, maar geen lid van de NPD, want die is hem
te gewelddadig.

Na de val van de Muur had hij veel vertrouwen in de democratie, zegt hij. Hij
stemde CDU. 'Al snel bleek dat democratie bedrog is. Gebruikt door de politici
om het volk te onderdrukken, net als in de DDR.'

Stück heeft een uitgesproken hekel aan 'dat mormel' Susanna Nierth. 'Ze begrijpt
niks van dit dorp. Zij denkt dat iedereen hier achterlijk is. Ik zal die
vluchtelingen geen haar krenken, de meeste mensen hier niet, de echte nazi's
zijn een kleine minderheid. De rest is niet boos op die vluchtelingen, we zijn
boos over de vluchtelingenpolitíek. Als ik een van de vluchtelingen tegenkom,
dan groet ik ze gewoon.'

Inderdaad groeten de meeste dorpelingen vriendelijk, zeggen Resa en Ali. De twee
Afghanen weten van de brand en van de motieven. Resa, die het best Duits en
Engels spreekt, kijkt bedachtzaam. 'We merken er niets van. Het is hier mooi en
rustig. We hopen dat we hier werk krijgen en dat onze kinderen hier kunnen
opgroeien.'

Biertje

Op het voetbalveld biecht teamgenoot Niko op dat hij vorig jaar geen voorstander
was van de komst van vluchtelingen. Maar met Resa en Ali kan hij goed
opschieten. Hij vindt het gezellig als ze na de training even een biertje
meedrinken. 'En misschien vinden ze straks op die manier een baan of een stage
of zo, of via hun buren, dat is toch een beetje hoe het moet gaan.'

Verborgen achter alle ophef en vijandigheid, is er ook een ander Tröglitz, een
dorp dat zich, zij het schoorvoetend, aanpast aan de nieuwe realiteit.

'Het linkt misschien raar', zegt Niko, 'maar volgens mij is het afbranden van
dat huis voor de vluchtelingen het beste wat er kon gebeuren. Nu wonen ze tussen
de gewone mensen.'

Toen vloog het huis in brand

4 april: Voor het eerst haalt een brand in een opvanghuis voor asielzoekers
(Tröglitz) de landelijke media.

19 augustus: De regering zegt dat de Duitsers in 2015 op 800 duizend
vluchtelingen moeten rekenen.

20 augustus: In Heidenau escaleert een protest tegen asielzoekers in vechten met
de politie.

31 augustus: Bondskanselier Merkel zegt: 'Wir schaffen das' - het gaat ons
lukken.

5 september: Merkel zegt dat vluchtelingen die vast zitten in Hongarije welkom
zijn in Duitsland.

September: Dagelijks komen tot 10 duizend vluchtelingen aan.

8 december: Beieren meldt dat er in 2015 meer dan 1 miljoen vluchtelingen de
Duitse grens zijn overgestoken.

Niet verder bezuinigen! Met die kreet kozen de Grieken de confrontatie met
Brussel. Er kwam een nieuwe deal, met nieuw geld en nieuwe maatregelen. Zijn ze
er in Athene gelukkig mee?

Na de verloren verkiezingen gooide Labour het over een andere boeg. Leve de
principes en de gewone man! Heeft leider Jeremy Corbyn de Britse socialisten
nieuw leven ingeblazen?

Twee keer troffen terroristen de straten van Parijs. Eerst de satire, daarna de
terrassen. Het dodental liep op, het bezoek aan het Louvre liep terug. Is 'la
douce France' verleden tijd?

De brand in een opvanghuis in het voormalige DDR-stadje Tröglitz groeide uit tot
symbool van de protesten tegen de komst van een miljoen vluchtelingen naar
Duitsland.




Bekijk de oorspronkelijke pagina: ,

LOAD-DATE: 27 December 2015

LANGUAGE: DUTCH; NEDERLANDS

GRAPHIC: Polizei
De Afghaanse Ali tijdens de voetbaltraining - integratie volgens het boekje.
Foto's Daniël Rosenthal
Eberhard Stück: 'Democratie wordt gebruikt om het volk te onderdrukken.'
Oud-burgemeester Markus Nierth op bezoek bij de twee Afghaanse gezinnen die in
zijn tweede huis wonen, en voor wie hij een soort 'peetvader' is geworden.

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                               4 of 174 DOCUMENTS



                                 de Volkskrant

                           24 december 2015 donderdag

De belastingen moeten juist omhóóg

BYLINE: HANS WANSINK

SECTION: Opinie en Debat

LENGTH: 1769 woorden


Belastingplan


Politiek Den Haag deelt graag cadeaus uit aan de kiezer - maar wel op
afbetaling. De overheid geeft niet te veel uit, betoogt Hans Wansink, maar
krijgt te weinig binnen om onze voorzieningen op peil te houden.

Eind goed, al goed. Dinsdagavond 22 december stemde de Eerste Kamer alsnog in
met de zoveelste versie van het Belastingplan van VVD-staatssecretaris Eric
Wiebes. De vijf miljard aan lastenverlichting voor de hardwerkende Nederlander
werd voor 2016 op het nippertje veiliggesteld.

Het was, vanaf de zomer, een zenuwslopend proces geweest. In juni werd al
duidelijk dat nieuwkomer Wiebes in de loopgraven van het Binnenhof in een
stellingenoorlog was beland, die op zijn best in een wapenstilstand zou kunnen
eindigen. Hij liet de ambitie om het belastingstelsel bestendig te maken voor
een duurzame toekomst al gauw varen. Wat deze week overbleef, was niet meer dan
een fooitje voor de kiezer, gefinancierd op de pof.



De Tweede Kamer ging in november akkoord met de voorlaatste versie van het
uitgeklede plan, met dank aan het CDA, maar zonder D66. Dat leverde een groot
probleem op in de Eerste Kamer, waar de regeringscoalitie van VVD (13 zetels) en
PvdA (8) maar liefst 17 zetels tekort komt voor een meerderheid. Tel daar 12
zetels van het CDA bij op, en je komt er nog 5 tekort. Nu hebben ChristenUnie en
SGP precies de benodigde 5 zetels in de senaat, maar Rutte besloot
hoogstpersoonlijk D66, goed voor 10 zetels, binnenboord te trekken. Met het oog
op komende kabinetsformaties is het immers niet handig om Pechtold rechts via de
kerktoren van Staphorst te passeren.

Complicatie daarbij was dat de oppositiepartijen CDA en D66 elkaar het licht in
de ogen niet gunden. De concessies om D66 aan boord te hijsen mochten vooral
niet het CDA tegen de haren in strijken. Uiteindelijk gingen drie senatoren van
D66 op de zondagavond na Sinterklaas bij de staatssecretaris thuis akkoord met
twee boterzachte beloften, waarvan er één - 'te bezien of alle kolencentrales
dicht kunnen' - niks met het onderwerp te maken had. De ander was het voornemen
om een wetsvoorstel in te dienen waarin gemeenten zelf voor 4 miljard belasting
zouden kunnen innen. Dat plan zou in 2019 moeten ingaan - waarbij de gemeenten
via een korting op het Gemeentefonds de rekening zelf zouden moeten betalen. D66
was door de pomp gegaan, analyseerde Sybrand Buma van het CDA, want de
Democraten konden zich niet veroorloven de kiezers een lastenverlichting van 5
miljard door de neus te boren.

Voor de liberaal Wiebes was het helemaal onvoorstelbaar dat een weldenkende
politicus het in zijn hoofd zou halen om verlaging van de belastingen te
versmaden. Het zou wel van enorme hoogmoed van de politieke klasse getuigen om
beter te weten dan de kiezer zelf waaraan die zijn of haar zuurverdiende centen
zou moeten spenderen.

Die redenering zou kloppen wanneer de boekhouding van de overheid sluitend zou
zijn. Maar dat is helemaal niet zo: de overheidsuitgaven zijn miljarden hoger
dan de inkomsten. Die vijf miljard die Wiebes vanaf volgend jaar extra
tekortkomt, moet hij dus lenen op de kapitaalmarkt. Het begrotingstekort, dat
dit jaar eindelijk weer eens binnen de Brusselse normen blijft, zal weer
oplopen. Het gevaar is dan ook levensgroot dat de overheidsfinanciën bij de
minste economische tegenwind weer uit de rails lopen.

Duur banenplan

De kern van het Belastingplan bestaat uit drie ingrepen: een hogere
arbeidskorting voor iedereen die werkt, verlaging van de 42 procentsschijf naar
40,5 procent en het oprekken van de derde schijf, waardoor belastingbetalers 8
000 euro later in het toptarief van 52 procent komen. Zo gaan werkenden er
gemiddeld 2,5 procent op vooruit, mensen met een uitkering blijven steken op
plus 0,3 procent en gepensioneerden op 0,2 procent.

Deze combinatie van maatregelen zou 35 000 banen moeten opleveren. NRC
Handelsblad leverde daarop het even juiste als bijtende commentaar: 'Wie gelooft
in het theoretische model dat dit Belastingplan 35 000 banen oplevert, kan
berekenen dat het wel een erg duur banenplan is: bijna 143 000 euro per baan.'

Wat zou er zijn gebeurd als de Eerste Kamer eergisteren het Belastingplan had
afgestemd? Dan zou de 5 miljard ten goede zijn gekomen aan aflossing van de
staatsschuld. Wat mij betreft zou dat al een veel betere bestemming zijn dan
deze onzalige lastenverlichting-op-krediet.

Na jarenlang bezuinigen onder Lubbers, Kok en Zalm was de staatsschuld weliswaar
in absolute termen gestegen, maar toch tot hanteerbare proporties teruggebracht.
Door nationalisaties en steunverlening aan de banken als gevolg van de
kredietcrisis liep de staatsschuld als percentage van het bruto nationaal
product echter weer pijlsnel op: van 45 procent in 2007 tot 74 procent in 2013.
Op dat, ook naar Brusselse normen te hoge, niveau zitten we nog steeds.

En dan hebben we het nog niet eens gehad over onze particuliere schuldenberg.
Sinds de jaren tachtig is de gemiddelde hypotheekschuld als percentage van het
beschikbare inkomen gestegen met een factor 4,5: van 51 naar 234 procent. De
Nederlandse overheid werkte dit in de hand door riante aftrekmogelijkheden van
de rente te bewerkstelligen, evenals garanties die banken in staat stelden
leningen te verstrekken die hoger waren dan de waarde van de huizen. Na 2008
kwamen honderdduizenden huizen 'onder water' te staan.

Dat was niet alleen pech voor de boven zijn stand levende eigenaar, maar had ook
zijn weerslag op de consumptieve bestedingen van de Nederlanders gezamenlijk.
Die zakte bij ons verder in dan in de buurlanden waar de persoonlijke
kredietverlening minder royaal is. Vandaar dat president Klaas Knot van De
Nederlandsche Bank terecht pleit voor verdere inperking van hypotheekaftrek -
waarvoor hij in Den Haag de handen niet op elkaar krijgt.

Zolang onze kredietwaardigheid op de financiële markten niet in twijfel wordt
getrokken, betalen we minder rente dan de zuidelijke eurolanden, maar we maken
ons wel van die markten afhankelijk. De crediteuren op die financiële markten
schrijven als het ware voor welke maatregelen nationale staten moeten nemen om
hun kredietwaardigheid te behouden.

Soevereiniteit inleveren

Dat is niet alleen een financieel probleem, maar ook een politiek probleem. Hoe
meer een staat leent om zijn uitgaven te financieren, hoe meer soevereiniteit
hij inlevert. In Griekenland of Ierland kunnen ze daarover meepraten: daar wordt
de politieke agenda sinds jaar en dag niet door de belastingbetalers bepaald,
maar door de internationale schuldeisers. Niettemin geldt ook voor Nederland dat
de marges voor vrije besteding van overheidsuitgaven heel smal zijn.

Om baas in eigen huis te blijven is het dus beter om belasting te heffen dan om
schulden te maken. Al kan het zijn dat Wiebes en Buma daar anders over denken.
Liberalen en christen-democraten betoogden immers vanaf de jaren tachtig dat het
beter was om het economisch beleid weg te halen uit het domein van de politiek
en toe te vertrouwen aan instituties waarop belangengroepen en politici geen vat
hadden. In het licht van de ontsporing van de verzorgingsstaten in de jaren
zeventig, was dit democratisch pessimisme goed te begrijpen.

Kiezers, pressiegroepen en politieke partijen, zo luidde de redenering ter
rechterzijde, waren voortdurend onverantwoord bezig de staatskas voor hun eigen
hobby's te plunderen, wat onvermijdelijk zou leiden tot potverteren en tot
aantasten van het concurrentievermogen van de natie.

Vandaar dat de ruimte voor nationale democratische besluitvorming zou klein
mogelijk moest worden gehouden en het financiële beleid moest worden uitbesteed
aan onafhankelijke centrale banken en moest worden ingesnoerd in
(supra-)nationale regelgeving.

Dit programma werd vanaf de jaren negentig ook in de Europese Unie doorgevoerd,
met als sluitstuk de gemeenschappelijke Europese interne markt en de invoering
van de euro. Maar terwijl de invloed van nationale electoraten, vakbonden en
politieke bewegingen in snel tempo afnam, namen de schulden van de nationale
overheden juist toe; de verlokkingen van de geliberaliseerde kapitaalmarkten
bleken onweerstaanbaar. Het adagium dat de kiezer/belastingbetaler zo ver
mogelijk van het financiële beleid moet worden gehouden omdat de financiële
markten het beter kunnen, ging opeens niet meer op.

Sterker nog: landen waar het belastingpeil hoog is, zoals de Scandinavische
landen, doen het wat betreft economische groei, arbeidsparticipatie en
armoedebestrijding beter dan Angelsaksische landen als het Verenigd Koninkrijk,
Ierland en de Verenigde Staten. Werknemers wisselen gemakkelijker van baan als
ze een goede sociale bescherming hebben. Daardoor kunnen landen als Zweden,
Finland, Noorwegen en Denemarken zich snel aanpassen aan veranderingen op de
wereldmarkten. Ook de superieure kwaliteit van hun collectieve voorzieningen is
van positieve invloed op hun concurrentievermogen.

Nederland heeft een lager niveau van collectieve lasten dan de Scandinavische
landen. Onder invloed van jarenlange bezuinigingen en privatiseringen staan de
kwaliteit en toegankelijkheid van onderwijs, onderzoek, zorg en infrastructuur
bij ons onder druk. Ook op andere terreinen, denk bijvoorbeeld aan de
krijgsmacht, de inlichtingendienst AIVD en de verschraling van kunst & cultuur,
is de rek er zo langzamerhand uit. Van mensen met een uitkering worden - soms
onredelijke - tegenprestaties verwacht.

Met andere woorden: ons probleem is niet dat de overheid teveel uitgeeft, maar
dat de overheid te weinig binnenkrijgt. De belastingen moeten dan ook niet
omlaag, maar omhoog.

Smeerolie weggespoeld

Aanvankelijk was het trouwens helemaal niet de bedoeling om de
belastinghervorming aan te grijpen voor lastenverlichting. Die 5 miljard was
oorspronkelijk alleen bedoeld als smeermiddel: om degenen die na de hervormingen
slechter af zouden zijn te compenseren.

Nu die smeerolie door het afvoerputje van het Binnenhof is weggespoeld, is de
kans op een hervorming van het belastingsstelsel voor jaren verkeken. Dat
ontneemt ons de mogelijkheden om de opbrengst van de belastingen te vergroten,
bijvoorbeeld door vermogens progressief te belasten, te snoeien in de mallemolen
van toeslagen en door het fiscale regime voor de eigen woning en de pensioenen
aan te scherpen.

En dan moeten we het tot slot nog even hebben over het klimaat. Net nu na de
succesvolle top in Parijs het momentum voor een verschuiving van de belasting op
arbeid naar consumptie, vervuiling en energie groter is dan ooit, laat de
politieke klasse het afweten. Vergroening is mooi, tot en met Tweede Kerstdag.

Foto Bart Maat / ANP




Bekijk de oorspronkelijke pagina: ,

LOAD-DATE: 23 December 2015

LANGUAGE: DUTCH; NEDERLANDS

GRAPHIC: HANS WANSINK is redacteur van de Volkskrant.
Io Cooman

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                               5 of 174 DOCUMENTS



                                 de Volkskrant

                           24 december 2015 donderdag

[Loek Hermans Hoe is het mogelijk dat Loek Hermans ...]*

SECTION: Opinie en Debat

LENGTH: 2343 woorden


Loek Hermans

Hoe is het mogelijk dat Loek Hermans tijdelijk burgemeester wordt van Zutphen?
In november moest hij opstappen als fractievoorzitter van de VVD in de Eerste
Kamer. Hij kreeg een vernietigd oordeel over zijn functioneren bij
thuiszorgorganisatie

Meavita wegens wanbeleid. Hij was president- commissaris bij het bedrijf.

Een burgemeester heeft toch een voorbeeldfunctie? Ook nu weer: wangedrag wordt
beloond.

Ank van der Spek, St. Michielsgestel

Arm Zutphen

Je gelooft je ogen toch niet als je zo'n bericht leest. Loek Hermans
afgeserveerd in de Eerste Kamer vanwege het vernietigende oordeel 'wanbeleid'
over zijn functioneren bij thuiszorgorganisatie Meavita. Een man met aan elke
vinger tien commissariaten en andere goedbetaalde baantjes. Je zou denken, die
heeft wel even rust nodig en zal zich voorlopig niet laten zien. Maar nee hoor,
hij wordt negen maanden waarnemend burgemeester in Zutphen, negen maanden!

Benieuwd wat daar uitkomt. Ik wens Zutphen het allerbeste.

Els van Dinteren, Assen

Elite en vluchtelingen

De bestuurlijke elite vindt in grote meerderheid dat Nederland meer
vluchtelingen en arbeidsmigranten moet toelaten dan nu gebeurt. Dit blijkt uit
een enquête van TNS Nipo in opdracht van de Volkskrant onder 400 invloedrijke
Nederlanders. Van deze groep vindt 67 procent dat het aantal nieuwkomers omhoog
mag (Ten eerste, 19 december).

Het is een elitair standpunt dat de elite zich kan veroorloven. Zij krijgen geen
AZC naast hun deur, zij worden niet geconfronteerd met ongewenst gedrag en zij
worden er financieel niet minder van. Want de inkomens van diezelfde elite
stijgt elk jaar, in tegenstelling tot de netto-inkomsten van het 'gewone volk'.
Bovendien is een deel van die elite een bestuurlijke elite die zichzelf en
elkaar niet zal afvallen. Kortom: een voorspelbare enquête.

Bart Wallet, Kampen

Dag bospaadjes

Ik ben het geheel eens met de brief van Michael Backus uit Rhenen ('Stop met het
vernielen van onze bossen', O&D, 22 december) door industriële houtkap. Meerdere
malen heb ik me als bioloog ook al geërgerd over het gebruik van zware machines
op bospaadjes.

Hierbij wordt de oude structuur van dit soort paadjes vernield. Reeds
constateerde ik het verdwijnen van wolfsklauw bij een dergelijke actie van
instanties die verondersteld mogen worden het natuurbeheer te dienen.

Van toepassing lijkt me hier: 'Wie het kleine niet eert, is het grote niet
weerd.'

Ton van den Heuvel, Veenendaal

Ervaren houtstokers

Al drieëndertig jaar stook ik hout. Meestal kom ik er gratis aan: een omgewaaide
boom bij een kennis, uitgedunde bomen en soms koop ik wat. We stoken twee
houtkachels in een woning van ongeveer 750 kubieke meter. In het artikel 'Het
hout, het hakblok, de bijl en de klover' (Sir Edmund, 19 december), dat wel drie
pagina's romantiserend gemijmer over de geneugten van het houtkappen, zagen,
kloven en stapelen en stoken telt, wordt uitgegaan van de Scandinavische
situatie, met gratis hout.

Maar Scandinaviërs werken in het echt met motorzagen en houtkloofmachines, zoals
ook in het besproken boek De man en het hout wordt gezegd. Grappig is dat een
droogtijd van negen maanden wordt aangeduid als ideaal. Onder de klimatologische
omstandigheden in Nederland is een droogtijd van twee jaar aan te bevelen. Voor
de ervaren houtstoker heeft het boek geen enkel nut, hooguit als amusement. Voor
de prijs kun je twee zaagkettingen kopen. En daar heb je dan wel wat aan.

Jan Stoof, Geervliet

Hout stoken is CO2-neutraal

In Opinie & Debat stond tweemaal achterelkaar een brief van de dag over
houthakken. In de brief van 22 december wordt beweerd dat houtstook een grote
bron van luchtvervuiling is. Dit geldt wel voor open haarden, waarbij door
houtstook heel veel warmte en schadelijke stoffen naar buiten worden geblazen.

Echter met de juiste wijze van stoken van voldoende droog hout in een
hoogrendement houtkachel met een goede luchttoevoer, worden alle vrijkomende
gassen en roetdeeltjes volledig verbrand en omgezet in warmte. Er is daarbij
geen geurvorming en er komt geen rook naar buiten. Buiten is bij volledige
verbranding als enige een lichte luchtspiegeling zichtbaar door wat waterdamp
boven het rookkanaal. In de brief van 23 december staat terecht dat door
houthakken voor eigen haardvuur veel wordt vernield in onze bossen. Echt
verantwoord beheer door met beleid te kappen en te herplanten, is noodzakelijk
voor onze bossen. Goed bosbeheer is CO2 neutraal. Hout stoken is dit ook.

Berend Fraenkel, Amsterdam

Kerstcadeautje

Ik werk al 25 jaar als sociaal raadsman. Met veel plezier. Naar beste kunnen
tracht ik de inwoners van onze gemeente door de valstrikken van de bureaucratie
te leiden. Omdat het domweg niet iedereen gegeven is adequaat en snel (genoeg)
te reageren op oekazes, verzoeken en acties van onze overheid en aanverwante
instanties als zorgverzekeraars.

En niet adequaat reageren, kan enorme financiële gevolgen hebben.

Om gemaakte fouten recht te trekken valt niet mee en wordt eigenlijk steeds
moeilijker. Probeert u maar eens door de muur van callcenters te komen. De
belastingdienst afdeling 'toeslagen' heeft een kerstcadeau bedacht. Wie nog een
schuld heeft bij deze dienst, wordt tot mijn verbijstering geconfronteerd met
een volledige verrekening van de huurtoeslag over de laatste maanden van het
afgelopen jaar. En die huurtoeslag is er toch niet voor niets.

Verrekenen is een legitiem middel, als er niet tot betaling van schulden wordt
overgegaan. En schulden moeten in beginsel betaald worden, dat is helder. Maar
om het op zo te doen dat ik mensen rond de Kerst naar de voedselbank moet
verwijzen om de maand door te komen, is schandalig.

En dat terwijl de belastingdienst alleen al uit het feit dat er kennelijk recht
op huurtoeslag is, kan opmaken dat wegvallen daarvan onherroepelijk tot ernstige
financiële problemen leidt. Gevraagd naar het waarom komt de belastingdienst
niet verder dan: verrekenen mag nu eenmaal, en vraagt u maar correctie aan.

De dienst mag dan juridisch gelijk hebben, moreel in ieder geval niet.

Tom van Schendel,

sociaal raadsman, Rosmalen

Lekker sporten

Huisarts Ton Zwaard vermoedt op basis van een kleine rondgang in zijn omgeving
dat er jaarlijks meer dan tienduizend vuurwerkslachtoffers zijn (O&D, 23
december). De conclusies die uit dat aantal kunnen worden getrokken, lijken hem
voor de hand te liggen.

Mij niet. Een kleine blik in het Nationaal Kompas Volksgezondheid leert mij
namelijk dat er in 2011 1,6 miljoen mensen een medische behandeling vanwege een
sportblessure hebben moeten ondergaan. Maar liefst zestienduizend daarvan
leidden tot een ziekenhuisopname, dat zijn er ruim driehonderd per week.

Ten minste vijf mensen overleden dat jaar door een sportongeval. De directe
medische kosten en verzuimkosten bedroegen 1,3 miljard euro.

Ik vraag mij af wat de voor de hand liggende conclusies van Ton Zwaard op deze
cijfers zouden zijn.

Maurijn Slagter, Kollum

Pluriforme wereld

Ruud van Dijk betoogt in zijn opiniestuk van 19 december ('Amerika is nog steeds
de onmisbare natie') dat Nederlandse politici met hun beleid het dreigende
isolationisme in Amerika moeten tegengaan. De voorgedragen suggesties zijn
meedoen in NAVO-verband en paaien van Amerikaanse congresleden. Het uitgangspunt
hierbij is dat Amerika nog altijd de morele ruggegraat in de wereldorde vormt
met een rol voor instituties als de VN, IMF en G20 als hoeders.

Dit getuigt van een simplistisch maar hardnekkig geopolitiek denken dat de
Tweede Wereldoorlog als referentiekader neemt en in zijn moderne variant China
bestempelt als tweede supermacht en 'moreel ander'.

Dat we voor handhaving van een stabiele wereldorde, vooral naar de binnenlandse
politiek in Amerika moeten kijken, getuigt van een hopeloos verouderd westers
centrisme. De wereld zit al lang niet meer te wachten wat Amerika doet. We leven
in een pluriforme wereld waarin niet-westerse-landen hun economische, politieke
en militaire belangen waarborgen door een mengelmoes van nieuwe en oude
strategische verbanden.

Yves van Leynseele, docent internationale ontwikkelingsstudies, Universiteit van
Amsterdam

Sluiting doveninternaat

We betreuren dat er éénzijdige en onvolledige beeldvorming wordt gecreëerd in de
column van Margriet Oostveen 'Hier verliefd worden' (O&D, 16 december). In deze
column over de mogelijke gedwongen sluiting van het internaat Guyot in Haren
wordt een relatie gesuggereerd tussen de autonomie van doven en een cochleair
implantaat (CI) voor de betreffende populatie.

Allereerst willen we aangeven de zorg voor deze kwetsbare adolescenten te delen.
Voor de kleine groep dove jongeren waarvoor een hoortoestel of CI nauwelijks
hoormogelijkheden biedt en voor de jongeren die om andere redenen kiezen voor
Dovencultuur, ondersteunen wij van harte het belang van het faciliteren van de
mogelijkheid tot het volgen van onderwijs in Nederlandse Gebaren Taal. Voor
kinderen die op latere leeftijd eenzijdig CI hebben gekregen en voor de 30
procent van de dove kinderen die bijkomende beperkingen heeft, blijft speciaal
onderwijs vaak noodzakelijk.

Wat ons betreft is het echter onjuist om het functioneren met een CI in de
discussie over de sluiting van het internaat te betrekken. Immers, slechthorende
en dove kinderen met hoortoestel of CI zouden ons inziens de keuze moeten kunnen
maken tot het volgen van regulier of speciaal onderwijs. We missen in het
artikel objectieve informatie over de effectiviteit van CI.

Sinds de start in 1989, zijn er inmiddels in Nederland 1.500 kinderen met een CI
of tweezijdige CI's, waarvan 600 in begeleiding bij ons centrum. Meer dan 75
procent van kinderen zonder bijkomende beperkingen is met CI in staat thuisnabij
regulier onderwijs te volgen in gesproken taal en zich te vormen in de eigen
omgeving.

Onze ervaring is dat zij zich, mede dankzij ambulante begeleiding, gunstig
ontwikkelen op academisch en sociaal-emotioneel gebied, hetgeen wordt bevestigd
door (inter)nationaal wetenschappelijk onderzoek. Deze mogelijkheden vormen een
belangrijke voorwaarde om als autonome volwassene te kunnen functioneren.

Prof. dr. Emmanuel Mylanus

Dr. Margreet Langereis

Dr. Anneke Vermeulen

Zorgketen Cochleaire Implantatie bij Kinderen

Hearing&Implants, KNO

Radboudumc, Nijmegen

Verkapte bezuinigingen

Hulde voor het artikel van Lisa Hinderks ('In doveninternaat zag men mij zoals
ik was', O&D, 23 december). Ze beschrijft heel treffend hoe ze haar tijd op het
Doveninternaat Guyot heeft ervaren. Het internaat dreigt te verdwijnen. Zelf ben
ik aan één oor honderd procent doof, en heb aanzienlijk minder problemen ervaren
dan Lisa. Ik heb regulier onderwijs gevolgd, maar ik kan me sterk inleven in de
situaties die dove jongeren tegenkomen. Luister hier naar, staatssecretaris
Dekker, en laat verkapte bezuinigingen geen leidraad zijn!

Mickey Withagen, Arnhem

Veilige haven

Bedankt Lisa Hinderks, voor de inkijk in jouw puberleven in het Guyot-internaat.
Uit jouw woorden blijkt hoe belangrijk die veilige haven voor jou en je vele
medeleerlingen moet zijn geweest. Hopelijk heb je vele lezers kunnen raken met
je alledaagse beslommeringen die voor jou onbereikbaar gebleven zouden zijn als
het internaat niet had bestaan.

Nu maar hopen dat de politiek - en met name staatssecretaris Dekker- niet doof
is ( sorry, flauwe woordspeling) voor deze noodkreet en dat je hem en alle
andere verantwoordelijken de ogen hebt kunnen openen.

Zoals overigens ook geldt voor de verhalen over de wantoestanden over de eigen
bijdragen voor de zorg, een dag eerder uitgebreid aan bod gekomen in deze krant.
Zomaar twee door de politiek verzonnen maatregelen waarvan iedereen, behalve de
betrokken politici, de desastreuse uitwerking vooraf al had voorzien.

Ron de Groot, Dordrecht

Geen uitkering, geen werk

Het artikel 'Zonder verzekering loopt zzp'er vast' (Economie, 23 december) deed
me denken aan iets soortgelijks dat ik ruim twintig jaar geleden meemaakte. Ik
had drie jaar gewerkt als docent op Curaçao. Ik kwam weer terug in Nederland en
had geen werk. Ik kwam niet in aanmerking voor een uitkering. Dat kon ik nog wel
begrijpen. Ik had mijn vaste baan in Nederland opgezegd voor een contract van
drie jaar.

Ik had wat geld gespaard dus ik kon het een tijdje redden zonder inkomen. Ik
ging naar het Arbeidsbureau om me in te schrijven als werkzoekende. Dat ging
niet. Ik kreeg geen uitkering. Ik kostte het Rijk niets dus er was geen reden om
mij te helpen bij het vinden van werk. Blijkbaar was het niet de primaire taak
van het Arbeidsbureau om mensen te helpen werk te vinden. Ook nu zijn mensen
niet belangrijk. Het gaat bij het UWV om geld. Twintig jaar geleden waren
scholen verplicht hun vacatures aan te melden bij het Arbeidsbureau en mensen
aan te nemen via het Arbeidsbureau. Gelukkig was dit systeem een administratieve
puinhoop zodat scholen zich weinig van deze regel aantrokken en ik al snel weer
werk had.

Olivier Stikkelman, Pijnacker

Zonneceleiland

Pracht idee, een drijvend, draaiend zonneceleiland (Ten eerste, 23 december).
Vergeet niet rondom een verwarmingselement eronder in het water aan te brengen.
's Winters gevoed door eigen stroom . Dan hoeft het eiland niet vast te vriezen.
Zou jammer zijn. Succes met het realiseren.

Max Hiehle, Utrecht

Groot Dictee

U plaatste een aantal reacties over spellingkwesties naar aanleiding van het
Groot Dictee, maar niet één over de onlogische nieuwe opzet. Als het Nederlandse
team gemiddeld honderd fouten zou hebben gemaakt tegen België tien, dan nóg zou
Nederland gewonnen hebben. Dat komt door de toegevoegde nacompetitie tusssen
twee duo's, waarbij een team maar één goede speller nodig heeft, naast een
redelijk schrijvende prominent. De rest van het team kan uit analfabeten
bestaan, maakt niet uit.Er is kennelijk louter gekeken naar amusementswaarde, de
inhoud is uit het oog verloren. ('Landelijke competitie, dat willen de mensen,
denk aan de kijkcijfers!') Wéér een eerbiedwaardig instituut dat te gronde gaat
aan rendementsdenken. Wat een armoe!

René Dijkgraaf, Harderwijk

* Vervangende titel / Replacement title




Bekijk de oorspronkelijke pagina: ,

LOAD-DATE: 23 December 2015

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                               6 of 174 DOCUMENTS



                                 de Volkskrant

                            22 december 2015 dinsdag

Feestje maskeert falend natuur- en cultuurbeleid in Friesland

BYLINE: CASPER VAN DER KOOI

SECTION: Opinie en Debat; Blz. 20

LENGTH: 826 woorden


Friesland


Stuitend dat in een regio waar culturele voorzieningen zijn wegbezuinigd, een
vaag evenement miljoenen euro's publieksgeld krijgt.

Sinds ruim een jaar woon ik in Zwitserland. Om de aanstaande feestdagen met mijn
familie te vieren, reis ik terug naar Friesland. Denkend aan myn heitelân zie ik
het rustige weidelandschap met weidevogels, kikkers in de slootjes en singels,
en bomen aan de einder.



Een bijzondere regio vereist goed beheer. Men zou dan ook verwachten dat de
Friese bestuurders zich hard maken voor het behoud van de natuur in hun
provincie. Het tegendeel is waar: de prioriteit van lokale beleidsmakers ligt
bij projecten als overbodige nieuwe bedrijventerreinen en snelwegen. Steeds meer
asfalt doorkruist het voorheen weidse landschap. In plaats van door bomen worden
snelwegen nu omrand door ruim opgezette bedrijventerreinen. Terreinen waar
helemaal geen vraag naar is, zo blijkt uit de te huur/te koop-billboards.

De natuur gaat langzaam maar zeker ten onder. Voor de nieuwste snelweg naar de
Waddenzee - de 'Centrale As' - zijn vierhonderd oude bomen gekapt. Vleermuizen
die jaarlijks in deze bomen zaten, hebben hiervoor een stenen gebouwtje in de
plaats gekregen. Waar de weg door karakteristieke natuurgebieden loopt, zou hij
onder het maaiveld komen te liggen. Helaas bleek dit tijdens de aanleg te duur:
de weg ligt er nu ruim boven.

De nieuwe snelweg om Leeuwarden - de 'Haak' - gaat door een gebied waar
jaarlijks honderden weidevogels zaten. De natuurschade wordt, in strijd met
eerder gedane beloften, nauwelijks gecompenseerd. Door vernietiging van de
leefruimte en het verlies aan diversiteit van planten- en insectensoorten is het
aantal broedparen van de grutto tot een historisch dieptepunt gezakt.

De ecologische erosie die al jaren in Friesland plaatsvindt, wordt verhuld met
een politiek correct feestje waarmee ons, de gewone burgers, zand in de ogen
wordt gestrooid. In 2018 vindt in Friesland het evenement Leeuwarden culturele
hoofdstad (CHS) plaats.

Voor dit evenement worden miljoenen euro's publiek geld uitgegeven aan trendy
projecten, zoals fonteinen in de elf steden en een project getiteld 'poetic
potatoes', waarbij zakken aardappelen met een gedicht naar zuster-hoofdstad
Malta worden verstuurd.

Ook de natuur krijgt aandacht. Men staat stil bij de trektocht van de grutto en
de bijen in de hoofdstad worden een handje geholpen door een reeds aangelegde
'bloemenzee' (geplant in de vorm van het logo van de CHS). De provincie liet
begin december weten nog 3,5 miljoen extra te zullen bijdragen.

Het is stuitend dat in een regio waar culturele voorzieningen zoals
dansgenootschappen, muziekscholen en bibliotheken de afgelopen jaren werden
wegbezuinigd, een evenement met niet-Friese, vage kunstmanifestaties miljoenen
euro's publieksgeld krijgt.

De projecten zijn veelal van korte duur; behalve de fonteinen: die blijven ook
na 2018 'om de elf steden met elkaar te verbinden'. Een wonderlijke bedoeling,
want als er ergens in de wereld elf steden met elkaar verbonden zijn, dan is het
wel in Friesland.

De verantwoordelijk gedeputeerde zei begin dit jaar dat er voor iedere
geïnvesteerde euro 3 euro terugkomt. Waar deze redenering op berust, blijft
onduidelijk. Helaas kunnen verantwoordelijke politici zelden na afloop van een
(falend) project ter verantwoording worden geroepen. Dat geldt ook voor
bovengenoemde gedeputeerde: zij is inmiddels al geen Statenlid meer.

De financiering van dit evenement staat in schril contrast met het natuur- en
cultuurbeleid van de Friese bestuurders van de afgelopen jaren. Dit is typerend
voor de consumptieve instelling van veel beleidsmakers: gretigheid voor
kortstondige, op het oog spectaculaire projecten en nauwelijks of geen
langetermijnvisie. Natuurschade omwille van nieuwbouwprojecten wordt afgekocht
met een vleermuizenhuis, een bloemenperk of valse beloften. De verdwijnende
grutto symboliseert de teloorgang van het Friese weidelandschap. Nu is het de
grutto, over enkele jaren de kievit en ten slotte komen we tot de ontdekking dat
het stil is in het voorjaar.

Wat wil Friesland de wereld in 2018 laten zien? Dat je er met 120 km/uur door
een monocultuur grasland kunt rijden? Dat culturele voorzieningen zijn verruild
voor een dertien in een dozijn stadsfontein? Het alternatief is dat de CHS
aanzet tot discussie over de lokale en mondiale problematiek. De beleidsmakers
hebben nog twee jaar om ervoor te zorgen dat het debat in 2018 gaat over
substantiële vraagstukken, zoals het verlies aan biodiversiteit en de steeds
verder trekkende krimp. Om dit te bereiken, zal het startpunt aanzienlijk verder
moeten komen te liggen dan een bloemenperk in de Leeuwarder binnenstad.

Het volgende megalomane project is intussen al gepresenteerd. Holwerd aan Zee
werd door de initiatiefnemers onlangs in de Tweede Kamer omschreven als de
nieuwe Chinese Muur. Gelukkig kan de toeristenkaravaan daar straks via de
snelweg heen.




Bekijk de oorspronkelijke pagina:

LOAD-DATE: 21 December 2015

LANGUAGE: DUTCH; NEDERLANDS

GRAPHIC: Casper van der Kooi is gepromoveerd bioloog. Sinds 2014 werkt hij in
Zwitserland.

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                               7 of 174 DOCUMENTS



                                 de Volkskrant

                            21 december 2015 maandag

Allemaal goede mensen

BYLINE: DOOR HARO KRAAK

SECTION: V Opening

LENGTH: 1848 woorden


beschouwing Het jaar van de Gutmensch Het jaar van...


Wie zijn tegenstander Gutmensch noemde, zette hem lekker buitenspel. Maar in
2015 zijn de regels veranderd, gewoon goed is beter dan slecht.

In het nieuwste en misschien wel beste seizoen van South Park, de tekenfilmserie
die al achttien jaar de groteske Amerikaanse cultuur bespot, zet P.C. Principal
de school, het stadje en uiteindelijk zelfs het hele land naar zijn hand. De
nieuwe rector draagt een gestroomlijnde zonnebril, een macho-sikje en is
bodybuilderbreed. Op agressieve wijze neemt hij het op voor de onderdrukten van
de samenleving en wijst hij de beter bedeelden op hun privileges. Zijn initialen
staan dan ook voor Politically Correct, een term die in de VS zo ingeburgerd is
dat de afkorting volstaat. 'Are you P.C., bro?', vraagt de rector op hoge toon.



Voor de makers van South Park is P.C. Principal de belichaming van de
doorgeslagen slachtoffercultuur waarin steeds minder mag worden gezegd, iedereen
constant gekwetst is en elke misstap leidt tot #ophef. P.C. Principal is,
kortom, een Gutmensch, eentje van het verschrikkelijkste soort: hij wil zijn
goedertierenheid tot bloedens toe aan mensen opdringen. Als Cartman het woord
'spokesman' gebruikt in plaats van het genderneutrale 'spokesperson', slaat de
rector hem in elkaar, terwijl hij schreeuwt: 'Gebruik je met opzet woorden die
vrouwen uitsluiten?!'

South Park zat dit seizoen bijzonder dicht op de tijdgeest, vonden critici bijna
unaniem, met de verhaallijnen over gentrificatie, polariserende onderwerpen als
vluchtelingen en wapenbezit, het debat rond white privilege en het benauwende
politiek correcte klimaat over alles wat naar seksisme en racisme riekt, door
ridders van het vrije woord ook wel de terreur van de Gutmensch genoemd. In
South Park is het anno 2015 bijvoorbeeld uit den boze om iets onaardigs te
zeggen over de beroemde transgender Caitlyn Jenner - je mag haar alleen
toejuichen en beamen dat ze 'stunning and brave' is.

Hoewel de Amerikaanse hypergevoeligheid over dit soort kwesties veel verder is
doorgeschoten dan in Nederland, leert een blik op het eigen land dat de
corrigerende ophefcultuur ook hier bestaat. Kijk maar eens op Twitter waar
bedrijven en mensen dagelijks de maat worden genomen. Heb je de personeelsfoto
van Radio 2 gezien? Alleen maar kale witte mannen op leeftijd! Zag je die
cartoon van de Startersdag van de Kamer van Koophandel? Geen enkele vrouw of
gekleurd persoon! De foto van Frits Wester verkleed als Zwarte Piet gezien? Kan
echt niet!

Of je dit nou vooruitgang vindt of niet, feit is dat de Gutmensch mondiger en
invloedrijker is dan ooit. Dit jaar leek elke actuele kwestie - vluchtelingen,
terrorisme, Zwarte Piet, et cetera - van je te vragen: aan welke kant sta je
eigenlijk? Hoor je bij de wegkijkers, de softies, de policor, de apologeten, de
linksmensen, de weldenkenden en het zelfvoldane leger van vrijwilligers en
goededoelensteuners? Of ben je een van de dappere verkondigers van de harde
waarheid, de realisten, de schoppers die aan gekwetsten geen boodschap hebben,
oftewel: de strijdkrachten van de vrijheid van meningsuiting?

Ofschoon deze tweedeling verleidelijk (want overzichtelijk) is, slaat hij zo
langzamerhand nergens meer op. De zogenaamd wegkijkende Gutmenschen doen
welbeschouwd de godganse dag niets anders dan problemen benoemen - al gaat het
dan vooral om discriminatie. Bovendien zijn de enige mensen die nog altijd
zeggen dat de recente aanslagen in Parijs 'niets met de islam' te maken hebben
op één hand te tellen: het zijn diegenen die het debat van de afgelopen vijftien
jaar niet hebben gevolgd. Waar het in elitaire kringen wellicht ooit taboe was
om te zeggen dat terrorisme iets met islam te maken heeft, is nu het omgekeerde
het geval. Het enige gevaar dat nog wordt genuanceerd is de kans om door een
aanslag te sterven: die is gelukkig nog steeds vrijwel te verwaarlozen.

Toch twitterde Jan Roos, GeenStijl-tv-verslaggever, de zondag na 'Parijs':
'Goedemorgen policor Nederland, al beseft wat jullie ons land hebben aangedaan?
O, nog niet? Dan vraag ik het bij de volgende aanslag weer.' Zijn
GeenStijl-kompaan Pritt postte een plaatje van de route die de IS-aanslagplegers
als vluchtelingen zouden hebben afgelegd naar Parijs en schreef daarbij dat
'Sargentini, Lucassen, Eikelboom, Jolo, Ceelen et al' 'allemaal kniediep in het
bloed' stonden. Door het gevaar te ontkennen, worden goedmensen dus
hoogstpersoonlijk verantwoordelijk gehouden voor het terrorisme. Met andere
woorden: de Gutmensch kreeg het dit jaar net zo hard te verduren als dat hij
zich liet gelden - het zal ongetwijfeld met elkaar te maken hebben.

Het moge duidelijk zijn: de benaming Gutmensch is niet positief bedoeld. Het is
een scheldwoord voor moralisten en wereldverbeteraars die anderen hun eigen
normen en waarden proberen op te leggen. Het komt uit het Duits én het is
ironisch, beiden zeer geschikt voor een plaagstoot. Gutmensch ligt lekker in de
mond, klinkt goed ingevoerd en werd dit jaar volgens archievensite LexisNexis
bijna twee keer zoveel in kranten gebruikt als vorig jaar: 35 om 64 (de 20 keer
uit dit stuk niet meegerekend, wees gerust). Op Twitter wordt het woord
tientallen keren per dag gebezigd.

Gutmenschen zijn de BN'ers die goede sier maken in talkshows door te zeggen een
vluchteling in huis te gaan nemen. Het is de conservator van Het Rijksmuseum die
- geschiedvervalsing! - besluit om kwetsende woorden als 'neger' en 'hottentot'
te verwijderen uit de omschrijvingen van de collectie. Het zijn de mensen die
PVV-stemmers fascisten noemen en die van Hans Janmaat in de jaren tachtig een
paria maakten. Het is Mark Zuckerberg met zijn narcistisch-filantropische
Facebook-miljarden, of De Correspondent met het voornemen om meer diversiteit op
de redactie aan te brengen. De witte Nederlanders die vinden dat Zwarte Piet
kwetsend is. De naïevelingen die niet willen toegeven dat veel moslims
antisemitisch zijn. De mensen die volgens Geert Wilders hun kop in het zand
steken (voor aanvang van het VVD-congres twitterde hij een foto van mensen die
letterlijk hun kop in het zand steken, met het bijschrift: 'VVD-congres groot
succes!').

De term Gutmensch is, kortom, een retorische truc om je tegenstander buitenspel
te zetten: goede bedoelingen zijn tot daaraan toe, maar niemand wil een
Gutmensch zijn. Onlangs gebruikte Teun van de Keuken zijn column in de
Volkskrant om duidelijk te maken dat hij niet politiek correct is. Zijn
cameraploeg was in Amsterdam-Oost overvallen, waarna hij een signalement op
Twitter zette: drie jongens op een rode scooter met een professionele camera
inclusief een groot statief. Woedende twitteraars verweten hem niet de
etniciteit of huidskleur van de dieven te hebben benoemd. Was hij soms te
correct om te zeggen dat de daders een Noord-Afrikaans uiterlijk hadden? Dat
liet Van de Keuken, die zijn hele leven had gepleit 'voor spreken zonder meel in
de mond', zich niet aannaaien.

Nee, een Gutmensch wil je niet zijn. Maar wat is er eigenlijk mis met
naastenliefde en goede bedoelingen? Waarom is de fractievoorzitter van de PVV in
Gelderland blij dat een kookavond voor vluchtelingen is afgelast vanwege
bedreigingen en beledigingen online? Waarom gniffelen criticasters als op de
voorpagina van de Volkskrant het goede nieuws 'Voor iedere asielzoeker een
vrijwilliger paraat' wordt gemeld?

Het verwijt is natuurlijk dat het makkelijk is een Gutmensch te zijn en trots te
wezen op je morele kompas, als je geen last hebt van de problemen die 'de gewone
man' ondervindt: een asielzoekerscentrum - pardon: broeinest voor extremisme -
om de hoek, verdringing op de arbeids- en huizenmarkt en het oprukken van
moskeeën en andere zaken die onze Nederlandse cultuur stukje bij beetje
vernietigen. De onderbuik ziet lijdzaam toe hoe de bovenbuik hoog en droog zit.
Zit je lekker daar in je pandje op de gracht? Goed hoor, dat je zo veel hebt
overgemaakt naar het Rode Kruis deze maand! Je deugdiploma van het
fatsoenscollege is binnen: gefeliciteerd.

Het vocabulaire en de verwijten waarmee de Gutmensch wordt weggezet - kijk hem
huilie huilie doen! - zijn inmiddels zo sleets en voorspelbaar dat er een
kentering van het begrip lijkt plaats te vinden. 'Ich bin ein Gutmensch',
biechtten Robert van de Griend en Sander Donkers begin oktober op in de Vrij
Nederland-rubriek 'De Week Waarin'. Hoewel ze goedmens een irritante term
vonden, kwamen ze toch maar 'uit de kast', want: 'Of je nu linksom of rechtsom
lult, goed is gewoon beter dan slecht, en wie het daar niet mee eens is, kan
hier ter redactie gratis een stomp voor zijn harses komen halen.'

Ja, wat niet weggaat kun je maar beter - al dan niet ironisch - omarmen, en zo
groeit Gutmensch langzamerhand uit tot een geuzennaam. Om de onvermijdelijke
kritiek voor te zijn en dus onschadelijk te maken kun je er als weldenkende
nuance-liefhebber maar beter voor uitkomen: #jesuisgutmensch.

Je kunt als Gutmensch-vers-uit-de-kast ook heerlijk verontwaardigd doen elke
keer dat je ziet dat een panel van deskundigen, de genomineerden van een prijs
of de gasten van een talkshow potdomme allemaal wéér witte mannen van middelbare
leeftijd zijn. Hoewel dat je een tamelijk vervelende betweter maakt, staat het
iedereen natuurlijk vrij - we mogen immers allemaal gebruik maken van onze
vrijheid van meningsuiting, iets wat gek genoeg vaak over het hoofd wordt gezien
door zelfverklaarde Theo van Gogh-adepten die vinden dat al die Gutmenschen hun
bek moeten houden.

Toch zou het voor 2016 geen slecht idee zijn om dat hele seizoen negentien van
South Park eens goed te bekijken. De les: we moeten de taal niet willen
schoonspoelen totdat er alleen maar ongevaarlijke woorden overblijven.
Voortschrijdend inzicht is goed, maar een gezond publiek debat is onmogelijk
zonder dat mensen worden gekwetst. Zo politiek correct als Amerika moet
Nederland niet worden. P.C. Principal is een uitvergroting en een karikatuur -
het gaat hier immers om satire, nog zoiets dat niet zonder kwetsen kan - maar
stiekem is de agressieve Gutmensch-rector van South Park niet eens zo ver
verwijderd van de gevleugelde uitspraak uit het 'Black Twitter'-stuk van NRC
Handelsblad dat begin november zo veel los maakte: 'Witte mannen, je moet ze
bréken.' Wat hier (hopelijk) figuurlijk wordt bedoeld, neemt P.C. Principal
letterlijk. Dat kan met satire - al zal niet iedereen dat leuk vinden.

Gutmensch

De oorsprong van het woord Gutmensch in zijn huidige betekenis dateert van begin
jaren negentig. In een essay stelde de Duitse publicist Karl Heinz Bohrer een
'woordenboek voor Gutmenschen' op. Het woord dook geregeld op in het publieke
debat om politici en opiniemakers te omschrijven die politiek correcte
moralisten zouden zijn. In Genealogie van de moraal uit 1887 schrijft filosoof
Friedrich Nietzsche denigrerend over 'guten Menschen', die door het moralisme
verpest zijn.

De onderbuik ziet lijdzaam toe hoe de bovenbuik hoog en droog zit

Gutmenschen zijn de BN'ers die goede sier maken in talkshows door te zeggen een
vluchteling in huis te gaan nemen




Bekijk de oorspronkelijke pagina: ,

LOAD-DATE: 20 December 2015

LANGUAGE: DUTCH; NEDERLANDS

GRAPHIC: Foto getty, studio V

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                               8 of 174 DOCUMENTS



                                 de Volkskrant

                           19 december 2015 zaterdag

En ze leefden nog lang en...

BYLINE: HAROON ALI

SECTION: Sir Edmund

LENGTH: 1571 woorden


Interview: Michael Cunningham


Voor zijn boek over drie sterke vrouwen kreeg hij de Pulitzerprijs, maar Michael
Cunningham excelleert in het beschrijven van de liefde tussen mannen. In zijn
nieuwe bundel waagt hij zich aan sprookjes. Een gesprek over prinsen (en
prinsessen).

In Michael Cunninghams versie van het sprookje Sjaak en de bonenstaak is Sjaak
een knappe, hebzuchtige en narcistische loser. 'Er zijn talloze jongens zoals
Sjaak', schrijft hij. 'Jongens die zeker weten dat ze voor het succes zijn
geboren. Ze hebben een geweldig idee voor een filmscript, maar hebben alleen nog
even iemand nodig die het voor ze uitwerkt.' Tot die tijd kloot de twintiger wat
aan. 'Sjaak pikt soms jongens en meisjes op in naburige stadjes, ook huurt hij
ze weleens, maar hij regelt het altijd zo dat ze heimelijk 's avonds laat
komen.' Zijn moeder is dan knock-out van de slaappillen.



Een wilde zwaan, een bundel hervertellingen van klassieke sprookjes, vloeit
voort uit de vragen die Cunningham (63) als kind al had. Over Sjaak en de
bonenstaak, het sprookje waarin de jongen naar boven klimt en de reus driemaal
berooft van zijn goud: 'Waarom laat de vrouw van de reus Sjaak nog een keer
binnen, terwijl ze weet dat hij weer komt stelen? Waarom helpt zij Sjaak haar
man te beroven? Wat zegt dat over haar huwelijk met de reus, helemaal omdat ze
mede verantwoordelijk is voor zijn ondergang?' Cunningham wilde antwoorden,
vertelt hij via Skype. Dus bedacht hij ze zelf.

De Amerikaanse auteur is vooral bekend van zijn roman De uren, waarvoor hij in
1999 de Pulitzerprijs kreeg. Het werd verfilmd (The Hours, met Meryl Streep,
Julianne Moore en Nicole Kidman), evenals Huis aan het einde van de wereld. In
zijn romans staan vaak uitgebluste relaties en pijnlijke familiebanden centraal.
Veel van zijn personages zijn homo (net als hij zelf), waardoor Cunningham vaak
wordt gelabeld als die homoschrijver. In eerdere interviews grapte hij daarover:
'Met De uren heb ik eindelijk een boek geschreven waarin niemand aan een piemel
zuigt en presto: ik win de Pulitzer.'

Dit is de eerste keer dat Cunningham korte verhalen schreef. 'Ik voelde nooit de
behoefte. Ook vind ik het moeilijk om iets bijzonders te laten gebeuren in
vijftien pagina's. Maar sprookjes hebben me altijd geboeid.' In zijn romans
werkt Cunningham altijd toe naar een happy end - of berusting. Onderweg
beschrijft hij de magie van het alledaagse. Zo wordt in De sneeuwkoningin de
hoofdpersoon in het park overvallen door een fel licht aan de hemel. Bij Een
wilde zwaan is het proces juist omgekeerd: Cunningham beschrijft de alledaagse
sleur van sprookjes en neemt het happy end als vertrekpunt.

'Al mijn boeken gaan in zekere zin over magie', zegt hij. 'Maar ik wil niet
telkens hetzelfde boek schrijven. Daarom ging het nu om de menselijke elementen
in verhalen die een en al magie zijn.' Een wilde zwaan laat de ontgoocheling van
prinsen en prinsessen zien. Het leven na: ze leefden nog lang en gelukkig. Net
als de personages uit zijn romans zijn Belle en Sneeuwwitje teleurgesteld in wat
het leven hen bracht, maar ze ploeteren door, zoekend naar lichtpuntjes. 'Ik
vertrouw een happy end alleen als het gepaard gaat met veerkracht, dat je weet
dat je zelfs de ergste dingen in het leven overleeft.'

Eind goed al goed betekent voor Cunningham niet dat alles goed afloopt en
iedereen het overleeft. Geldt dat ook voor de auteur zelf? 'Ik maak dingen mee
die anderen ook meemaken. Ik ben mijn moeder verloren, ik ben geliefden
kwijtgeraakt. Ik was 25 jaar met dezelfde man (psychotherapeut Ken Corbett,
red.) en toen zijn we uit elkaar gegaan. Dat deed veel pijn, maar sinds kort
zijn we weer samen. Als beste vrienden, niet als traditioneel stel - niet nu in
elk geval. Er is na al die jaren wel iets onbreekbaars tussen ons ontstaan, iets
dat voortduurt. Ik zie dat als menselijke magie, absoluut.'

Cunningham is een 63-jarige man met een flinke bak levenservaring, die met
tevredenheid op zijn leven zegt terug te kijken. Tegelijkertijd heeft hij een
opvallend jeugdige uitstraling. 'Ik ren, doe yoga en hef gewichten - vooral
omdat ik anders de hele dag in mijn eentje thuis zit. Sporten laat mij uit mijn
hoofd treden en in mijn lichaam.' Hoewel Cunningham een 'gezonde dosis
ijdelheid' bezit, wil hij niet krampachtig meedoen aan de rat race van de New
Yorkse gayscene. 'Alle homo's voelen die druk, maar ik wil er niet aan toegeven.
Ik weiger te worden geterroriseerd door een cultuur die is geobsedeerd door
25-jarige jongens met perfecte lichamen. Mijn motto: this is it, take it or
leave it.'

Wat in dat licht toch opvalt, zijn de beschrijvingen van het uiterlijk van de
sprookjesprinsen in Een wilde zwaan - 'schouders zo breed als die van een
landarbeider, buikspieren zo strak als rijen gewas op de akker'. Het woord knap
valt een keer of vijf, net als het woord spieren. Cunningham erkent dat hij in
zijn romans nooit eerder zo expliciet over mannenlijven schreef. 'Maar de
prinsen in sprookjes zijn nu eenmaal jong, knap en goedgebouwd - dat is de
traditie.' Die ode aan brute, mannelijke pracht in schattige sprookjes en de
seksuele ambiguïteit van Sjaak zijn even ontregelend als opwindend.

Hoewel zijn bestseller De uren over drie sterke vrouwen gaat, excelleert
Cunningham in het beschrijven van de liefde tussen mannen - beste vrienden
Jonathan en Bobby in Huis aan het einde van de wereld, zwagers Peter en Ethan in
Bij het vallen van de avond. (Er is trouwens altijd een derde in het spel die de
boel verstoort.) Omdat het gaat over mannen die zich dikwijls tot elkaar voelen
aangetrokken, is het logisch dat de schrijver door homoseksuele lezers
wereldwijd wordt omarmd. Maar omdat hij de liefde nooit labelt, spreken
Cunninghams personages een veel groter publiek aan.

Cunningham ziet zichzelf niet als rolmodel voor homo's, maar hij vecht zeker
tegen beperkende labels en hokjesdenken. 'Seksualiteit is zo ontzettend
gecompliceerd en persoonlijk. Jij en ik zijn bijvoorbeeld allebei homo, maar wat
ons beweegt en opwindt, verschilt enorm van elkaar.' Labels als homo of lesbisch
geven heus wel wát informatie, zegt de schrijver. 'Maar je blindstaren op die
informatie is een oversimplificatie van de werkelijkheid. Als homoman zie ik de
wereld op een bepaalde manier, net zoals vrouwen of Afro-Amerikanen dat doen. Ik
wil over al die werelden schrijven.'

De nieuwe roman waaraan hij werkt gaat voor de verandering over een traditionele
familie. 'Waarin de vader en moeder de biologische ouders zijn van de kinderen.'
Lachend: 'Dit keer geen travestiet als peetmoeder.' Waarom nu die hang naar het
conventionele? 'Ik begon fictie te schrijven aan het begin van de aidsepidemie.
Er waren geen medicijnen, we konden niets doen. Veel mensen van wie ik hield,
werden ziek en stierven. Sommige vrienden hadden families die hen steunden,
andere families lieten hun kinderen vallen. Dus vormden we onze eigen
onconventionele families, uit noodzaak.'

Zijn boeken Bloedverwanten en Huis aan het einde van de wereld gaan specifiek
over de verwoesting van de aidscrisis en de samengestelde families die daaruit
voortkwamen. 'Papa en mama willen niet meer met je praten, dus bestaat je
familie ineens uit twee stoere lesbiennes, een travestiet en een disco bunny in
hotpants. Die vriendengroepen zijn natuurlijk net zo fucked up, maar er wordt
wel echt voor elkaar gezorgd. Mijn eerdere boeken waren een ode aan deze
ad-hocfamilies. Ik kies nu voor een traditioneel gezin, simpelweg omdat ik dat
niet eerder heb beschreven.'

Het enige dat Cunningham kwijt wil over zijn nieuwe roman (waarvan hij zo'n
honderd pagina's heeft geschreven), is dat het over drie generaties van een
ogenschijnlijk normale familie gaat. 'Maar als je wil schrijven over een
'normale' familie, besef je al snel dat normaal helemaal niet bestaat. Dit boek
gaat misschien over een conventioneel, biologisch aan elkaar verbonden gezin,
maar verder is er niets conventioneels aan.' Wat nog maar eens benadrukt:
sprookjes bestaan niet.

Michael Cunningham: Een wilde zwaan (en andere vertellingen)

Prometheus; 184 pagina's; EUR 16,95.

WAAN

Eerste zin

'De meesten van ons zitten aan de veilige kant.'

Lang over nagedacht?

'De wereld van sprookjes had voor mijn gevoel een introductie nodig. Het zijn
allemaal verhalen over ongewone dingen die ongewone mensen overkomen. In de
introductie kom ik op voor de gewone man.'

Heeft u schrijfrituelen?

'Ik moet 's ochtends zo snel mogelijk van slaap naar schrijven gaan. Als je
fictie schrijft, wil je een wereld verzinnen die desalniettemin echt aanvoelt.
Als schrijver moet ik dus geloven dat die parallelle wereld echt is, ik moet
mezelf in een soort waan houden. Dat lukt het beste als ik net wakker ben, met
een kop koffie erbij. Als ik eerst de deur uitga of klusjes doe, denk ik te
veel: ik verzin dit gewoon.'

Wie zijn uw helden?

'Virginia Woolf, Walt Whitman (die beiden een rol spelen in respectievelijk De
uren en Stralende dagen, red.) en Flaubert. Maar ik heb ook levende helden.
Boeken zijn gezelschap. Je hoeft er niet een beter mens van te worden,
literatuur hoeft je geen les te leren. Het belangrijkste is dat literatuur ons
het gevoel geeft dat we niet alleen zijn, dat ons geluk en verdriet worden
gedeeld door anderen.'

'Prinsen in sprookjes zijn nu eenmaal jong, knap en goedgebouwd'

'Het gaat in dit boek om de menselijke elementen in verhalen die een en al magie
zijn'




Bekijk de oorspronkelijke pagina: , ,

LOAD-DATE: 18 December 2015

LANGUAGE: DUTCH; NEDERLANDS

GRAPHIC: Michael Cunninham: 'Ik weiger te worden geterroriseerd door een cultuur
die is geobsedeerd door 25-jarige jongens met perfecte lichamen.'
Foto Richard Phibbs
Michael Cunningham: Een wilde zwaan (en andere vertellingen)

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                               9 of 174 DOCUMENTS



                                 de Volkskrant

                           19 december 2015 zaterdag

Verschanst in eigen kring heeft elite aan gezag ingeboet

BYLINE: DOOR WILCO DEKKER EN BEN VAN RAAIJ RESEARCH REMY KOENS ILLUSTRATIES
BERTO MARTINEZ

SECTION: Economie; Blz. 28

LENGTH: 967 woorden


De politiek-bestuurlijke elite in Nederland is een stabiel gezelschap. Afgelopen
tien jaar sloegen de zelftwijfel en soms de paniek toe. Maar de zaken worden nog
steeds grotendeels op beproefde wijze geregeld. 'Holland is a club, not a
country.'

Zomer 2010. Een gedoogkabinet met de PVV dreigt. Oproer in de
politiek-bestuurlijke elite. Wilders in het centrum van de macht? Dat nooit. In
achterkamertjes wordt een plan gesmeed voor een kabinet 'op afstand', een soort
zakenkabinet van ervaren lieden die het land kunnen redden. Op de lijstjes
prominenten als Alexander Rinnooy Kan, Ad Scheepbouwer, Louise Fresco en Ben
Verwaayen.

Het plan sterft in schoonheid als blijkt dat de werkgevers er niks voor voelen.
Die zien in dat het tijd is 'Wilders in het systeem te brengen'. En dan is het
ook snel gedaan: het kabinet-Rutte I staat binnen een paar weken op het bordes.
Een hele generatie elite kan haar wonden gaan likken.

Het was een bijzonder moment in de recente geschiedenis. Een van de weinige
situaties dat de Nederlandse elite haar dedain voor de politiek en haar zorgen
over het land wilde omzetten in daden. Uit angst dat het zorgvuldig gekoesterde
bestuurlijke systeem zou worden opgeblazen.

Want de elite ís een zorgvuldig gekoesterd systeem. Een relatief kleine groep
van prominenten die, zonder veel democratische legitimatie, achter de schermen
actief zijn in raden, besturen en commissies en zo het beleid kunnen
beïnvloeden. Een stelsel van deelelites, financieel, bestuurlijk, cultureel,
verbonden door een cultuur van verbinden en schikken.

Stabiliteit is het toverwoord. Toen wijlen Morris Tabaksblat, de voormalige
topman van Unilever, ooit na tien jaar buitenland weer in Nederland terugkeerde
zei hij: Nederland is veranderd, maar de mensen zijn hetzelfde. Hij had het nu,
tien jaar later, opnieuw kunnen constateren. Holland is, zoals een ingevoerde
het zei, nog steeds 'a club, not a country'.

Toch zijn de afgelopen tien jaar ook voor de elite bewogen jaren geweest. Met
schandalen over bonussen en zelfverrijking, debatten over falend toezicht, de
bankencrisis, de eurocrisis, de migratiecrisis. Die de elite en haar manier om
de zaken te regelen in het defensief hebben gebracht.

Het woord elite heeft een slechte klank gekregen. Van een zelfingenomen kliek
van Gutmenschen, mopperend over elke kritiek op topsalarissen of nevenfuncties.
Verschanst in eigen kring. Met steeds minder contact met Henk en Ingrid, met de
bevolking van Oranje en Geldermalsen.

Er zijn fouten gemaakt, erkennen ze ook bij de elite zelf. Men heeft zijn
verantwoordelijkheid niet genomen, men heeft geen leiding gegeven, in de
turbulente jaren na Fortuyn en in de bankencrisis. 'We hebben de plank op
allerlei fronten reusachtig misgeslagen', zei oud-Rabo-topman Herman Wijffels
tegen het SCP. En daardoor ingeboet aan gezag en vertrouwen.

'Ik moet nu meer moeite doen om dingen duidelijk te maken dan twintig jaar
geleden', zei Elco Brinkman, tien jaar geleden de nummer 1 van de eerste
Volkskrant Top 200, vorig jaar in dezelfde SCP-publicatie. 'Je moet nu eerst
over het beeld heen: ah, hij hoort bij de elite (...) Dat zet een horde op het
debat. Je begint op achterstand.'

Je hebt als lid van de elite veel meer afbreukrisico. 'Het burgemeesterschap is
bijvoorbeeld een zware job geworden. Je ligt onder een vergrootglas en je gezag
is niet meer vanzelfsprekend', zegt een ingewijde. 'En toezichthoudende functies
zijn natuurlijk veel zwaarder geworden. Daar moet je tegenwoordig veel meer tijd
aan besteden dan vroeger.'

Dat heeft alles te maken met de rol van de media. 'De media maken alle zaken
groot en alle mensen klein.' Ondanks een grote carrière kun je hard vallen,
merkte Louise Gunning, die na de Maagdenhuis-bezetting weg moest bij de
Universiteit van Amsterdam. Loek Hermans, die vertrok als VVD-fractievoorzitter
vanwege zijn falen bij zorgmoloch Meavita. En Ivo Opstelten, die als
VVD-minister van Justitie opstapte om de Teevendeal.

Toch laat een vergelijking tussen de eerste Top 200 uit 2006 en die van 2015
veel overeenkomsten zien. Natuurlijk, de babyboomers zijn op weg naar de uitgang
en de vrouwen komen eraan. Er zijn minder bijbanen. Het klassieke 'old boys
network' brokkelt af door onder meer de internationalisering van het
bedrijfsleven.

Maar verder is veel hetzelfde gebleven, leert de enquête. Nog altijd is de elite
een overwegend mannelijk, academisch opgeleid gezelschap met een gemiddelde
leeftijd van rond de 60 en veel bijbanen. En dat is niet gek, zegt
oud-SCP-directeur Paul Schnabel: in elk modern land is de elite gebaseerd op
opleiding en senioriteit.

Afkomst (lees adel en patriciaat) doet er nog minder toe dan tien jaar geleden.
Opleiding is het criterium, in die zin is de meritocratie compleet. 'Je hoeft
tegenwoordig echt geen lid van Minerva meer te zijn geweest.'

Gebleven, zoal niet vergroot, is de kloof tussen elite en volk, door de opmars
van de diploma-democratie en de globalisering. De elite ziet zichzelf als
progressiever, liberaler en kosmopolitischer dan de gemiddelde Nederlander. En
overdrijft die tegenstelling ook. Er is ergernis over populisme, bijvoorbeeld in
het migratiedebat.

Twee andere constanten: de afkeer van Geert Wilders en, vooral in het
bedrijfsleven, het dedain voor de politiek. Voor een deel van de elite blijft
het zakenkabinet een droom. Slechts 10 procent van de ondervraagden zegt het
hardop. Maar eenderde is beschikbaar als het zover komt.

TOP 200: TIEN JAAR ELITE-ONDERZOEK

Ze komen elkaar voortdurend tegen, de invloedrijkste mensen van Nederland. In
besturen, raden en commissies. Hoe groter het netwerk, hoe groter de invloed. Op
VOLKSKRANT.NL/TOP200 wordt de elite tot in detail ontleed. Plus een overzicht
van de onderlinge netwerken op VOLKSKRANT.NL/ SCHADUWMACHT2015




Bekijk de oorspronkelijke pagina:

LOAD-DATE: 18 December 2015

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                              10 of 174 DOCUMENTS



                                 de Volkskrant

                            15 december 2015 dinsdag

Kerstkonijnen

BYLINE: TOINE HEIJMANS

SECTION: Opinie en Debat; Blz. 19

LENGTH: 752 woorden


column in abcoude-amsterdam


Actievoeren met de vegan streaker

'Nu ben je embedded', zegt Peter en hij heeft gelijk: ik zit op de achterbank
van zijn Toyota en er is geen weg terug. We gaan een file veroorzaken. Peter
remt af, het loopt tegen de avondspits, we krijgen de eerste middelvingers.
Alles voor de konijnen. Susana heeft de rookbom in haar hand, Patrick staat met
vuurwerk op het viaduct. Peter belt: 'Het begint, steek die fakkel maar aan.'
Hij zet de radio hard maar niet voor de muziek: we koersen op een filemelding.
En op het NOS Journaal.



Peter Janssen is een hardloper. Zijn lichaam is gewend aan endorfine. Hij komt
half hollend naar de geheime verzamelplaats in Abcoude; Johnny is er al, Saskia
en Karin ook. Patrick heeft tiewraps meegenomen.

Peter legt met doeltreffende gebaren uit wat we gaan doen. Karin zegt: 'Ik weet
niet zo goed wat ik hiervan moet vinden. We gaan dus gewone burgers in de file
zetten, die misschien ook wel voor konijnenrechten zijn.'

Peter: 'De bedoeling is dat het op de radio komt, bij de filemeldingen. Heel
veel mensen horen dat.'

Karin: 'Oké, dan ga ik ervoor.'

Ze willen het kerstkonijn van tafel: twee miljoen, zegt Peter, worden er in
Nederland elk jaar geslacht. Patrick noemt konijnen 'een beetje de vergeten
dieren van de vee-industrie'. Hij is operator in een snoepfabriek in
Waddinxveen. Johnny voert sinds zijn pensionering als schilder 'continu' actie;
staat met een koebel bij het proefdierlaboratorium in Rijswijk, 'ze worden er
gek van me'. Dimitri is bakker in Harderwijk. 'Konijnen zijn een begin', zegt
hij; het ideaal is een wereld waarin geen dier meer wordt geslacht.

Dierenactivist zijn is geen keuze, zegt Saskia, je bént het, 'als kind wilde ik
al niet naar het Dolfinarium'. Ze is informatiespecialist in Wageningen en heeft
een middag vrij genomen. Peter verzint de acties 'en wij voeren ze uit. Meestal
weten we niet wat er gaat gebeuren.'

We zijn met vijf auto's. We plakken handgeschreven posters op de achterruiten en
rijden naar Amsterdam. Peters bewegingen worden sneller. De A10 West is een
driebaansweg, die is gemakkelijk te blokkeren, dat heeft hij van tevoren
uitgevogeld. Dimitri en Johnny komen langszij, steken hun duimen op. Karin en
Saskia vormen de tweede lijn - die krijgen de woede in hun nek die opwalmt uit
aannemersbusjes en kantoorwagens. Peter belt AT5. Hart van Nederland zou ook
komen, maar die hebben afgezegd.

Peter was professioneel hardloper en is nu professioneel activist, als leider
van de Stichting Konijnen in Nood - 'mijn idealisme is sterker dan mijn talent'.
Praat niet over zichzelf, 'we doen het voor de dieren, niet voor onze ego's',
maar werd wel landelijk bekend als de 'vegan streaker' toen hij zeven jaar
geleden een liveprogramma van Paul de Leeuw binnendrong met alleen een
onderbroekje aan. Paul liet hem een tijdje zenuwachtig onder de studiolampen
staan, nam hem daarna op schoot en trok zijn onderbroekje uit.

Alles voor de dieren. Zijn leven voor de dieren. Zijn nummer was de
steeplechase: drie en vijf kilometer. Zijn doel was Rio maar nu heeft hij de
topsport definitief ingeruild voor het konijn, want wat konijnen betreft 'praat
je over levens, over individuen'.

Staat stil op de A10. Draait zijn raampje open en steekt de megafoon naar
buiten: verzengende sirene. Susana rommelt met de rookbom, geeft hem dan aan
Peter, die steekt hem aan en zet de snelweg in een groene waas. Klap op zijn
auto: man achter hem is uitgestapt, trekt het portier van de Toyota open:
'Luister vriend ik snap je goede doel maar dit is gevaarlijk!' - smijt het
portier dicht. Peter stoïcijns: 'Staat er al file?'

Hardlopen is fanatisme. Trainde zich gek, deed stages in Spanje en Kenia. Stopte
en begon weer. Voor een toploper is er niets dan lopen, voor een topactivist is
er niets dan actie. 'Rosa Parks voerde strijd tegen apartheid. Deze eeuw is voor
de dieren die bevrijd moeten worden.'

Koplampen dringen zich op in de spiegels, de man van achter beukt opnieuw op de
Toyota, trekt weer het portier open, nu gedecideerd: 'Vriend ik moet weg, nu
ophouden hier!' Auto's woest over de vluchtstrook, de spieren in Peters gezicht
trekken samen - ook in een hardloopwedstrijd is alles timing. 'Nog even blijven
staan, denk je?' Dan flitsen de lichten van politiewagens, en trekt Peter op.

Onderaan de afslag komen ze bij elkaar, het was een goede actie, niemand gewond
of gearresteerd. Peter luistert naar het filebericht. De konijnen blijven
ongenoemd.

t.heijmans@volkskrant.nl




Bekijk de oorspronkelijke pagina:

LOAD-DATE: 14 December 2015

LANGUAGE: DUTCH; NEDERLANDS

GRAPHIC: Peter Janssen (r), leider van de Stichting Konijnen in Nood.
x
'De bedoeling is dat het op de radio komt, bij de filemeldingen.'
x
Peter luistert naar het filebericht. De konijnen blijven ongenoemd.
x

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                              11 of 174 DOCUMENTS



                                 de Volkskrant

                           12 december 2015 zaterdag

Trump spot met erfenis van Reagan en Bush

BYLINE: PAUL BRILL

SECTION: Opinie en Debat; Blz. 20

LENGTH: 759 woorden


De week van Paul Brill


In een vorig leven was ik Amerika-correspondent voor de Volkskrant en woonde ik
in Washington. Bij toeval ontwikkelden mijn vrouw en ik een zwak voor de
paardensport. We gingen naar Pimlico, de racebaan in Baltimore, en lieten ons
zelfs verleiden om mee te doen aan een kleine coöperatie die een jong en
veelbelovend racepaard sponsorde.



Helaas kwam van de voorspelde triomfen - en de bijhorende opbrengsten - niets
terecht. Ons paard werd eenmaal tweede, hoera, maar daarna eindigde hij steevast
in de achterhoede. Ook toen de trainer zijn geluk beproefde op renbanen van de
tweede garnituur. Wat bleek? Het arme beest had een vroege vorm van artritis.
Einde racecarrière.

Bij de naam Pimlico hoort ook een saillant voorval dat we daar meemaakten. Pal
voor de belangrijkste race landde een helikopter op een aanpalend veld. Alle
hoofden gingen die kant op om te zien welke vip zo ostentatief zijn entree
maakte. Dat was, jawel, Donald Trump. Hij kwam kijken hoe een van zijn paarden
het deed.

Vanaf de grandstand, het grootste en tevens goedkoopste toeschouwersvak, werd
hij getrakteerd op een krachtig fluitconcert. Zulk patserig gedrag werd niet
gewaardeerd.

Het kan verkeren. Want dezelf- de mensen die de grandstand bij paardenraces
bevolken, juichen The Donald een kwart eeuw later hartstochtelijk toe. Hij kan
Mexicaanse migranten uitmaken voor dieven en verkrachters, denigrerende
opmerkingen maken over vrouwen, een oorlogsheld als John McCain wegzetten als
slapjanus, de waanzinnigste voorstellingen van zaken geven en nu ook het even
abjecte als onuitvoerbare voorstel doen om de grenzen te sluiten voor iedere
moslim - zijn aanhang blijft hem door dik en dun steunen. Alleen hij durft de
dingen te zeggen 'zoals ze zijn', alleen hij zal Amerika weer groot, sterk en
vooral vertrouwd maken.

Of is de omslag minder vreemd dan we geneigd zijn te denken? Populistische
stromingen in de VS zijn bijna zo oud als het land zelf. Er is een diep
gewortelde notie dat het waarachtige Amerika is gegrondvest op eenvoud,
eerlijkheid en noeste arbeid, maar dat dit waarachtige Amerika steeds weer wordt
aangevreten door geldzucht en machtsmisbruik, door politieke machinaties in
Washington, door het jachtige Amerika van Wall Street en Hollywood.

De term populisme heeft een minder negatieve klank dan in Europa. Het heeft zich
in het verleden vaak voorgedaan in een linkse variant. Misschien wel de grootste
populist in de Amerikaanse geschiedenis was William Jennings Bryan, die in 1896,
1900 en 1908 de (verliezende) presidentskandidaat van de Democraten was. Hij
werd door zijn vele bewonderaars de Great Commoner genoemd, de kampioen van het
gewone volk. Hij beschouwde zich als vijand van het Oostkust-establishment en
pleitte voor het loslaten van de goudstandaard, waardoor er veel geld kon worden
bijgedrukt dat allemaal in de beurs van de kleine man zou vloeien.

Maar hij was ook een fel tegenstander van de evolutieleer, geloofde niet in
rassengelijkheid en gedoogde de Ku Klux Klan, die niet alleen kleurlingen maar
ook katholieke en joodse immigranten als een gevaar zag voor de zuiverheid van
de Amerikaan-se volksaard. Raadgevingen waren aan Bryan niet besteed - hij was
een self-made man, die meende alles beter te weten.

Uiteraard zijn er de nodige verschillen tussen 1896 en 2016, tussen Bryan en
Trump. Niet het minste is dat Trumps aanhangers hun hoop vestigen op iemand
wiens leven zich voor een groot deel heeft afgespeeld in de op geld en macht
beluste kringen die door de gewone man zozeer worden gewantrouwd. Maar misschien
geeft dat juist wel aan hoe brandend de wens is om de gevestigde politieke orde
een lesje te leren: als de schatrijke Trump daarvoor de beste kans biedt, dan
maar met hem.

Zelfs met het toenemend gewicht van de voorverkiezingen zijn de twee grote
partijen er de laatste vijftig jaar bijna altijd in geslaagd hun extreme
vleugelspelers de pas af te snijden naar de nominatie. Wordt 2016 hierop een
uitzondering?

Gelet op Trumps pleidooi voor het registreren en weren van moslims zouden dan
veel oprechte conservatieven in de Republikeinse partij lelijk op hun neus
kijken. Per slot van rekening was het George W. Bush die benadrukte dat de
strijd tegen het islamitisch terrorisme geen oorlog tegen de islam was. En was
het de regering-Reagan die aan de Japans-Amerikaanse gemeenschap officiële
excuses aanbood voor de internering in de Tweede Wereldoorlog, die Trump als
inspiratiebron opvoert.

Populisme heeft in VS een minder negatieve klank dan in Europa




Bekijk de oorspronkelijke pagina:

LOAD-DATE: 11 December 2015

LANGUAGE: DUTCH; NEDERLANDS

GRAPHIC: Paul Brill is buitenland- commentator van de Volkskrant. Reageren?
p.brill@volkskrant.nl

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                              12 of 174 DOCUMENTS



                                 de Volkskrant

                            5 december 2015 zaterdag

Den Haag en Raqqa

BYLINE: ARNOUT BROUWERS

SECTION: Opinie en Debat; Blz. 21

LENGTH: 635 woorden


Commentaar


Tegen een bijdrage aan de strijd tegen IS in Syrië valt veel in te brengen. Maar
soms is niets doen erger.

Nu ook Nederlandse bommen op Syrië? Het klinkt als water naar de zee dragen, of
erger: olie op het vuur gooien. Syrië oogt als een zeer bloedig maar ook
surrealistisch oorlogstheater waarvan niemand zelfs nog weet hoeveel partijen er
strijden. IS is weliswaar een terreurbeweging met een grote aantrekkingskracht
op duizenden ook Europese jonge moslims, maar is het niet complete waanzin te
denken dat je dit kwaad met bommen kunt bestrijden?



Het antwoord is simpeler dan de vraag doet vermoeden: nee, het is geen waanzin
om deze kwaadaardige club en zijn ideologie ook met bommen te bestrijden, naast
alle andere middelen die moeten worden ingezet - op verre slagvelden maar vooral
ook aan het thuisfront. Hier zijn de 'frontsoldaten' tegen IS gewone burgers -
ouders, leraren, agenten en welzijnswerkers - in wier directe omgeving jonge
mensen verleid worden door een verwerpelijke ideologie.

Veel van de weerzin tegen beperkt ingrijpen tegen IS in Syrië stoelt op
intellectuele luiheid en moralistisch gepreek waar niemand iets voor koopt - en
zeker de duizenden slachtoffers van IS in Syrië niet. Die luiheid geldt vooral
de inzet van het luchtwapen. Zeker, er worden boven Syrische steden al jaren
bombardementen uitgevoerd die heel veel slachtoffers eisen. Dat is echter het
werk van de luchtmacht van Syriës president Assad, sinds kort bijgestaan door de
Russische luchtmacht. Om Assad te redden, zijn bombardementen op woonwijken
blijkbaar geoorloofd.

Westerse vuurkracht wordt ingezet om luchtsteun te geven aan bijvoorbeeld
Koerdische troepen die het op de grond opnemen tegen IS, en tegen strategische
doelen als olie-installaties. Dat is steun in een strijd op de grond die
westerse landen om goede redenen zelf niet voeren. Het is cruciaal dat IS geen
bloeiende 'thuishaven' gegund wordt, niet in Irak en niet in Syrië, van waaruit
het zijn ideologie en zijn zelfmoordcommando's de wereld in kan sturen.

De belangrijkste bezwaren tegen Nederlandse inzet boven Syrië zijn dus niet
moreel maar praktisch van aard: kan Nederland wel het verschil maken? En,
belangrijker, waar blijft het politieke einddoel dat de inzet van militairen
rechtvaardigt? Hiervan zijn nu alleen de vage contouren herkenbaar - een land
dat nominaal één blijft, waar op termijn Assad wordt vervangen, en dat onder
dekking van een overkoepelend politiek proces uiteenvalt, deels langs
etno-religieuze lijnen. Dat klinkt nog steeds heel zorgelijk, maar het is
vooruitgang vergeleken met de situatie een jaar geleden.

Eigenlijk is dit niet genoeg om te voldoen aan het toetsingskader dat de
regering hanteert bij het beoordelen van militaire missies. Net zoals het
Nederlandse optreden in Syrië volkenrechtelijk wel verdedigbaar is, maar geen
sprake is van een VN-mandaat. Want zowel het volkenrecht als het toetsingskader
ontwikkelt zich minder snel dan de bedreigingen van onze veiligheid.

De aanvallen op Parijs waren een duidelijke oorlogshandeling, uitgevoerd door
een niet-statelijke speler. Frankrijk heeft een beroep gedaan op bondgenoten en
anderen om bijstand te verlenen in de strijd tegen IS. Londen en Berlijn zijn in
actie gekomen, elk op hun eigen militaire niveau. Den Haag moet hetzelfde doen,
uit bondgenootschappelijke solidariteit, omdat onze veiligheid in het geding is,
en omwille van militair-praktische overwegingen (ook IS hanteert geen
operationele grens tussen Irak en Syrië).

Nederland kan zich daarbij beroepen op het recht op zelfverdediging.
Volkenrechtelijk hebben terreurbewegingen geen 'status' als partij die een
oorlog kan uitroepen. De werkelijkheid, weten we inmiddels, is anders.

Het is cruciaal dat IS geen bloeiende thuishaven wordt gegund




Bekijk de oorspronkelijke pagina:

LOAD-DATE: 4 December 2015

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                              13 of 174 DOCUMENTS



                                 de Volkskrant

                            5 december 2015 zaterdag

[Minister Cramer Het kabinet waarin minister Cramer...]*

SECTION: Opinie en Debat

LENGTH: 1825 woorden


Minister Cramer


Het kabinet waarin minister Cramer zat, heeft bewust meegewerkt aan de
vergunningverlening aan de E.ON-kolencentrale op de Maasvlakte en de
RWE-kolencentrale aan de Eemshaven (O&D, 4 december). Beide centrales behoren
tot de grootste en nieuwste in ons land. Bewust is gekozen voor de Maasvlakte en
de Eemshaven voor de grote kolencarriers en opslagruimte voor grote hoeveelheden
kolen.



Bij de E.ON-centrale zou een proefopstelling komen voor CO2-afvang. E.On zag na
de bouw af van de verdere ontwikkeling . Er is daar niets afgevangen. Te duur en
waar moest die CO2 naar toe? Dan was er ook nog het probleem met het chemische
afval dat ontstond na het verwijderen van de CO2 uit de rookgassen. Dat moest
ook ergens blijven en dat is ook niet gratis.

In de Eemshaven kwam Cramer ter gelegenheid van de vergunningverlening aan RWE
een hoopje grond verplaatsen, gezeten in een graafmachine. Dat was voor een
klein gebiedje natuurcompensatie dat nodig was in verband met de bouwlokatie.
Een mooi pr-moment, ik stond er zelf bij.

Later werd de vergunning nog aangevochten onder andere wegens de afvoer van warm
koelwater in de Eems. Maar de vergunning ging door.

Ook Vattenfal, de eigenaar van Nuon, kreeg een vergunning voor een moderne
gascentrale aan de Eemshaven die niet rendabel kon worden dankzij de koleninzet.
Dit zijn doodeenvoudig feiten. Fijn dat ze altijd iets anders wilde dan er
gebeurde.

Arie van der Hek, Eelde

Thuiszorg

In de loop van 2017 zal de PvdA weer een commissie instellen die onderzoek doet
naar de oorzaken van het enorme verlies bij de Tweede Kamerverkiezingen.
Waarschijnlijk zijn de PvdA'ers dan het bestaan van TSN Thuiszorg alweer
vergeten. De medewerkers van die organisatie streden tegen het voornemen om hun
loon tientallen procenten te korten en werden door de rechter gehoord. Inmiddels
hebben velen spijt. Als gevolg van het beleid van Martin van Rijn zien we iedere
dag mensen in de media die bereid zijn om 25 tot 30 procent van hun magere
salaris af te staan als ze maar mogen blijven werken.

De VVD wil inkomensverschillen vergroten, de PvdA inmiddels blijkbaar ook. Ik
heb altijd begrepen dat de VVD dat wil doen door de inkomens aan de bovenkant te
verhogen. De PvdA leidt nu tot de andere weg, aan de onderkant kan er nog flink
wat vanaf. Die verkiezingen komen met zekerheid, die commissie ook.

Henk Odijk, Groningen

Postbode

Terwijl in andere Europese landen de postbode wordt ingezet voor het bevorderen
van de sociale cohesie, krijgt hij in Nederland de taak om overtredingen in de
publieke ruimte op te sporen (Ten eerste, 2 december). Dit maakt hem of haar in
de gemeenschap ook nog eens kwetsbaar in plaats van sterk. Wat leven we toch in
een fijn land.

Marcel Brugmans, Bunnik

Geef het geld aan ons!

Donderdag heeft Draghi weer eens een poging gedaan de economie een duwtje in de
rug te geven. Met maar liefst 380 miljard euro. Het lijkt weer niks uit te
halen. Al dit geld, dit enorme bedrag, gaat naar financiële instellingen. Niet
naar de gewone man zoals u en ik. En daar zit volgens mij nu juist de kneep: u
en ik doen al jaren lang niks anders dan inleveren op het bedrag dat wij te
besteden hebben, mede door de draconische bezuinigingen van de afgelopen jaren.
Logisch dat de economie dan kwakkelt! Aan de basis zit het niet goed, mede door
het stringente bezuinigingsbeleid.

Ik heb gehoord dat er stemmen zijn opgegaan om dit gigantische bedrag van
380miljard euro gewoon uit te delen aan de Europese huishoudens. Dat lijkt me
een veel beter idee. Als elk huishouden in Europa 3.000 of 4.000 euro per
persoon in een keer extra te besteden heeft, willen de centen wel rollen! Dat
zou pas een oppepper aan de economie geven!

mevrouw M.J. van Gilst, Dieren

Zonnepanelen

In het artikel over zonneverf (Ten eerste, 2 december) staat dat zonnepanelen
veel onderhoud vergen. Uit ervaring kan ik zeggen dat dit niet het geval is.

Ik ben in 2006 begonnen met het aanschaffen van de eerste vier panelen (zonder
subsidie, bij elkaar gespaard) bij een eerste klas vakman. Zo heb ik ieder jaar
wat kunnen laten installeren, totdat het dak vol was. Er liggen nu dus al bijna
tien jaar zonnepanelen op mijn dak en er hoeft niets aan te gebeuren. Er is geen
sprake van onderhoud!

Wietske Kiewiet-Vos, Bovensmilde

ROC Leiden

De problemen met ROC Leiden staan nog steeds in het brandpunt van de
belangstelling (Ten eerste, 2 december). Het verschijnen van het rapport van de
onderzoekscommissie-Meurs zet de schijnwerpers weer vol op de treurige situatie
op deze school. Jammer genoeg wordt nog steeds niet helemaal duidelijk wat er
fout is gegaan. Natuurlijk waren er een megalomane voorzitter van het college
van bestuur en adviseurs met verschillende petten op. De minister en ook de
inspectie hadden en hebben boter op hun hoofd.

Dat er ook sprake was van incompetentie bij het management, onvoldoende
alertheid bij de raad van toezicht en de medezeggenschapsraad die zich lieten
manipuleren, en een cultuur van angst onder het personeel, wordt onvoldoende
belicht.

Het deksel van de keerpunt bleef zo jaren gesloten en één persoon kon zo zijn
gang gaan. Wij hebben het allemaal laten gebeuren. De vraag is hoe je dit soort
situaties in de toekomst kunt voorkomen. Misschien dat een investeringscheck
door echte deskundigen, en niet de inspectie of ambtenaren, zo langzamerhand
ingevoerd moet worden voor het onderwijs, maar ook voor andere publieke
sectoren.

Albert Dorrestein, voormalig docent/stafmedewerker ROC Leiden

ROC Leiden (2)

Het grote probleem met mensen als Jacques van Gaal en zijn veel te grote
uitgaven voor het ROC Leiden (Ten eerste, 1 december) is dat deze mensen veel te
veel gemeenschapsgeld hebben om vrij over te beschikken, zonder zelf
verantwoordelijk te hoeven zijn voor de uitgaven. Een beetje adhd-gedrag doet de
rest.

In Nijmegen is de nieuwbouw van het Radboud-ziekenhuis en de universiteit ook
veel te groot en te luxe. Allemaal van gemeenschapsgeld. In het hele land wordt
veel geld uitgegeven aan grote musea, concertzalen en andere gebouwen. Aan het
veel te grote en dure station in Arnhem betalen we nu ook mee.

Wij als gewone burgers moeten in opstand komen tegen dit luxe machogedrag. Want
het is per slot van rekening ons belastinggeld. En er zijn belangrijker zaken
waar dat aan uitgegeven kan worden.

M.L. Cuijpers, Nijmegen

Jasmijn

De werkzame stoffen in cholesterolverlagende medicijnen (Wetenschap, 3 december)
worden door de farmaceutische fabrieken nagemaakt van de jasmijnplant, waarvan
de werkzame stoffen volgens mijn acupuncturist Trudy van 't Westeinde, die ook
de Chinese voedingsleer kent, geen stijfheid en gewrichtspijn meer zouden
opleveren.

Omdat mijn huisarts hieraan twijfelde, kwam ik met hem overeen om elk half jaar
mijn bloed op cholesterol te laten testen. Na vijf jaar werd dat één keer per
jaar en vorig jaar vergat mijn huisarts zelfs 'cholesterol' op het
laboratoriumformulier aan te kruisen. 'Als je dezelfde voeding en leefwijze
blijft volgen, hoef je je verder nergens meer ongerust over te maken', was
vervolgens zijn advies.

Voor een paar euro koop ik al die jaren jasmijnthee op de markt, waarmee ik een
enorme besparing op de kosten van de gezondheidszorg heb bewerkstelligd. Vorig
jaar heb ik deze informatie in een brief aan de Volkskrant geschreven.
Tevergeefs. Dus klopt de kop in uw krant, dat de media invloed hebben op het
gebruik van medicijnen.

Dick Doeswijk, Zierikzee

Witte motor

'De motor van de economie wordt wit' (Ten eerste, 3 december). De groei van de
Nederlandse zuivelondernemingen wordt versterkt door de vraag naar
babymelkpoeder in China. Anders dan de kop doet vermoeden, levert deze witte
motor de maatschappij niets op, integendeel! De productie van melk en zeker
melkpoeders draagt sterk bij aan klimaatverandering, maar daar lezen we niets
over.

Op de volgende pagina een oproep voor het behoud van weidevogels. Hoewel alle
deskundigen aangeven dat er een direct verband is tussen achteruitgang van
weidevogels en de intensivering van de melkveehouderij, wordt er niets over deze
relatie verteld.

Evenmin wordt gerefereerd aan het artikel van een dag eerder: 'FrieslandCampina
schrapt 140 banen' (Economie, 2 december).

Jacomijn Pluimers, campagneleider 'voedsel' van Milieudefensie

Exclusief slachtofferschap

De column van Asha ten Broeke (O&D, 4 december) past helemaal in onze
joods-christelijke schuldcultuur. Wij, West-Europeanen, staan bij 'de ander in
het krijt', een idee dat vooral opgeld doet na de Tweede Wereldoorlog. Om ons
aandeel in de racistische uitingen met betrekking tot Zwarte Piet duidelijk te
maken, haalt Asha 'vier interessante vrouwen van kleur aan' die vorige maand in
de NRC een interview gaven.

Asha haalt ze aan omdat deze vrouwen blijkbaar hét voorbeeld zijn om ons bewust
te maken van ons racisme. Een van de vrouwen, Arzu Aslan zegt: 'Ik ruik ze,
witte mannen van rond de vijftig, vaak linksig met als handelsmerk antiracisme
en anti-islamofobie. Witte mannen, je moet ze breken, laten zien dat je niet van
ze onder de indruk bent.' Even verderop: 'Lastig voor niet-zwarte deelnemers aan
de discussie over racisme, ze hebben het minste recht van spreken.' Een klein
stukje dat de sfeer van het interview weergeeft.

Is hier geen sprake van het absolute recht op slachtofferschap? Nederland is in
zeer korte tijd multi-etnisch geworden. In onze samenleving ontbreekt het
volkomen aan een samenbindend element. Iedereen zoekt wanhopig naar een
identiteit. Exclusief slachtofferschap, waarin de ander bij jou in het krijt
staat, biedt in die zoektocht een welkome invulling.

Wilbert van Rijen, Holthees

Wat is er tegen deflatie?

Kan iemand me dit misschien uitleggen? Ik heb altijd gedacht dat het goed was
als mijn geld meer waard werd. Op de voorpagina van 3 december las ik dat dat
heel anders ligt. Het schijnt een schrikbeeld te zijn voor instellingen die zich
met het grote geld bezighouden. De deflatie moet bestreden worden met allerlei
middelen en kan bijvoorbeeld leiden tot negatieve rente. De grote baas Draghi
van de Europese Centrale Bank verlangt naar inflatie, waarbij geld dus minder
waard wordt.

Nou heb ik altijd gedacht dat inflatie een gevaar was. Het schijnt te maken te
hebben met investeringen. Als ik het goed heb begrepen, gaat men ervan uit dat
er minder wordt uitgegeven en geïnvesteerd als geld meer waard wordt. Die
redenering snap ik niet en ik vraag me af of ze klopt.

Peter Gilden, Amsterdam

Bosruiter

De Tweede Kamerfracties van GroenLinks en de PvdA maken zich zorgen over de
toekomst van onze weide-vogels (Ten eerste, 3 december). Ze zijn bang dat de
grutto in Nederland zal uitsterven en elders gaat broeden. Is dat erg? Veel
vogels gingen de grutto voor en verdwenen uit ons land. Wie denkt, behalve de
ornitholoog, nog dagelijks aan de hop, de ortolaan, de kwak en de bosruiter? De
meeste Nederlandse boeren niet.

Arjen Boswijk, Groningen

* Vervangende titel / Replacement title




Bekijk de oorspronkelijke pagina: ,

LOAD-DATE: 4 December 2015

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                              14 of 174 DOCUMENTS



                                 de Volkskrant

                            5 december 2015 zaterdag

Hulp voor Pam jr., Mark Zuckerberg en de Volkskrant Avond

BYLINE: PHILIPPE REMARQUE

SECTION: Opinie en Debat; Blz. 23

LENGTH: 800 woorden


De week van de hoofdredacteur


nabespreker pam

Op maandag houden we op de redactie altijd een nabespreking. Een van de
medewerkers geeft haar of zijn mening over de krant en discussieert met de
anderen. Deze week voerde columnist Max Pam het woord, zoals altijd scherp en
onderhoudend. Hij hield onder meer een betoog tegen apocalyptische
waarschuwingen inzake het klimaat.

De Club van Rome had immers in 1972 al geroepen dat het 5 voor 12 was. Max vindt
dat zijn zoon en de volgende generatie hun tanden er maar in moeten zetten. In
zijn column van woensdag verwoordde hij dat mooi, eindigend met deze alinea:
'Het is pure noodzaak om de generaties na ons op te zadelen met een paar forse
problemen. Daar worden ze groot, sterk en vindingrijk van.' Wij hebben
geglimlacht om Max, en ik hoop u ook. Maar de Volkskrant probeert Pam jr. toch
alvast een handje te helpen door in het hier en nu na te denken over het
klimaat. Wat moet er gebeuren om de overgang naar een schonere
energievoorziening te bespoedigen? Dus reisden we in de aanloop naar Parijs niet
alleen de wereld over om de gevolgen in beeld te brengen - zie de productie over
Ethiopië op onze site en in Vonk - maar stellen we deze week, terwijl de
ambtenaren in Parijs vergaderen, lastige vragen. Zoals vandaag de vraag - sorry
Max - wat wij gewone burgers nu al zelf kunnen doen om CO2-uitstoot te
verminderen. Interessant vond ik een interview in het begin van de week door
wetenschapsredacteur Martijn van Calmthout met de Amerikaanse dwarsligger in het
klimaatdebat Roger Pielke jr., die de Parijse redenering omdraait: je moet geen
CO2-reductie afspreken, maar positieve energiedoelen stellen: 'De hele wereld de
energie van het huidige Duitsland, maar dan 95 procent zo schoon en goedkoop, in
2050.' Dan moet de overheid er wel fors in investeren: 'Energie wordt te veel
aan de markt overgelaten. Dat doen we met defensie ook niet.'

weldoener facebook?

Aan de krant, een in druk verschijnend instituut, wordt vaak een eenduidige
bedoeling of mening toegeschreven. In werkelijkheid zijn we op de redactie zelf
steeds bezig het leven en de wereld te interpreteren. Daarbij - dit lijkt me een
teken van gezondheid - herzien we onze mening regelmatig en zijn we het
onderling soms oneens. Neem de ochtendlijke nieuwsvergadering van woensdag,
waarop we de 99 procent-gift van Mark Zuckerberg bespraken. Facebook ontwijkt
belastingen en eigent zich met de zo verworven miljarden overheidstaken toe,
stelden de sceptici. Anderen waren enthousiast over de spectaculaire omvang van
deze filantropie. Het is natuurlijk allebei waar. Hadden wij even geluk dat
degene die het voornaamste artikel over Zuckerberg schreef, Amerikacorrespondent
Michael Persson, het genuanceerde gemoed bezit dat je nodig hebt om recht te
doen aan dit soort dubbelzinnigheden. Hij is gefascineerd door de utopische
dadendrang van de tech-ondernemers, maar wijst ook op hun libertarische
anti-overheidsagenda: 'De miljardairs van Silicon Valley combineren hun in geld
gedrenkte Californische idealisme met hun eigenwijze bèta-karakter. Het zijn
mannen die alles beter weten.' Dat heb ik als lezer van de krant graag: zo'n
zaak wil je van verschillende kanten bekijken. Op vrijdag beschreef
economiecolumnist Peter de Waard de grote Amerikaanse weldoeners voor Zuckerberg
en concludeerde dat filantropie 'de ultieme vorm van narcisme' is. Sheila
Sitalsing eindigde haar vermakelijke column anders: 'Je kunt het ook zo zien:
als de Zuckerbergjes hadden besloten de 45 miljard dollar te steken in met
diamanten ingelegde zwembaden en privéjets, had je niemand gehoord over de
democratie. En niemand zou er iets mee zijn opgeschoten.'

de volkskrant avond

Dan mag ik hier nog trots een nieuwe uitgave van de Volkskrant aankondigen. Nu
ja, uitgavetje. Het is een avondlijke nieuwsbrief die we per mail verspreiden.
Elke dag als het achtuurjournaal is afgelopen, vindt u in uw mailbox een
handzaam overzicht: de belangrijkste ontwikkelingen van de dag, een paar
interessante dingen die nog op tv komen en een voorproefje van de Volkskrant van
de volgende ochtend. Een soort mini-krantje in de avond dus, dat u snel bijpraat
en alvast wat fijne leeswaar biedt van morgen, zoals het openingsverhaal van V,
een paar artikelen uit de nieuwskrant, het commentaar en de column van Aaf
Brandt Corstius of Sylvia Witteman. Goed voor de nieuwsgierigen en degenen die
's avonds meer tijd hebben dan 's ochtends. U kunt zich abonneren op die e-mail
onder http://volkskrant.nl/nieuwsbrief. Opdat de matineuze huisvriend u ook 's
avonds al behulpzaam is.


p.remarque@volkskrant.nl


REDACTIEBLOG

Wilt u de hier besproken artikelen lezen? Zoek in onze app voor tablet of
telefoon naar 'redactieblog' of ga op uw computer naar
http://Volkskrant.nl/redactieblog.




Bekijk de oorspronkelijke pagina:

LOAD-DATE: 4 December 2015

LANGUAGE: DUTCH; NEDERLANDS

GRAPHIC: EPA

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                              15 of 174 DOCUMENTS



                                 de Volkskrant

                            2 december 2015 woensdag

Twente moet eigen broek ophouden

SECTION: Opinie en Debat; Blz. 26

LENGTH: 147 woorden


Brief van de dag

Het is toch van de gekke dat de gemeente Enschede de voetbalclub FC Twente te
hulp schiet met een lening van maar liefst 32 miljoen euro terwijl er ook nog
een bedrag van 17 miljoen euro openstaat (Ten eerste, 1 december).

Het wordt tijd dat de regering gemeenten gaat verbieden om geld van de
belastingbetaler in voetbalverenigingen te steken die door financieel wanbeheer
failliet dreigen te gaan. Met deze miljoenen zou de gemeente Enschede heel
nuttige dingen kunnen doen. Beseffen ze bij de gemeente wel dat er spelers bij
Twente rondlopen die tonnen per jaar aan salaris opstrijken? Geld dat
uiteindelijk door de belastingbetaler wordt opgebracht.Voetbalclubs moeten
gewoon hun eigen broek ophouden en anders maar failliet gaan en zeker niet op de
been worden gehouden door de hardwerkende belastingbetaler.

Gerard Rood, Bovenkarspel




Bekijk de oorspronkelijke pagina:

LOAD-DATE: 1 December 2015

LANGUAGE: DUTCH; NEDERLANDS

GRAPHIC: De trainer van Twente, René Hake, in gesprek met supporters.
Foto ANP

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                              16 of 174 DOCUMENTS



                                 de Volkskrant

                           28 november 2015 zaterdag

Verdiep je dan écht in Henk en Ingrid

BYLINE: DOOR MARTIN SOMMER FOTO ADRIE MOUTHAAN

SECTION: Vonk

LENGTH: 2238 woorden


Beschavingsoffensief - Er moet dringend moraal in de politiek

Geef mensen in achterstandswijken een nieuw huis of een nieuw aanrecht en het
zal goedkomen. Nee, zegt Grabriël van den Brink. Ook opvoeding en moraliteit
zijn nodig.

Gabriël van den Brink (1950) neemt afscheid als hoogleraar maatschappelijke
bestuurskunde, met een hoogstpersoonlijk beschavingsoffensief. Drie nieuwe
boeken in een cassette, nog drie op stapel en uiteraard een openbaar college
waarin hij noten kraakt. 'Waarom morele vragen politiek urgent worden', luidt de
titel. Hij spreekt als altijd hartstochtelijk.

In zijn gisteren uitgesproken afscheidscollege kijkt Van den Brink met verbazing
terug op zijn eigen levensgang. Als student filosofie in Nijmegen was hij
marxist en lid van de CPN. Hij ging in de collegezaal in debat met de professor
ethiek. Het ging immers eerst om het vreten en daarna pas om de moraal, zoals
theatermaker Bertolt Brecht al zei. En nu wijst de voormalige communist bij het
afsluiten van zijn loopbaan zelf op het belang van moraal.

'Even precies zijn: ik blijf ver van moralisme in de domineestraditie. Ik ben
voor normen en waarden, dat is echt mijn ding. Maar moraal moet wel te maken
hebben met de politieke en economische realiteit. Dus ik ben tegen elke moraal
die zuiver wil zijn. Dat zondagse gepreek: never.'

In het marxisme zit natuurlijk verschrikkelijk veel moraal, dus zo verbazend is
die levensgang ook weer niet.

'Natuurlijk. Het was één grote morele beweging. Het ging toen over martelen,
over Pinochet in Chili. Ik was zeer moreel gedreven. Wat ons niet beviel aan de
professor ethiek of Amnesty International, was dat ze de moraal abstract
maakten. Het ging niet over de economische verhoudingen maar over de Mens met
een hoofdletter. En dat het zo machteloos was.'

Er moest iets gebeuren.

'Nee er moest iets voorkomen worden. Vietnam moest voorkomen worden. In ons
geheugen zaten het fascisme en de oorlog. Alles wat in die richting ging,
bestreden wij. Strijd was belangrijk, tegenstellingen waren belangrijk. Allemaal
niet zo zoetsappig, met echt jeugdig enthousiasme. Wat je nu een beetje bij
jonge fanatieke moslims ziet.'

U stelt vast dat uw opvatting gaandeweg een wending van 180 graden heeft
genomen.

'Ik heb ontdekt dat die zachte krachten van de ethiek zo zacht niet zijn. En dat
die in de Europese geschiedenis veel sterker doorwerken dan ik ooit gedacht heb.
Wij omarmden het materialisme om enige power te krijgen achter de moraal. Ik ben
voor mijn proefschrift de geschiedenis van Brabant gaan bestuderen. Ik heb me
tien jaar lang, van 1985 tot 1995, in de archieven verstopt. Achttiende eeuw.
Negentiende eeuw. In het dorp Woensel. Gewone mensen. Ongeletterde boeren,
wevers, ambachtslieden. Dat deel van Nederland heeft veel ellende en armoede
gekend. En dat ontwikkelt zich dan tot wat het uiteindelijk is geworden:
welvarend, beter opgeleid. Philips kwam.

'Ik ontdekte op grond van talloze feiten dat de aannames van het marxisme, en
trouwens van economen in het algemeen die denken dat het alleen gaat om brood op
de plank, dat die niet kloppen. Al die krachten van de zogeheten bovenbouw, het
onderwijs, de kerk, de rechtspraak: die bleken beslissend! En verder bleek het
belang van de vraag of jij je best doet en investeert of dat je het maar laat
hangen.

'Het gaat om een ondernemende houding, van aanpakken, en dus niet van 'als Allah
het wil'. Die boeren en wevers moesten hard werken en dat deden ze ook.
Langzamerhand ging de productiviteit van de landbouw omhoog, omdat ze uren meer
besteedden aan de grond. Dat is Brabant, dat is eigen aan die streek, dat heb ik
veralgemeend, dat blijkt het model te zijn in heel Europa. Ik bestrijd wat je
vaak hoort: we zijn in het Westen zo rijk, omdat we Afrika hebben beroofd. Ja,
we hebben wel geroofd, maar daar gaat het niet om. Onze rijkdom komt niet uit
Afrika, maar uit de investeringen die eerdere generaties hebben gedaan.'

Maar u hebt ook twijfels over de moderne wereld.

'Ik hou vast aan het idee van modernisering. Het heeft Europa veel gebracht en
brengt de wereld steeds verder. Maar niet zonder problemen. Want hoe verhoudt de
moderniteit zich tot morele gevoelens? Mijn stelling is dat het politieke
bedrijf de morele gevoelens eruit gegooid heeft. Dat doet de samenleving geen
goed.'

De Nederlandse politiek is toch door en door moralistisch? Ik herinner me Den
Uyl op een auto tijdens een demonstratie tegen Franco...

'Ik heb het over het vakmatig handelen van politici en bestuurders. Hoe zij te
werk gaan. Dus niet wat ze persoonlijk voelen, want veel politici en bestuurders
zijn moreel gedreven. Dat staat als een paal boven water. Wat komt daar in de
alledaagse praktijk van terecht? Ik neem afscheid als hoogleraar
maatschappelijke bestuurskunde. We hebben de afgelopen tien jaar veel onderzoek
gedaan naar die praktijk. Hoe loopt het met het veiligheidsbeleid in
achterstandswijken. Hoe loopt het met de integratie, met de jeugdzorg, met het
onderwijs, met gezagsdragers. Dat voorbeeld van Den Uyl vind ik ook
hartverwarmend. Maar zo functioneert de overheid niet.'

Wat gebeurt er precies niet meer?

'Ik heb een boek gemaakt over de achterstandswijken. Vijf wijken, met naam en
toenaam, zo concreet mogelijk. Pendrecht, Enschede, ook Woensel toevallig. Onder
beleidsmakers was de communis opinio: die mensen hebben problemen - we moeten
nieuwe huizen neerzetten. Dat zal helpen. Elco Brinkman was zo brutaal om op
televisie te verkondigen: die mensen moet je een nieuw aanrechtje geven en een
nieuwe deur. De gedachte dus dat als je de externe omstandigheden verbetert, dat
dan die problemen van zelf wel oplossen.

'Ook door mijn geschiedenis van Woensel had ik allang gezien dat er ook een
innerlijk proces van discipline, opvoeding en moraliteit nodig is. Als dat
ontbreekt, kun je honderd keer nieuwe huizen bouwen maar het schiet niet op. Ga
in de Schilderswijk kijken. Allemaal nieuwe huizen. Is er iets veranderd in de
levenswijze? Niet of niet ten goede. Iedereen blijft geloven dat er een nieuw
aanrecht moet komen. Zo pakken we in Nederland morele vraagstukken aan.'

Mensen willen geen overheid die hun de les leest. Die neutrale staat kun je ook
een verworvenheid noemen, want we maken zelf graag uit wat goed en kwaad is.

'Dat is voor een groot deel ook zo. We moeten niet doen alsof Nederland op
moreel gebied een woestenij is. De moeilijkheid is dat het politieke leven
daaraan voorbijgaat. Alle cruciale kwesties, van de uitbreiding van de Europese
Unie tot de werkloosheidsbestrijding, brengen morele vraagstukken mee. Dat wordt
in de gemeenteraad of de landelijke politiek vaak genegeerd. Maar vroeg of laat
ontkom je niet aan morele kwesties, omdat de samenleving erom vraagt.'

De overheid wil er niet mee te maken hebben en de bevolking...

'Die vraagt erom! Maar dat wordt niet verstaan!'

Om maar wat te noemen: dat ruwe geschreeuw in zaaltjes over vluchtelingen is
eigenlijk een morele vraag van de bevolking?

'Daar zit van alles in. Nu zijn we in Nederland sinds een jaar of tien wel wat
gewend. Politieke correctheid is niet meer wat het geweest is. Politici denken,
goh het ligt wel gevoelig, misschien moeten we er toch eens rekening mee houden.
Maar het vermogen om publiekelijk in te gaan op morele en sociale vragen, dat
ontbreekt totaal.'

In de zaaltjes wordt gedacht dat de moslims die hier komen de moderne waarden
waar u het over heeft, eerlijkheid, nauwgezetheid, hard werken et cetera, dat ze
die waarden niet delen...

'Maar dat is op verschillende punten ook het geval! Het me gaat niet om ethiek
in de academische zin, het gaat om zedelijkheid, zoals dat vroeger heette. De
vraag is welke morele waarden doorwerken in het alledaagse bestaan. Op dat vlak
schiet het met de integratie niet erg op. Daar wordt ook van alles over gezegd,
maar nooit op een normatieve manier. Want dan discrimineer je... Je kunt niet
ontkennen dat er in Nederland discriminatie bestaat. Maar er is ook een
binnenkant aan het verhaal: wat brengen migranten mee aan levenshouding en past
dat in de moderne samenleving? Het antwoord is: moeizamer dan velen hadden
gedacht.'

Hoe beoordeelt u een opstand tegen een azc in Steenbergen?

'Als mensen zich bedreigd voelen omdat er vreemdelingen binnenkomen, dan zou ik
proberen te begrijpen wat hun zorgen zijn. Er zijn best goede argumenten te
verzinnen om veel vluchtelingen op te vangen in Nederland. Als je dat gaat
uitleggen, wat zou je dan in huis moeten hebben?

'Je moet natuurlijk al wat langer een relatie met je publiek hebben. Democratie
moet meer zijn dan eens in de vier jaar een stem uitbrengen en verder ziet u ons
niet.

'En je moet oog hebben voor de belangen van lager opgeleiden, van werklozen die
zijn aangewezen op de verzorgingsstaat. Hun belangen zijn de afgelopen jaren
sterk onder druk komen te staan. We moeten allemaal liberale en autonome burgers
worden. De lager opgeleide Nederlanders, die vroeger op de fabriek van Van Heek
werkten of in de haven, waar zijn die van afhankelijk? Van de staat. Die gaan we
dus even halveren. Hoezo, wat is dit?'

Ik vermoed dat veel mensen best vluchtelingen willen opvangen maar ook willen
weten wat dat betekent voor hun eigen leven.

'Die vraag is volkomen terecht.'

Merkel decreteert dat Duitsland gaat veranderen, en de mensen denken wat krijgen
we nou?

'Dat zeggen elites wel vaker: niets blijft zoals het is. Alles stroomt, alles
verandert. Een prachtige wijsheid, daar niet van. Maar wat is het nou voor
arrogantie om dat op te leggen en te zeggen: je hebt er maar mee te leven? Wat
mij betreft kun je best zeggen dat alles verandert of dat Europa onvermijdelijk
is, of dat de werkgelegenheid niet terugkomt. Maar je moet er een goed verhaal
bij hebben en dat is meer dan: we moeten met China concurreren. Dat zegt niemand
iets. En bovendien moet er compassie zijn met burgers als het om cruciale dingen
gaat.

'Ik stel vast dat de politieke elite haar geloofwaardigheid langzaam maar zeker
verliest. Ten eerste schept ze voortdurend faits accomplis waar helemaal niet
meer over te discussiëren valt. Ten tweede spreekt ze vooral de taal van de
hoger opgeleiden. Dat stoort mij enorm.

'Met de hoger opgeleiden gaat het wel goed. Die trekken hun eigen plan en hebben
eigenlijk niks meer te schaften met die sukkels aan de onderkant. Die voelen
zich in de steek gelaten door de staat. Zij worden dus pislink en gaan schelden.
Ik vind het niet prettig maar ik snap het wel. Iets meer mededogen met lager
opgeleiden zou geen kwaad kunnen.'

De lager opgeleiden zeggen twee dingen. We willen geen Europa en we willen geen
moslims.

'Het lijkt me de uitkomst van een gesprek dat nooit werd gevoerd.'

Hoezo, ze hebben geen belang bij Europa en ze hebben geen belang bij de islam.

'Hohoho, dat is te kort door de bocht. Objectieve belangen bestaan niet. De
elite heeft een belangrijke taak, namelijk het algemeen belang definiëren. Dat
kun je niet tegenover particuliere belangen stellen. Natuurlijk is politiek het
wheelen en dealen met belangen. Je moet rekening houden met werklozen, maar ook
met het bedrijfsleven, de middengroepen etc. Tegelijk is er ook een algemeen
belang dat meer is dan de optelsom van particuliere belangen.'

Hoe zou het eruitzien als iemand wel probeert het algemeen belang te formuleren?

'Gedrag zoals in Steenbergen vind ik verwerpelijk. Bepaalde uitdrukkingen van
Wilders vind ik verwerpelijk. Wat ik ten volle respecteer is het recht van
mensen om hun definitie van het algemeen belang naar voren te brengen in de
Kamer, op felle toon. Ik ga met iedereen in gesprek. Ik heb met Leefbaar
Rotterdam gesproken en ook met Rita Verdonk.

'Ik ben het met allerlei mensen hevig oneens, maar je moet wel serieus zijn.
Waarom zou je die mensen wegzetten, zoals D66 ooit deed? Dat verhaal over Henk
en Ingrid was volkomen ongeloofwaardig voor mij. Ga veldwerk doen. Verdiep je in
die levens, wat de toekomst is van hun kinderen. En trouwens ook van migranten,
want die hebben het evenmin gemakkelijk.

'Daarom hebben we laatst een besloten conferentie met orthodoxe moslims
georganiseerd. Wat zijn hun zorgen? Wat is ons verhaal en wat is hun verhaal?
Geen zoete broodjes, dat waardeert men zeer. Proberen te begrijpen wat
orthodoxie is. Je moet wel willen weten waarom er zoveel hoofddoekjes in de
moderne samenleving rondlopen. Niet bang zijn voor moeilijke vragen. Het gesprek
aangaan, dat moet gebeuren. En dat gebeurt niet altijd - een understatement.'


ONDERZOEK

Modernisering van het bestaan

Gabriël van den Brink (1950) was hoogleraar maatschappelijke bestuurskunde aan
de Universiteit van Tilburg en lector ethiek en gezag aan de Politieacademie te
Apeldoorn. In 1995 promoveerde hij aan de Universiteit van Amsterdam: De grote
overgang: een lokaal onderzoek naar de modernisering van het bestaan, Woensel
1670-1920. Voor het onderzoek bracht hij 'tien jaar door in de woestijn'. 'Geen
krant aangeraakt, ik moest dat proefschrift schrijven en dat duurde maar en
duurde maar. Mijn vrouw verdiende het geld. Ik was volstrekt in de marge,
niemand kende me en ik ben ijdel genoeg om dat vervelend te vinden.'

Een explosie van publicaties volgde. Onlangs verscheen Eigentijds idealisme -
Een afrekening met het cynisme in Nederland. Verder is Van den Brink een
gezaghebbend adviseur van de overheid.

'De politieke elite spreekt de taal van hoger opgeleiden. Lager opgeleiden
voelen zich in de steek gelaten. Zij worden pislink en gaan schelden'




Bekijk de oorspronkelijke pagina: ,

LOAD-DATE: 27 November 2015

LANGUAGE: DUTCH; NEDERLANDS

GRAPHIC: Gabriël van den Brink: 'Het vermogen van politici om publiekelijk in te
gaan op morele en sociale vragen, dat ontbreekt totaal.'
Foto's Adrie Mouthaan

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                              17 of 174 DOCUMENTS



                                 de Volkskrant

                           28 november 2015 zaterdag

Kips leverworst en de gewetenloze graaiers

SECTION: Sport; Blz. 39

LENGTH: 652 woorden


De Twaalfde Man Paul Onkenhout


Paul Onkenhout is redacteur van de Volkskrant.

Reageren?

p.onkenhout@volkskrant.nl

Sportmarketeer Bob van Oosterhout gunde ons deze week via Twitter een blik op
het diner dat bevoorrechten woensdag voor de wedstrijd Manchester United - PSV
in Old Trafford kregen voorgeschoteld. Hij maakte een foto van de menukaart.



Dat was smikkelen. 'Omdat er voor zo'n wedstrijd natuurlijk ook een bodempje
moet worden gelegd', lichtte Van Oosterhout toe. Natuurlijk.

Op het menu stonden Salmon Ballotine, Compressed Cucumber, Oyster Ceviche,
Oyster Mayonnaise, Marbled Game Terrine, Damson Gel, Malt Loaf Crisps, Pickled
Vegetables, Wild Mushroom Velouté, Pan Fried Cèpes, Mushroom Powder en Shaved
Truffle. Toen moest het hoofdgerecht nog komen.

Terwijl in de executive club ('get closer to greatness') van Manchester United
de borden nog eens vol werden geschept, stond de gewone man buiten in de kou een
droog broodje aangebrande worst naar binnen te werken. Verschil moet er zijn.
Het nagerecht bestond uit een gortdroge wedstrijd, een nul-nulletje dat de vraag
opwierp of Louis van Gaal ze wel allemaal op een rijtje had toen hij 200 miljoen
euro uitgaf om de selectie van Manchester United te versterken.

Weggegooid geld, weten we inmiddels. Het was jammer dat Manchester United niet
verloor, aan die club valt werkelijk niets sympathieks meer te ontdekken. En
maar shaved truffle naar binnen stouwen.

De vloek van het voetbal is de vloek van het geld. In plaats van dat Van Gaal
zich kapot schaamt voor die berg mislukte aankopen en niemand meer onder ogen
durft te komen, denkt hij alweer na over de volgende transactie. De wintersale
komt eraan en er is toch genoeg geld. Daar wel.

Waar miljoenen opdoemen, verliest in bestuursloges het verstand. Deze week werd
meer bekend over de deal die FC Twente in januari 2014 afsloot met Doyen Sports
Investments. Dat is een schimmig hedgefonds dat wordt gerund door gewetenloze
parasieten die, vaak zonder dat de voetballers het zelf weten, handelen in
mensen.

Je hoeft geen supporter van FC Twente te zijn om hier razend over te worden. Het
is een geschiedenis van leugens en bedrog, een schoolvoorbeeld van wat er
gebeurt als megalomane bestuurders ongehinderd hun gang kunnen gaan en de deur
openen voor graaiers van duistere komaf.

Bij FC Twente waren de speculanten Joop Munsterman en Aldo van der Laan.
Voorzitter Munsterman richtte een ravage aan bij krantenconcern Wegener, diens
compaan Van der Laan werd rijk in de vleesindustrie. We noemen hier Kips
leverworst.

Begin dit jaar kondigde Munsterman zijn afscheid aan bij FC Twente, op de
nieuwjaarsreceptie. Het is een goed moment om weg te gaan, zei hij, nippend aan
een glaasje sjampoepel. De club was klaar voor de toekomst. De woorden galmden
nog na toen een paar maanden later bekend werd dat FC Twente een schuld had van
60 miljoen euro.

Niet eerder heeft een landstitel (2010) zo'n verwoestend effect gehad. Met een
gammel elftal staat FC Twente momenteel in de eredivisie op de vijftiende
plaats, zelfs het voortbestaan wordt bedreigd. Er is niets meer van de club
over.

Maanden voordat Munsterman en Van der Laan met Doyen in zee gingen, klonk er al
een waarschuwing. Frank van den Wall Bake, ook een sportmarketingdeskundige,
wees in zijn nieuwsbrief op het gevaar van de samenwerking met de handelaar in
voetballers.

In de bijna blinde drift om te wedijveren met Ajax, Feyenoord en PSV heeft FC
Twente een groot deel van zijn ziel en zaligheid ingeleverd, schreef hij. Het
kon volgens hem niet anders dan dat de deal in de toekomst grote financiële
problemen zou gaan opleveren.

Op hetzelfde moment schepten Munsterman en Van der Laan in hun luchtkasteel nog
maar eens op en besmeerden ze een toastje. Niet met Kips leverworst natuurlijk,
daar doen deze lui het niet voor.

FC Twente: niet eerder heeft een landstitel zo'n verwoestend effect gehad




Bekijk de oorspronkelijke pagina:

LOAD-DATE: 27 November 2015

LANGUAGE: DUTCH; NEDERLANDS

GRAPHIC: PAUL ONKENHOUT

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                              18 of 174 DOCUMENTS



                                 de Volkskrant

                           18 november 2015 woensdag

Hebben punkeconomen ongelijk?

BYLINE: PETER DE WAARD

SECTION: Economie; Blz. 29

LENGTH: 489 woorden


De kwestie

Eind 1976 bracht de punkgroep Sex Pistols hun single Anarchy in the UK uit. Het
leidde tot een opleving van het anarchistisch denken waar behalve de anarchopunk
ook de anarcho-economie op meeliftte. Een van de anarcho-economen (of
punkeconomen) was de Amerikaan Walter Block. Die schreef in 1978 dat de rente
nooit negatief zou kunnen worden. 'De reden is niet dat het volgens de
economische theorie niet zou kunnen. Het ligt besloten in de menselijke natuur.'


Anarcho-economen keren zich tegen elke vorm van overheidsgezag (geen Rutte,
Obama, Poetin en Europese Commissie meer) en elke vorm van belastingheffing.
Alle openbare diensten zullen door de markt moeten worden geleverd. Wegen worden
aangelegd door de bewoners die daaraan wonen. De persoonlijke veiligheid wordt
verzorgd door verzekeraars die inboedelverzekeringen verkopen.

Block is inmiddels ver in de zeventig. Het is twijfelachtig of er onder jongeren
nog veel aanhangers zijn van het anarchokapitalisme, hoewel de anarchopunk nog
steeds schijnt te floreren. Maar zijn stelling is ontkracht. 'Negatieve renten
zijn er nu overal', kopte de Financial Times. 'Van Japan tot aan Europa.' Er
zijn dagen geweest dat driekwart van alle verhandelde staatsobligaties op de
financiële markten van Europa een negatief rendement hadden. En ook op
bedrijfsobligaties moet soms geld worden toegelegd.

ECB-bestuurslid Benoît Coeuré suggereerde onlangs dat spaarders en beleggers er
misschien maar aan moeten wennen dat van 100 euro inleg op een spaarrekening
slechts 95 euro terugkomt. Niemand weet hoe negatief de rente moet worden
voordat beleggers en spaarders massaal hun geld van de bank halen en in een oude
sok stoppen. Sommige economen denken dat het met een rente van -0,5 procent al
gebeurt, anderen pas bij een rente van -2,5 of zelfs -5 procent. Het zelf
opslaan van geld is niet risicoloos, maar vaststaat dat al snel nieuwe
ondernemingen ontstaan die zich daar professioneel mee gaan bezighouden. Of:
overal zullen Dagobert Duck-achtige geldpakhuizen verrijzen voor pensioenfondsen
en ook John de Mol en de andere Quote 500-leden. Voor jan modaal komen er kleine
brandkasten.

Harvard-econoom Greg Mankiw vergeleek een negatieve rente van 10 procent met een
besluit van een overheid om in één keer alle bankbiljetten waarvan het nummer
eindigt op 6 ongeldig te verklaren. Omdat beleggers en spaarders risicomijdend
zijn, zullen ze de gok niet wagen en zich tegen dit risico indekken. Dat zal
leiden tot nieuwe verzekeringsproducten. Naast risicovolle beleggingen met een
positief rendement komen er risicomijdende verzekeringsbeleggingen waarbij
iedereen jaarlijks een premie betaalt in plaats van krijgt.

Of de punkeconomen moeten gelijk krijgen dat dit het menselijk
bevattings-vermogen te boven gaat en de anarchie breekt uit.

Reageren?

p.dewaard@volkskrant.nl

Negatieve rente leidt tot geldpakhuizen à la Dagobert Duck




Bekijk de oorspronkelijke pagina: ,

LOAD-DATE: 17 November 2015

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                              19 of 174 DOCUMENTS



                                 de Volkskrant

                            17 november 2015 dinsdag

Waarom blijven beurshandelaren zo koel?

BYLINE: VAN ONZE VERSLAGGEVER ERIC VAN DEN OUTENAAR

SECTION: Ten Eerste; Blz. 11

LENGTH: 501 woorden


Na de terreuraanslagen op 11 september 2001 brak in de VS grote paniek uit op de
Amerikaanse en Europese beurzen, maar maandag reageerden beleggers op de Franse
beurs en elders in Europa nauwelijks op de aanslagen in Parijs.

De Franse beursgraadmeter CAC40 zakte aan het begin van de dag even weg, maar
sloot uiteindelijk slechts 0,08 procent lager. Alleen de koers van enkele
specifieke bedrijven in de luchtvaart en het toerisme gingen enkele
procentpunten omlaag.

Beleggers schrikken niet meer zo snel, verklaren deskundigen de lauwe reactie op
de koersborden. Op straat heersen angst en ontzetting, op de handelvloeren van
beurzen heerst een koele blik: de beleggers schrikken niet meer zo van
aanslagen. Na de aanslagen op de forensentreinen in Madrid in 2004 en de metro
in Londen in 2005 daalden de koersen nog enigszins, maar dat effect vlakte met
iedere terreurdaad af.

Bij de eerste volledige handelsdag na de aanslag op het satirische weekblad
Charlie Hebdo in januari noteerde de beurs van Parijs zelfs ruim in de plus. Het
klinkt misschien hard, maar de aanslag komt voor beleggers minder als een
verrassing dan voor de gewone burgers, zegt analist Jos Versteeg van Theodoor
Gilissen.

In 2001 wisten beleggers net zo min als politici en burgers welke gevolgen de
terreurdaad zou hebben. Nu weten ze dat na de eerste heftige reacties in de
samenleving het effect op de economie meestal heel klein is. Beleggers gaan er
daarom vanuit dat consumenten ondanks grenssluitingen en paniek op straat,
straks weer evenveel naar cafés gaan, vliegreizen boeken en winkelen. 'Het is
niet dat we aan aanslagen gewend zijn geraakt, maar wel dat we van ze geleerd
hebben', zegt analist zegt Corné van Zeijl van ACTIAM.

De aanslag op de Twin Towers in het financiële hart van New York had bovendien
ook de financiële wereld tot doel, terwijl er in Parijs geen duidelijk
economisch doelwit was. De terroristen wilden in 2001 het financiële stelsel
ontregelen, zegt ING-Investment manager Simon Wiersma. 'Toen werden we in ons
hart getroffen.'

Alleen beleggers in enkele sectoren reageerden maandag op de beurzen.
Vliegtuigmaatschappij Air France-KLM was maandag de klos met een verlies van
bijna 6 procent. Ook reisorganisaties TUI (genoteerd aan de beurs van Frankfurt)
en Thomas Cook (beurs van Londen) eindigden ruim 4 procent in de min. Het
Frans-Nederlandse vastgoedbedrijf Unibail-Rodamco (met winkels in Frankrijk)
daalde in eerste vijf minuten na de opening met een kleine 2 procent, maar
haalde die koersschade in de loop van de dag in.

De aanval in Parijs lijkt beleggers minder te beroeren dan andere recente
gebeurtenissen. Want beleggers zijn wel al enkele maanden zenuwachtig en maken
om het minst of geringste rare koerssprongen. De Parijse gruweldaad jaagt ze
minder vrees aan dan een mogelijke verhoging van de rente of de groeivertraging
in China.

Wiersma: 'Hoe cru het ook klinkt: de aandelenmarkten reageren rationeel, ze
weten: de wereld draait door.'




Bekijk de oorspronkelijke pagina: ,

LOAD-DATE: 16 November 2015

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                              20 of 174 DOCUMENTS



                                 de Volkskrant

                            13 november 2015 vrijdag

Schep banen op kosten van de (super)rijken

BYLINE: STEPHAN HUIJBOOM IS FILOSOOF

SECTION: Opinie en Debat; Blz. 21

LENGTH: 714 woorden


Ongelijkheid


Hoewel de rijken rijker worden, lukt het links niet om hiermee kiezers te
trekken. Hoe komt dat?

De ultrarijken zijn dit jaar 10 procent rijker geworden, zo citeerden diverse
media Quote enkele dagen geleden. Nieuws is dat niet. Econoom Bas van Bavel
becijferde dat de vermogens van de vijfhonderd rijkste huishoudens in Nederland
tussen 1993 en 2010 met bijna 14 procent per jaar groeiden.



De rijkste drie Nederlanders bezitten meer vermogen dan de helft van alle
Nederlandse huishoudens bij elkaar. Van al het private nettovermogen in
Nederland is bijna tweederde in het bezit van de rijkste 10 procent
Nederlanders. Ook na correctie voor pensioenen is de vermogensongelijkheid nog
altijd gigantisch.

Intussen wordt er zogenaamd 'uit noodzaak' en vermeende 'onbetaalbaarheid'
bezuinigd op publieke voorzieningen zoals de zorg en het onderwijs en is er mede
daardoor een enorme structurele werkloosheid. Dat dergelijke bezuinigingen
noodzaak zouden zijn, is een bespottelijke leugen die als functie heeft om te
maskeren dat er politieke keuzes ten grondslag liggen aan banenvernietiging en
het uithollen van de publieke sector.

Tegelijkertijd wordt er geen noemenswaardige belasting geheven over de vermogens
van (super)rijken. Een groeiende groep mensen begint dit aardig de keel uit te
hangen en is inhoudelijk tegen deze ontwikkeling. Toch lukt het collectief links
niet goed om met dit verhaal overtuigend kiezers naar zich toe te trekken en een
Kamermeerderheid te vormen. Hoe komt dat?

Ten eerste ging het decennialang niet over vermogensongelijkheid maar over
inkomensongelijkheid, die in Nederland enigszins meevalt. Toen Thomas Piketty
begin 2014 de mondiale vermogensongelijkheid agendeerde met zijn omvangrijke
studie, volgden al gauw publicaties van Nederlandse economen. Een jaarlijkse
update valt te verwachten. Dat is winst, maar op zichzelf onvoldoende voor
verandering.

Ten tweede zijn de afgelopen vijftien jaar 'culturele' issues vaker bepalend
geworden voor stemgedrag. Politieke verhalen gaan vooral over de islam, wat ten
koste gaat van een aanpak van basale economische problemen.
Bijstandsgerechtigden die PVV stemmen ondermijnen hun eigen economische belangen
zoals Republikeinse kiezers zichzelf dat in de VS aandoen.

Een belangrijke oorzaak van deze trend is dat er geen fundamentele economische
verschillen meer tussen grote politieke partijen bestaan, terwijl politiek bij
uitstek de plek is om fundamentele twistpunten te articuleren.

Die stembepalende verschillen ontstonden vervolgens automatisch op cultureel
vlak. PvdA, GroenLinks en SP zijn nog altijd ernstig in verwarring. Ook na de
crisis bleef een pleidooi voor grondige economische hervormingen uit. Op
cultureel gebied bogen zij juist volledig mee met rechts door te pleiten voor
eenzijdige 'integratie' (assimilatie). Alleen de nieuwe partij DENK van de
voormalige PvdA-Tweede Kamerleden Kuzu en Öztürk wil assimilatie afschaffen.

Ten derde is links de weg kwijt op het gebied van framing. Rechts noemt
bezuinigingen op de publieke sector 'noodzakelijk' en vernietigt daarmee
alternatieve mogelijkheden in de geesten van mensen. Waar is het tegengeluid dat
belasting heffen op de (ultra)rijken onvermijdelijk is als we structureel banen
willen creëren?

De belangrijkste manier om het huidige structurele tekort van een half miljoen
banen op te heffen, is de creatie van een grotere publieke sector. Iedereen die
de afgelopen jaren niet in een grot heeft geleefd, weet ook dat de publieke
sector juist in rap tempo afgebroken wordt. Laat u niet voorliegen door
nepbanenplannen en laat heel duidelijk zijn: Het kan echt anders.

Kosten deze banen geen geld? Ja, maar niet het geld van doodnormale,
hardwerkende burgers. Het geld dat via het bestaande systeem door de
politiek-financiële elite uit de publieke sector is gezogen, had überhaupt nooit
op deze schaal naar de superrijken mogen gaan. Zij mogen grotendeels opdraaien
voor de bezuinigingsellende. Dat bereik je nauwelijks met het heffen van een
paar procentpuntjes vermogensbelasting, zoals de SP voorstelt. Durf eens door te
pakken!

Kortom, breng fundamentele keuzemogelijkheden terug in de politiek. Anders gaat
het goed mis.

Nadruk op culturele kwesties gaat ten koste van economische problemen




Bekijk de oorspronkelijke pagina:

LOAD-DATE: 12 November 2015

LANGUAGE: DUTCH; NEDERLANDS

GRAPHIC: Stephan Huijboom

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                              21 of 174 DOCUMENTS



                                 de Volkskrant

                           11 november 2015 woensdag

Er mag wel wat geld bij, vindt uzelf

BYLINE: DOOR NANDA TROOST ILLUSTRATIES WILLUM MORSCH

SECTION: Economie

LENGTH: 1992 woorden


Nu het economisch beter gaat, neemt de onvrede onder werkenden over hun salaris
toe, blijkt uit het Nationaal Salaris Onderzoek van carrièresite Intermediair en
Nyenrode Business Universiteit. De opmerkelijkste bevindingen.


Nationaal Salaris Onderzoek

Soms is het vrijwillig, vaker dwingen de omstandigheden tot een onderbreking van
de carrière: werkloosheid, familie-omstandigheden. Een kleine groep zegt zijn
baan op om weer te gaan studeren.

Bijna 60 procent van de mannen onderbreekt zijn loopbaan weleens, tegen 40
procent van de vrouwen. Ruim de helft van de mensen met een lbo- of
mbo-opleiding onderbreekt zijn carrière niet. Voor hogeropgeleiden is dat
andersom: meer dan de helft van hen heeft weleens een loopbaanonderbreking
meegemaakt.



Hogeropgeleiden wisselen makkelijker van baan of gaan er om andere redenen een
keer vrijwillig tussenuit, zegt Jaap van Muijen. 'Werkenden met lbo en mbo
proberen hun baan te behouden, maar raken wel vaker werkloos dan
hogeropgeleiden.'

Familie-omstandigheden zijn voor iets meer dan een kwart van de vrouwen de
aanleiding om tijdelijk te stoppen met werken, tegen slechts 2 procent van de
mannen. Ook als het gaat om een burn-out gaan vrouwen aan de leiding: 9 procent
tegen 6 procent van de mannen. Het volgen van een opleiding is slechts in
beperkte mate een reden voor het onderbreken van een carrière.

Waarschijnlijk kiezen vrouwen voor beroepen waar de kans op een burn-out groter
is, zegt Janneke Plantenga van de Universiteit Utrecht. 'Een baan in het
onderwijs of de zorg vraagt om persoonlijke betrokkenheid. Het is heel goed
mogelijk dat dat de kans op een burn-out vergroot.'

Na de jarenlange economische crisis staan alle seinen weer op groen en worden we
ontevredener over ons loon. Ook zijn we minder bereid salaris in te leveren dan
twee jaar geleden. 'Nu het economisch beter gaat, vinden werkenden dat zij aan
de beurt zijn om te profiteren', zegt Bas van der Klaauw, arbeidseconoom aan de
Vrije Universiteit in Amsterdam.

We zijn dus niet heel tevreden over ons inkomen: iets minder dan de helft vindt
dat er meer in het loonzakje hoort. Vrouwen zijn beduidend minder tevreden dan
mannen. Ze hebben recht van spreken, vindt Jaap van Muijen van Nyenrode. 'Ze
verdienen gemiddeld nog altijd minder dan mannen. Vaker dan mannen hebben ze
tijdelijke banen.'

Er is meer ontevredenheid. Flexwerkers zijn minder tevreden dan vaste
medewerkers en laag- en mbo-geschoolde werkenden minder dan hoogopgeleiden. Toch
komt de werkvloer niet in actie. Iets minder dan eenderde van de ontevredenen is
van plan vanwege het salaris een andere baan te zoeken, twee jaar geleden was
dat iets meer dan eenderde. 'Het lijkt er nog steeds op dat werknemers huiverig
zijn om de zekerheid van hun vaste baan op te geven. Vooral voor ouderen kan het
lastig zijn een nieuwe vaste baan te vinden', zegt Van Muijen.

Hogeropgeleiden zijn in verhouding het meest bereid loon in te leveren voor
inhoudelijk interessanter werk, vervolgopleidingen, dichter bij huis werken of
om hun baan te houden. Hbo'ers zijn bereid het meest in te leveren voor een
leaseauto. Onder lageropgeleiden is de animo om loon in te leveren het geringst.
'Zij kunnen zich dat vermoedelijk ook niet permitteren', zegt Van Muijen.

Loon inleveren in ruil voor een vaste aanstelling is - uiteraard - populair
onder flexwerkers. Tijdelijke krachten zijn dan bereid 3,3 procent loon in te
leveren. Flexwerkers leveren ook loon in voor het behouden van hun tijdelijke
baan, voor inhoudelijk interessanter werk en voor het volgen van een studie. Van
Muijen: 'Zij hebben het meest te winnen als ze een vast contract krijgen.'

Hier en daar zijn werkenden er de afgelopen twee jaar ook in inkomen op
achteruitgegaan. Van iets meer dan 10 procent is het inkomen gedaald. Bijna een
kwart van de werkenden met een tijdelijk contract is er de afgelopen twee jaar
op achteruitgegaan. Van de lageropgeleiden moet bijna 15 procent genoegen nemen
met minder, bij de universitair opgeleiden is dat 7 procent.

Het is druk aan de onderkant van de arbeidsmarkt, zegt Bas van der Klaauw,
arbeidseconoom aan de Vrije Universiteit in Amsterdam. 'Zeker als flexwerker is
het lastig om een volgende baan te vinden waar je meer verdient. De lonen staan
aan de onderkant ook onder druk omdat daar veel banen verdwenen zijn.'

Over het algemeen zijn de lonen de afgelopen twee jaar gestegen, zij het
bescheiden (zie grafiek). Dat is kenmerkend voor Nederland, het land van de
gematigde loonsverhoging die meestal wordt afgesproken in cao's. Meer
hoogopgeleiden (40 tot 50 procent) zijn er in loon op vooruitgegaan dan
laagopgeleiden (25 tot 28 procent).

Vrouwen en allochtonen staan al meteen op achterstand als het om salaris gaat.
Dat scheelt soms een paar duizend euro bruto per jaar. Toch is het te snel om te
zeggen dat allochtonen en vrouwen gediscrimineerd worden, zeggen de
onderzoekers. Onderzocht is wat het effect van het spreken van een andere
moedertaal is op het salaris, variërend van Engels, Spaans en Japans tot
Arabisch, Berbers en Turks. En dan blijkt dat een andere moedertaal een negatief
effect op het inkomen heeft. Tot de leeftijd van 36 jaar verdienen bijvoorbeeld
mannen van Turkse en Marokkaanse afkomst (Berbers of Arabisch) daardoor een
kleine 1.700 euro minder.

De achterstand laat zich op een aantal manieren verklaren: 'de wachtrij voor
banen', zegt Joop Schippers, hoogleraar arbeidseconomie aan de Universiteit van
Utrecht. Die rij werkt als volgt: 'Witte mannen tussen de 25 en de 50 jaar
worden het eerst aangenomen. Daarna witte vrouwen in dezelfde leeftijd. Dan
ouderen. Allochtonen staan wat verder in de rij. Dat verandert wel, maar heeft
tijd nodig.'

Wat ook meespeelt is 'de vrouwenvalkuil'. De allochtoon - of de vrouw dus - is
blij met de baan die in de wacht is gesleept. Dat is immers het belangrijkste.
'Maar wie pas daarna gaat onderhandelen over zijn salaris staat zwakker', zegt
onderzoeker Jaap van Muijen, hoogleraar psychologie aan de Nyenrode
Universiteit.

Toch is er zeker een positieve ontwikkeling zichtbaar. Vrouwen lopen hun
achterstand in. Het verschil met mannen ten opzichte van Jan Modaal is in
vergelijking met twee jaar geleden 7,2 procent tegen 7,8 procent in 2013.
Daarbij maakt leeftijd nogal wat uit. De inkomensverschillen zijn kleiner onder
werkenden tot 36 jaar. Dan verdienen vrouwen 'slechts' 928 euro minder, oudere
vrouwen zijn bijna 3.000 euro slechter af.

'Hoewel het salarisverschil nog duidelijk zichtbaar is, is het wel aan het
afnemen', stelt algemeen directeur Sander van den Hout van Intermediair. 'Het is
aan werkgevers en aan vrouwen om door te pakken. Werkgevers moeten belonen naar
functie en waarde, vrouwen mogen zich sterker opstellen in
salarisonderhandelingen.'

Bij allochtonen is een vergelijkbare trend gaande: de salariskloof is voor jonge
allochtonen veel kleiner dan voor ouderen. Zo verdienen Turks sprekende vrouwen
van 36-plus gemiddeld 6.500 euro per jaar minder, tegen 2.600 bij de 36-minners.


Beroepskeuze maakt nogal een verschil en daarin blijven Nederlanders vrij
traditioneel. Vrouwen kiezen eerder voor de zorg, waar de salarissen doorgaans
lager liggen dan in bijvoorbeeld de techniek. 'En als vrouwen na de komst van
kinderen parttime gaan werken, heeft dat invloed', zegt Janneke Plantenga,
hoogleraar economie aan de Universiteit van Utrecht. 'Onder jonge vrouwen is dat
effect nog niet erg zichtbaar, dus zijn daar de verschillen kleiner.'

Voor iedereen geldt: een hogere opleiding betaalt zich uit. Een mbo-opleiding
levert per jaar 629 euro extra aan salaris op. Een hbo-opleiding is goed voor
een extra 5.567 en een universitaire opleiding 9.877 euro. En dat rendement
groeit naarmate men langer actief blijft op de arbeidsmarkt. Bij 36-plussers is
het opleidingseffect groter: 1.252 (mbo), 9.654 (hbo) en 18.869 euro
(universitair).

Het Nationaal Salaris Onderzoek is een initiatief van carrièresite Intermediair,
uitgevoerd door Jaap van Muijen van Nyenrode Business Universiteit en Eric Melse
van de Hogeschool van Amsterdam.

Op basis van het tweejaarlijkse onderzoek, sinds 2013, kunnen werknemers hun
salaris en arbeidsvoorwaarden vergelijken met die van anderen in een
vergelijkbare baan en kunnen ze opzoeken of die marktconform zijn. Nieuw in het
onderzoek was aandacht voor het motief hebzucht.

Het onderzoek in 2015 is gebaseerd op een enquête die honderdduizend werkenden
afgelopen zomer hebben ingevuld. Dat is 13 procent meer dan in 2013. Het
overgrote deel van de deelnemers aan het onderzoek is in loondienst. Driekwart
werkt in het bedrijfsleven. Meer mannen (59 procent) dan vrouwen deden mee.
Afhankelijk van de opleiding werkt ongeveer eenderde op een tijdelijk contract.
Mbo'ers werken het minst in vaste dienst (63 procent), afgestudeerden met een
universitaire opleiding het meest (71 procent). Vrouwen hebben vaker een
flexbaan dan mannen.

Het aandeel hoogopgeleiden onder de ondervraagden is groot: 26 procent heeft een
universitaire studie afgerond, 39 procent heeft hbo en 25 procent mbo; 10
procent heeft een lbo-opleiding. In de uitwerking van de data is die
onevenwichtigheid representatief gemaakt.

De overheidscampagnes om te kiezen voor exact of techniek dringen niet door tot
de arbeidsmarkt. Zowel onder mannen als onder vrouwen is het aantal mensen met
een diploma in techniek of natuurwetenschappen afgenomen. Op alle niveaus hebben
ouderen (36-plus) vaker een studie techniek of natuurwetenschappen afgerond dan
jongeren. 'Onze samenleving is al sinds de jaren tachtig aan het vereconomiseren
en het is ontluisterend om te zien dat de campagnes geen verandering brengen',
zegt Jaap van Muijen van Nyenrode.

Die ontwikkeling laat zich op een aantal manieren verklaren, zegt Andries de
Grip, hoogleraar scholing en arbeidsmarkt aan de Universiteit Maastricht. 'In de
industrie, en dus de techniek, zijn op alle niveaus, van hoog tot laag, veel
banen verdwenen. Tegelijkertijd kon je in de financiële sector en in
managementfuncties het grote geld verdienen. Dat werkt door in de studiekeuze.
Nu zie je overigens dat de financiële sector een minder goed imago heeft
gekregen. Voor ict-opleidingen en andere hogere technische studies groeit de
belangstelling.'

Wat studeren we dan wel? Economische opleidingen zijn nog steeds booming. En
verder kiezen we vooral traditioneel: jonge vrouwen kiezen meer voor gedrags- en
maatschappij wetenschappen, recht en gezondheidszorg. Typische mannenstudies:
economie, informatica en techniek. Wel kiezen iets meer jonge mannen in het hbo
en het mbo voor een ict-opleiding.

Studies als economie en recht zijn voor grote groepen studenten ook gewoon beter
behapbaar, zegt Joop Schippers. 'Het is natuurlijk fantastisch dat het onderwijs
veel toegankelijker is geworden. Maar daarmee is niet iedereen slimmer. Een
studie natuur- of geneeskunde is niet iedereen gegeven. Dat blijven de
moeilijkste studies die er zijn. Dan is het niet gek dat de meeste studenten
kiezen voor studies die beter te doen zijn.'

Onder studenten is er wel een verschuiving richting natuurwetenschappen en
techniek te zien, zegt Beatrice Boots van het Platform Bètatechniek. 'Op havo en
vwo kiest iets meer dan de helft voor de profielen natuur en techniek of natuur
en gezondheid. Ook op hbo's en universiteiten kiezen meer studenten voor een
bètaopleiding, ook onder meisjes zien we een toename. Maar het duurt nog even
voordat zij de arbeidsmarkt opkomen.'

Boots wijst er ook op dat mensen met een technische opleiding overstappen naar
andere sectoren als ze eenmaal aan het werk zijn. 'Ze kunnen veel breder
terecht, bijvoorbeeld als consultant. Omgekeerd is dat veel minder het geval.'

100.000 werkenden vulden enquête in

Hbo'ers zijn bereid het meest in te leveren voor een leaseauto

'Natuurkunde studeren is niet iedereen gegeven'

De salariskloof ten opzichte van mannen is onder jongeren wel aan het afnemen

Hoogopgeleiden gaan er makkelijker vrijwillig tussenuit




Bekijk de oorspronkelijke pagina: ,

LOAD-DATE: 10 November 2015

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                              22 of 174 DOCUMENTS



                                 de Volkskrant

                           11 november 2015 woensdag

Bankiers zeggen het zelf: we zijn grote hebberds

BYLINE: VAN ONZE VERSLAGGEEFSTER NANDA TROOST

SECTION: Ten Eerste; Blz. 2

LENGTH: 590 woorden


Wie werkt op de beursvloer of bij een bank, wordt meer dan in andere sectoren
gedreven door hebzucht. Dat geldt ook voor verkoopmedewerkers en makelaars. Wie
minder last van gelddorst heeft, werkt vaak in de zorg, het onderwijs of bij de
overheid.

Dat blijkt uit het tweejaarlijkse Nationaal Salaris Onderzoek, waarvan de
carrièresite Intermediair en Nyenrode Business Universiteit vandaag de
uitkomsten presenteren. Honderdduizend werkenden deden deze zomer mee aan een
enquête over salaris, arbeidsvoorwaarden en hun eigen functioneren. Ook is
gekeken naar persoonlijkheidskenmerken als altruïsme en openheid en motieven als
behoefte aan prestatie, macht of een prettige werksfeer.

Voor het eerst is ook onderzocht in hoeverre hebzucht mensen motiveert. Daarbij
kwamen stellingen aan de orde als 'Ik wil altijd meer', 'zodra ik iets heb
verkregen, ga ik nadenken over het volgende wat ik wil' en 'ik kan me niet
voorstellen dat ik te veel dingen heb'.

Hebzucht kan lonen, blijkt ook uit het onderzoek. Verkoopmanagers die
bovengemiddeld hebzuchtig zijn, verdienen gemiddeld 10 procent meer dan jan
modaal in een heel jaar, ongeveer 3.000 euro bruto per jaar.

Volgens het onderzoek is hebzucht 'de ontevredenheid dat men niet genoeg heeft
van iets en dat men daar meer van wil hebben'. En: 'Zo bleek uit eerder
onderzoek van de Universiteit Tilburg dat hebzuchtige mensen de neiging hebben
om meer impulsief te zijn, riskant gedrag te vertonen en minder zelfbeheersing
te hebben. Ze lijken ook minder tevreden te zijn met hun leven, hebben een
negatiever zelfbeeld en zijn weinig empathisch.'

Toch hoeft hebzucht niet per se negatief te zijn, zegt Jaap van Muijen,
hoogleraar psychologie aan Nyenrode. Hij heeft het salarisonderzoek uitgevoerd
met Eric Melse van de Hogeschool van Amsterdam. 'Als deze eigenschap productief
wordt ingezet, leidt hebzucht tot economische groei en vernieuwing. Maar als
hebzucht ontspoort, leidt het tot destructief gedrag.'

Volgens hoogleraar arbeidseconomie Joop Schippers van de Universiteit Utrecht
doen banken er goed aan mensen aan te trekken die van buiten het reguliere
netwerk komen. 'Stel eens een filosoof of ethicus aan. Vraag je eens af hoeveel
bedrijven die je hebt geholpen, maatschappelijk nuttige producten ontwikkelen.
Dan gaat het eens over iets anders dan meer winst, de grotere auto en een hogere
bonus.'

Opvallend is dat ook hoogleraren hebzuchtig blijken. Van Muijen ziet hierin een
mogelijke verklaring voor het toenemend aantal fraudezaken in de wetenschap,
waarbij hoogleraren frauderen met onderzoeksgegevens of streven naar steeds meer
aanzien en prestige. Van Muijen: 'Dan treden dezelfde mechanismen op als in de
bankenwereld.'

Uit het onderzoek blijkt tegelijkertijd dat er onder bankiers een redelijk grote
groep (20 procent) is die beneden gemiddeld scoort op hebzucht. 'Niet alle
bankiers zijn natuurlijk hebzuchtig', zegt Van Muijen.

Arbeidseconoom Ronald Dekker van de Universiteit van Tilburg is sceptisch over
de meetbaarheid van hebzucht. 'Economen gaan ervan uit dat iedereen tot op
zekere hoogte wordt gedreven door geld. Niet alleen financiële prikkels bepalen
de keuzen die iemand maakt. Dat 'hebzuchtige' mensen meer verdienen, kan ook
betekenen dat je met 'hebzucht' hetzelfde meet als ambitie.'

Voor de consument is de boodschap in elk geval dat hij moet opletten, stelt Van
Muijen. 'Wees altijd alert als je een auto gaat kopen. Het gaat de verkoper vaak
ook om het halen van de bonus.'

economie 32-33: Er mag wel wat bij, vindt u zelf




Bekijk de oorspronkelijke pagina:

LOAD-DATE: 10 November 2015

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                              23 of 174 DOCUMENTS



                                 de Volkskrant

                            7 november 2015 zaterdag

Een Nederlander als Amerikaanserevolutionair

BYLINE: RUSSELL SHORTO

SECTION: Opinie en Debat

LENGTH: 2322 woorden


Onder de titel 'Dus jullie willen een revolutie' hield de Amerikaanse historicus
Russell Shorto vrijdag de 33ste Van der Leeuwlezing. Coreferent was de Groningse
historicus Hans Renner. Hier de ingekorte versie van hun lezingen.


In het denken over de oorsprong van de Amerikaanse Revolutie zijn twee
stromingen te onderscheiden. De een is de Grote-Mannentheorie, die stelt dat
revolutionaire ideeën eerst opkwamen bij een elite die werd beïnvloed door de
Verlichtingsdenkers in Europa. Dit was het overheersende model in de 19de eeuw.
Het beleeft nu een comeback dankzij historici die de aandacht vestigen op
Washington, Franklin, Jefferson en Madison. De andere stroming kwam voort uit de
onrust van de jaren 1960. Deze beziet de geschiedenis als een ontwikkeling van
onderaf en meent dat de aanzet tot de Revolutie voortkwam uit de onrust onder
pachtboeren, stedelingen en religieuze fundamentalisten.



Ik wil deze twee richtingen hier samen brengen door me te richten op een
grotendeels onbesproken figuur uit die tijd: Abraham Yates die in 1724 werd
geboren in Albany in de staat New York. Albany ligt zo'n 250 kilometer ten
noorden van Manhattan aan de rivier de Hudson. In de daaraan voorafgaande eeuw
was Albany, toen Beverwijck geheten, de tweede stad van de Nederlandse kolonie
Nieuw-Nederland. Deze was gesticht door de West-Indische Compagnie, nadat het
gebied in kaart was gebracht door Henry Hudson, weliswaar een Engelsman, maar
destijds in dienst van de VOC. In 1664 bezetten de Engelsen de kolonie, maar de
bevolkingssamenstelling - voornamelijk Nederlanders - bleef grotendeels
ongewijzigd.

Het was in Albany een soort traditie dat Engelse mannen met Nederlandse vrouwen
trouwden. Christoffel Yates, de vader van Abraham, was van Engels-Nederlandse
komaf. Abrahams moeder Catalijne was Nederlandse. Albany was rond 1750 een erg
Nederlands stadje. Trapgevels, koekjes, Delfts-blauwe tegels. Bezoekers vonden
het afgelegen en een beetje ouderwets.

De vader van Yates was smid, maar dat kon Abraham, als negende kind, niet
worden. Hij werd schoenmaker. Maar hij wilde meer zijn dan een vakman: hij wilde
vooruit. Hij sloot een goed huwelijk met Annetje de Ridder, de dochter van een
rijke Nederlandse boer.

Toen keek hij eens goed naar hoe zijn stad veranderde. Hij wist dat de
pelshandel, de machtsbasis van de invloedrijkste families, op zijn retour was.
De stad werd steeds meer een centrum voor handelslieden en vaklui zoals hij:
kuipers, leerlooiers, metselaars, blikslagers. Yates wist ook dat de boeren in
de Hudsonvallei tarwe verbouwden dat naar het Caribisch gebied verscheept werd
als voedsel voor de slaven en dat die schepen op de terugreis rum, suiker en
stroop meebrachten. Hij besloot om naast zijn schoenmakerij handel te gaan
drijven in deze Caribische goederen.

Maar zijn ambities reikten verder. Terwijl hij zijn handel uitbreidde, en zijn
geduld en dat van andere kooplieden met de dominantie van de belangrijke
families opraakte, bouwde hij ook aan zijn relaties binnen deze nieuw opkomende
werkende klasse.

In Albany werden de politieke ambten bekleed door de machtige vooraanstaande
families, allemaal van Nederlandse oorsprong. Maar voor Abraham Yates was die
ongelijkheid niet vanzelfsprekend. In hem broeide een stevige afkeer van de
speciale status die de oligarchen aan hun rijkdom ontleenden. Hij merkte dat hij
een voorkeur had voor wat hij de 'middensoort' mensen noemde. Het was lang
gewoonte geweest dat de kiezers zich door de raad van hun meerderen lieten
leiden als er op ambtsdragers gestemd moest worden, maar dat begon te
veranderen. De gilden van ambachtslieden streefden ook naar politieke macht en
Yates kwam op het idee van die onvrede gebruik te maken en de kiezers
rechtstreeks aan te spreken.

In september 1753 stelde hij zich verkiesbaar als assistent-wethouder in het
derde kiesdistrict van Albany. Het was de laagste positie in het gemeentelijk
apparaat, maar ook een voet tussen de deur bij het stadsbestuur. Geheel in
strijd met de gewoonte richtte hij zich in zijn campagne rechtstreeks tot de
kiezers. In zijn district waren dat ambachtslieden met wie Yates jarenlang
zorgvuldig relaties had opgebouwd. Hij werd gekozen.

Het jaar daarop werd hij sheriff van het district. Engeland was in oorlog met de
Fransen en hun Indiaanse bondgenoten en als sheriff leverde Yates strijd, niet
met de Franse vijand, maar met het Engelse leger, dat de Amerikanen eigenlijk
moest beschermen. Er werden in Albany duizenden Britse soldaten gelegerd die
Canada op de Fransen moesten veroveren en die soldaten maakten er een zooitje
van: ze pleegden inbraken en vielen vrouwen lastig. Yates, die zijn bevolking
moest verdedigen, beklaagde zich bij de graaf van Loudon, bevelhebber van het
Britse leger in Noord-Amerika. Loudon poeierde hem af en deed minachtend over
zijn burgerlijk gezag. Daarop schreef Yates een brief aan de gouverneur.

Kort daarna kwamen Loudon en Yates elkaar op straat tegen, wat tot een openlijke
botsing leidde. Loudon zei dat hij de brief van Yates aan de gouverneur had
gezien en dat die vol stond met leugens. Yates antwoordde dat elke zin kon
worden onderbouwd met getuigenissen. Loudon waarschuwde Yates ook dat hij een
bepaalde militaire gevangene niet mocht vrijlaten. 'Sir, die heb ik al
vrijgelaten.' 'Op wiens gezag?' brieste Loudon. 'Op dat van de koning', zei
Yates. Vervolgens beval Loudon de sheriff zich dagelijks bij hem te melden en
'als u dat niet doet, laat ik u ophalen door soldaten met de bajonet op de
musket'.

De sheriff antwoordde: 'My Lord, ik heb geen tijd om u van dienst te zijn. Ik
moet mij met andere zaken bezighouden.' Loudon kon zich amper inhouden en zwoer
dat hij de brutaliteit van Yates zou afstraffen door diens huis te vorderen als
hospitaal voor gewonde soldaten en de plaatselijke kerk tot wapendepot te
bestemmen. 'Ik weet niet wat u zult doen, My Lord', zei Yates koeltjes, 'maar ik
weet wel dat u daartoe niet het recht hebt.' Waarop Loudon hem meedeelde dat hij
dat recht wel degelijk had: dat de voorzitter van het Hogerhuis in Engeland had
verordonneerd dat wanneer het leger een plaats moest verdedigen 'daar de wet
werd opgeschort' en het leger er de dienst uitmaakte.

In reactie op de brutaliteit van Yates meldde een van Loudons officieren zich
bij zijn huis en kondigde aan dat hij daar voortaan zou verblijven. Yates zei
dat het huis al vol zat met soldaten. De kapitein antwoordde dat hij desnoods
'in hetzelfde bed' zou gaan liggen als Yates en diens vrouw.

Yates gaat rechten studeren en schrijft een opmerkelijk memorandum tegen Loudon.
Het zijn de jaren 1750, twintig jaar vóór de Revolutie, en deze schoenmaker, een
autodidact, neemt het op tegen de machtigste man in Amerika en bevelhebber van
het Britse leger, zich beroepend op de verlichtingsideeën van John Locke over de
rechten van een volk. Hij begint zijn betoog met de opmerking dat iedere persoon
'een vast, bij geboorte meegegeven fundamenteel recht heeft op vrijheid van zijn
persoon en op het bezit van eigendom, een recht dat hem niet kan worden
ontnomen'. Voorts stelt hij vast dat 'de koning van Engeland geen wetten kan
wijzigen zonder instemming van zijn onderdanen' en ook niet tegen hun wil wetten
kan wijzigen of buiten werking stellen.

Ook schetst Yates de wandaden van de Britse soldaten tegen de burgers van
Albany: 'berovingen, aanrandingen, inbraken en andere afschuwelijke misdrijven
zijn er gepleegd, waarvan sommige onder het mom van het dienen van Zijne
Majesteit'. Hij meldt dat 'hinderlijke aantallen' soldaten bij mensen thuis
waren ingekwartierd terwijl een nabijgelegen kazerne leeg stond. Hij stelt dat
'wij door graaf Loudon bedreigd zijn met het platbranden van onze huizen', dat
geweld van de soldaten 'de oorzaak van menige miskraam' was geweest, dat dronken
soldaten 'hoeren meenamen naar hun kamer, met minachting voor de bewoners', dat
soldaten 'vrouwen van hun bovenkleding hadden ontdaan en de stad uit hadden
gejaagd '.

In de jaren 1770 was Yates een van de eersten die opriepen tot
onafhankelijkheid. Hij werd voorzitter van het Committee of Correspondence, een
van de comités die de acties tegen de Britten coördineerden. Vanaf juli 1776
waren de Britse koloniën in Noord-Amerika in oorlog met het thuisland. Met het
Verdrag van Parijs van september 1783 behaalden ze een klinkende overwinning,
die niet alleen hun continent, maar ook de wereld zou veranderen. Abraham Yates
maakte er deel van uit. Hij was een revolutionair geweest, een radicaal, een man
die vaak moest vrezen voor de strop. Maar hij werd een van de overwinnaars.

In de jaren 1780 maakt Yates een schijnbaar verrassende draai. De bestuursvorm
waarvoor de zegevierende Amerikanen hadden gekozen, was een confederatie met een
zwakke centrale overheid. Dat vormt een interessante parallel met Nederland twee
eeuwen daarvoor. In Amerika zagen mensen zichzelf allereerst als inwoner van
Virginia of New York, niet als Amerikaan; net zoals mensen hier zichzelf zagen
als Hollanders of Friezen. In beide gevallen belemmerde dit het voeren van de
oorlog voor onafhankelijkheid.

Dat aspect speelde na de oorlog nog steeds een grote rol, wat tot uitdrukking
kwam in de naam die voor het nieuwe land werd gekozen: de Verenigde Staten van
Amerika. Nadat de afzonderlijke koloniën staten waren geworden, behield ze ieder
ruime bevoegdheden waarover angstvallig werd gewaakt: het oprichten van een
leger, het drukken van geld. De nationale overheid, die geen president had, kon
slechts moeizaam met buitenlandse mogendheden onderhandelen.

De meeste leiders vonden dat daarin verandering moest komen. Er was een beweging
die naar een grondwet streefde die de federale overheid meer macht zou geven en
een zeker gezag over de afzonderlijke staten. Abraham Yates werd een van de
scherpste tegenstanders van zo'n federale overheid die, volgens hem, absolute
macht zou krijgen. Hij was ervan overtuigd dat de individuele vrijheid het best
gewaarborgd was als de macht bij kleine staten zou blijven en niet bij een
federale overheid. Een nationale grondwet 'zal erop uitdraaien dat alle macht
van de wetgevende organen van de afzonderlijke staten wordt uitgehold en dat de
rechten en vrijheden van het volk verloren gaan'.

Yates legde zijn argumenten voor aan Washington, Jefferson, Madison en Alexander
Hamilton, de grote voorstander van een federaal systeem. Hamilton noemde hem
'een man wiens onwetendheid en eigenzinnigheid slechts worden overtroffen door
zijn halsstarrigheid en laatdunkendheid. Hij heeft een hekel aan alle
hoogvliegers, zijn benaming voor geniale mannen'. Waarna Hamilton zich wel heel
elitair toonde door er aan toe te voegen dat Yates 'maar een schoenmaker' was.

Uiteraard werd de grondwet ingevoerd. Yates werd in 1790 burgemeester van Albany
en bleef dat tot zijn dood in 1796. Hij was een fascinerende man uit de werkende
klasse die vastbesloten was op eigen kracht hogerop te komen, die trouw bleef
aan de gewone man en wantrouwig stond tegenover de elites.

Toch stond hij ook voor iets meer. In welke mate was zijn eigen kijk op
onafhankelijkheid, op revolutie, op de rechten van de gewone man het resultaat
van zijn Nederlandse achtergrond? Een deel van het antwoord heeft hij zelf
gegeven. Want Yates schreef. Duizenden pagina's: essays in kranten, artikelen,
politieke schotschriften. Een van de boeiendste documenten is een soort
geschiedenis van de staat New York, die deels een zeer vroege geschiedschrijving
van Nieuw-Nederland is. Hij schreef die in 1776 of 1777, midden in de oorlog,
wellicht om de Amerikaanse onafhankelijkheid te rechtvaardigen door aan te tonen
dat de Engelsen eigenlijk nooit enige aanspraak hadden gehad op het land.

Yates schreef over 'de eerste kolonisten van de staat New York' dat 'het
Nederlanders waren' die 'hun geschiedenis, hun aard, rechten, vrijheden, hun
opstandigheid' hadden meegebracht. Hij schreef dat ze uit 'de zeven Verenigde
Staten' kwamen, die in opstand kwamen vanwege de 'schending van de rechten en
vrijheden van het volk'. Hij schreef over de opstand in Nederland en over de
stichting van de kolonie Nieuw-Nederland door deze nieuwe natie.

Het lijkt erop alsof hij met dit geschrift aan zijn revolutionaire medestanders
heeft willen aantonen dat de Nederlandse Republiek niet alleen een goed
voorbeeld voor hun acties was maar dat de claim van de Nederlandse natie op het
gebied in Amerika een geheel nieuwe wettige basis vormde voor de Revolutie. Hij
biedt ons een verdieping van ons begrip van wat er aan de Amerikaanse Revolutie
voorafging. Het was niet de ene groep Engelsen die tegen een andere groep
Engelsen vocht. De kolonisten waren van gemengde komaf en dat had een invloed
die ook gevarieerder was dan ons altijd is voorgehouden.

Yates was zeer bescheiden begonnen en maakte zich het recht en de nieuwe
verlichtingsideeën eigen. Daarbij gebruikte hij zijn kennis van de Nederlandse
taal en geschiedenis, en verbond die met de Nederlandse geest van
individualiteit met zijn nadruk op individuele rechten, die voortkwam uit de
geschiedenis, de strijd tegen het water, de vorming van waterschappen; en uit
Descartes en Spinoza en de Gouden Eeuw, wat weer de bezieling bracht voor de
opstand tegen Spanje en de Republiek onder Johan de Witt.

Yates gebruikte het gevoel voor onrechtvaardigheid dat altijd in hem opborrelde
als man van de lagere klasse en zijn kennis van de geschiedenis van de
Nederlandse Opstand om in het Amerikaanse debat een stem te laten horen die het
vuur van de revolutie aanwakkerde.

Yates was een kleine man: fysiek, afgaand op het ene schilderij dat we van hem
hebben, maar ook in hoe hij zichzelf zag. Hij had het niet op elites. Hij had
een egalitaire geest. Als hij de term 'middensoort' gebruikte, was dat geen
belediging. En ook dat, vermoed ik, verraadt zijn Nederlandse wortels.

Abraham Yates liet zien dat de Nederlandse claim op Amerika een nieuwe wettige
basis vormde voor de Revolutie




Bekijk de oorspronkelijke pagina: ,

LOAD-DATE: 6 November 2015

LANGUAGE: DUTCH; NEDERLANDS

GRAPHIC: Russell Shorto in de Martinikerk.
Foto Harry Cock / de Volkskrant

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                              24 of 174 DOCUMENTS



                                 de Volkskrant

                           29 oktober 2015 donderdag

Luiertaart

BYLINE: SYLVIA WITTEMAN

SECTION: V DIDU; Blz. 28

LENGTH: 434 woorden


Column Sylvia Witteman


Van worst krijgen we nu ook al kanker, een beetje of heel erg, daar zijn ze nog
niet helemaal uit. Hoe zou de gewone man zich door het verontrustende
worstnieuws heenslaan? Ik ben geen verslaggever, maar worst heeft wel mijn warme
belangstelling. In galop naar een worstrijke omgeving was het devies.



Daar stond ik dus, om 11 uur 's morgens bij de HEMA in de Kalverstraat,
nauwelijks verdekt opgesteld achter het rookworstschap bij de kassa, wachtend op
terneergeslagen horden prille worstweigeraars. Om de schijn van normaliteit te
wekken had ik aan mijn arm een winkelmandje met daarin een zak rookworstchips en
een verpakking met 24 ballpoints. Naar die chips was ik erg benieuwd en
ballpoints komen altijd van pas; hoeveel je er ook koopt, ze zijn altijd binnen
een week allemaal verdwenen.

Ik stond er al een kwartier en niemand kocht worst. De conclusie 'Amsterdamse
bevolking in de wurggreep van worstangst' is dan gauw getrokken, maar ik hoopte
natuurlijk op een mooie quote van een vertwijfelde worstliefhebber in het genre
'Er mag ook niks meer tegenwoordig' of: 'Mijn grootmoeder eet al haar hele leven
elke dag vier warme worsten, ze is nu 106 en loopt nog steeds marathons.'

Helaas, niets van dat al. Wél stond er een vrouw in de rij die op urgente toon
in haar telefoon riep: 'Ik bel over de luiertaart. Wat is het théma dan, van die
luiertaart? Ja, ik weet zeker dat die een thema heeft. Dat hebben ze altijd,
luiertaarten.' Even later kwamen er twee jonge mannen voorbij van wie de een een
mandje vol chocoladeletters droeg en de ander met schorre stem opmerkte: '28 man
die allemaal tegelijk bier voor je halen, dan springen de tranen je wel in de
ogen.'

Ik zag ze voor me, met zijn achtentwintigen, maar intussen stond ik daar nog
steeds in de geurige dampkring van die rookworsten eenzaam en vergeefs te
wachten op een waardevol worstcitaat. Een malafide verslaggever zuigt zoiets dan
gewoon uit zijn duim, maar ik ben gelukkig geen verslaggever.

Ik dacht aan een ploeg journalisten van de BBC, 25 jaar geleden in Moskou, die
de schaarste in Sovjetsupermarkten kwamen verslaan. Toevallig lagen juist die
dag de schappen vol voedsel, dus dat schoven ze voor de filmopnamen gemakshalve
eerst even uit beeld. Die keurige BBC, nota bene! Sindsdien heb ik weinig
vertrouwen in de journalistiek.

Ik stond er inmiddels al een half uur en ze begonnen van achter de kassa een
beetje vreemd naar me te kijken. Toen ben ik maar naar huis gegaan.

Die rookworstchips bleken trouwens erg lekker. Je krijgt er vast kanker van.

s.witteman@volkskrant.nl




Bekijk de oorspronkelijke pagina:

LOAD-DATE: 28 October 2015

LANGUAGE: DUTCH; NEDERLANDS

GRAPHIC: Sylvia Witteman

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                              25 of 174 DOCUMENTS



                                 de Volkskrant

                           29 oktober 2015 donderdag

Het einde van het hoefijzer?

BYLINE: WOUTER BOS

SECTION: Opinie en Debat; Blz. 24

LENGTH: 742 woorden


Op dit moment is de PVV in de peilingen hard op weg te verdubbelen ten opzichte
van de ongeveer twintig zetels waar ze gedurende langere tijd omheen cirkelde.
Het trieste is dat naarmate de PVV groter wordt, de kans op politieke macht voor
die partij alleen maar kleiner wordt.



Vanwege de inhoud van haar denkbeelden zal ik daar niet van wakker liggen, maar
democratisch gezien is het natuurlijk een drama dat, als deze peilingen straks
bewaarheid zullen worden, de grootste partij van het land geheid langs de kant
zal staan.

Eigenlijk zijn alleen CDA en VVD mogelijke partners in een coalitie. Het CDA
heeft dat al uitgesloten, de VVD officieel niet. Maar voor zowel VVD als CDA zal
gelden dat zelfs in het onwaarschijnlijke geval dat ze zich toch gedwongen
voelen over coalitievorming met de PVV na te denken, er wellicht nog een klein
kansje daarop zou bestaan bij een kleine PVV maar dat die kans tot nul
gereduceerd zal zijn als de PVV de grootste van de drie zou zijn.

Kortom, een grote PVV komt straks onvermijdelijk langs de kant te staan; de
weerzin van burgers die zich niet gehoord voelen en uitgesloten zal alleen maar
luider klinken. Een democratisch drama met heftige gevolgen voor toon en inhoud
van een geheid verder polariserend maatschappelijk debat.

Niet alleen de stijging van de PVV in de peilingen is spectaculair, ook waar de
winst vandaan komt is bijzonder. Grofweg eenderde komt bij de VVD vandaan,
eenderde bij het CDA en eenderde bij de SP. Dat laatste is nieuw. De SP was
nooit zo gevoelig voor de aanzuigende werking van de PVV of haar voorgangers,
van populistisch rechts.

Het was een van de redenen waarom politieke theoretici naar aanleiding van de
opkomst van links populisme en rechts populisme met de hoefijzertheorie kwamen:
het politieke spectrum was geen rechte lijn waarop de grootste afstand die
tussen populistisch links (SP) en populistisch rechts (PVV) was, maar een
hoefijzer waar de grootste afstand die tussen het midden (VVD, CDA, PvdA, D66)
en de populisten op links en rechts is. In zo'n model is de afstand tussen
populistisch links en rechts op de uiteinden van het hoefijzer eigenlijk
helemaal niet zo groot en dat valt te illustreren aan standpunten over Europa,
migratie en 'de bestuurlijke elite versus de gewone man'.

Onder Jan Marijnissen wist de SP op die manier veel kiezers te weerhouden van
een vlucht richting Fortuyn of de PVV, omdat de SP, gevoed door hun politici in
'oude wijken', bijvoorbeeld bepaald geen migratie- of buitenlandervriendelijke
positie innam in het integratiedebat. Een van de weinige debatten waarin
Marijnissen, als er net iets te veel gedoken werd, nog weleens in de problemen
kwam.

Die tijd lijkt nu voorbij. De SP is inmiddels klassiek links
migratievriendelijk. En dus lopen de kiezers nu ook bij de SP weg richting PVV.
Het hoefijzer is, in de woorden van medecolumnist René Cuperus, recht gebogen.

Ik heb een tijdje gedacht dat de strijd tussen Sharon Gesthuizen en Ron Meijer
om het leiderschap van de SP weleens hierover zou kunnen gaan. Dat Gesthuizen
het nieuwe migratievriendelijke standpunt zou verdedigen en dat Meijer als
rechtgeaarde leerling van Marijnissen op dit punt de koers van de SP zou gaan
corrigeren, terug naar de veel terughoudender koers van Marijnissen.

Getuige het interview met Meijer in de Volkskrant (20 oktober) is dat niet het
geval. Hij houdt vast aan het huidige vluchtelingenstandpunt van de SP en legt
zijn (voormalige) kiezers nog een keer uit dat de PVV op sociaal-economische
standpunten eigenlijk heel rechts is en dat de SP wél vecht voor hun werk en
inkomen.

De laatste keer dat ik die verdediging hoorde, was toen de PvdA aan het begin
van deze eeuw op die manier dacht kiezers bij Fortuyn weg te kunnen houden. Het
werkte niet. Omdat kennelijk de manier waarop een partij met het
migratievraagstuk omgaat meer bepalend is voor vertrouwen dat kiezers, met name
de lager opgeleiden, in je hebben dan wat je aan procentjes of euro's meer of
minder bereikt in banen of inkomens.

Het is een harde waarheid voor met name linkse partijen en net als vijftien jaar
geleden bij de PvdA laat het me verward achter. Ik ben blij dat de SP zich
duidelijk onderscheidt van Wilders in het vluchtelingendebat. Ik vind het triest
dat links daarmee nog meer wortels verliest in grote delen van onze samenleving.


Wouter Bos is politicoloog en econoom.

Triest dat links nog meer wortels verliest in de samenleving




Bekijk de oorspronkelijke pagina:

LOAD-DATE: 28 October 2015

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                              26 of 174 DOCUMENTS



                                 de Volkskrant

                            26 oktober 2015 maandag

Met de stenen gaat het goed, met de mensen een stuk minder

BYLINE: DOOR PETER GIESEN

SECTION: Ten Eerste

LENGTH: 1773 woorden


De banlieues, tien jaar na de rellen


Morgen is het tien jaar geleden dat de Franse banlieus wereldnieuws werden.
President Hollande bezocht vorige week een buitenwijk van Parijs, maar meed de
inwoners. 'We worden aan ons lot overgelaten!'

'Hoe vaak heb jij in de gevangenis gezeten?', vraagt Piou (27).'Tien keer!',
antwoordt Bectos (31).'Haha, ik vijftien keer!', zegt Piou. Hij haalt een mes
uit zijn zak. 'Zo leven we hier. Ik heb nog nooit gewerkt. Ik leef van de
straat.'



De mannen staan te wachten op president Hollande. Tien jaar na de banlieuerellen
van 2005 brengt de Franse president een bezoek aan La Courneuve, een voorstad
van Parijs waar destijds flink gevochten is. 'Ik heb toen ook meegedaan', zegt
Bectos. 'Alles in brand gestoken, auto's, een school, een bibliotheek. Omdat ze
ons links lieten liggen.'

Op 27 oktober 2005 vluchtten Zyed (17) en Bouna (15) voor de politie, in
Clichy-sous-Bois. Ze hadden niets gedaan, maar vertoonden de reflex van veel
banlieuejongeren. Politie, ellende, rennen! Ze verstopten zich in een
transformatorhuisje waar ze geëlektrocuteerd werden. Die avond braken heftige
rellen uit die een paar dagen later oversloegen naar andere voorsteden. De
banlieue leek een oorlogszone, beelden van brandende auto's gingen de wereld
rond. Frankrijk raakte in paniek en riep de noodtoestand uit. Pas op 17 november
verklaarde de politie dat de situatie weer normaal was. In de tussentijd waren
drie doden gevallen en tienduizend auto's in brand gestoken.

Hoe gaat het sindsdien met de banlieues? Niet al te best, zegt socioloog Didier
Lapeyronnie van de Sorbonne. Een positief punt is de stadsvernieuwing: overal in
de voorsteden zijn naargeestige torens gesloopt om plaats te maken voor kleinere
complexen in frisse kleuren. Sinds 2003 is er 44 miljard geïnvesteerd. Met de
stenen gaat het goed, met de mensen een stuk minder.

Door de economische crisis van 2008 zijn armoede en werkloosheid toegenomen.
Inmiddels leeft de helft van de kinderen in de banlieues onder de armoedegrens.
Ook andere problemen zijn gebleven: de drugshandel, het geweld. Anders dan veel
mensen denken zijn de banlieues geen Kabul of Bagdad. Zeker overdag kun je er
rustig rondlopen. Maar onder het kalme oppervlak broeit altijd het geweld.
Vorige week nog werd een delegatie Nederlandse ambtenaren overvallen in
Saint-Denis. Het is klein bier voor de banlieues: onlangs nog werd een 16-jarige
jongen uit Aubervilliers gelyncht door een groep van dertig jongens uit La
Courneuve.

Bovendien: sinds 2005 is de islam veel sterker geworden. Daardoor is niet alleen
sociaal-economische, maar ook de culturele kloof tussen de voorsteden en de rest
van de Franse samenleving gegroeid.

Achterstandswijken heb je overal in Europa, maar nergens is de afstand tussen
achterblijvers en hoofdstroom zo groot als in Frankrijk, zegt Lapeyronnie: 'We
gaan naar de Fransen, zeggen veel mensen uit de banlieues als ze naar het
centrum van de stad gaan. Ook al hebben ze zelf de Franse nationaliteit.' De
kloof is geografisch: in Parijs heeft de bourgeoisie zich achter de virtuele
stadsmuur van de boulevard périphérique verschanst tegen de barbaren uit de
voorsteden. Maar ook politiek. 'In Frankrijk loopt heel veel via de staat: de
politie, de school, de publieke dienstverlening. De mensen in de banlieues
hebben geen enkele invloed op de staat. Daarom beschouwen ze staatsinstellingen
vaak als vertegenwoordigers van een koloniale macht. Bij rellen worden vaak
scholen en bibliotheken aangevallen, omdat het symbolen van de staat zijn', zegt
Lapeyronnie.

Afstand, dat is ook wat je proeft als president Hollande La Courneuve bezoekt.
Bij een winkelcentrum staan honderden mensen op de president te wachten. Hoog
boven de winkels torent een enorme flat uit, een verticale sloppenwijk van
vijftien etages, met mottige blauwe gevelplaten, schotelantennes en met huisraad
volgestouwde balkons.

Dan verschijnt eindelijk de president van de republiek. Hij stapt uit zijn
grijze DS5, schudt een paar handen en verdwijnt razendsnel naar binnen,
uitgejouwd door een groot deel van het publiek. Een gesprek tussen de president
en boze buurtbewoners zit er niet in. 'Ik heb het gevoel dat ik niet besta',
zegt Momo (36), een werkloze ex-militair. 'Geld maakt gelukkig in deze
maatschappij, maar wij hebben niets. En we worden genegeerd, aan ons lot
overgelaten. De president weigert met ons in discussie te gaan.' Tegenover hem
staat een kordon van de oproerpolitie. Agenten zetten hun helm op, doen hun
vizier naar beneden, geven geen krimp, als robocops, ongenaakbare symbolen van
een staatsmacht die de verworpenen van de consumptiemaatschappij op veilige
afstand houdt.

De banlieues verrezen tussen 1950 en 1970 om de gewone man 'een deel van de
hemel' te geven. Moderne, lichte flats met centrale verwarming en stromend
water, getekend door navolgers van Le Corbusier. La Courneuve maakte destijds
deel uit van de 'rode ring' rond Parijs, steden die veelal bestuurd werden door
communistische burgemeesters. De sociale cohesie was sterk: inwoners
identificeerden zich met de fabriek, de partij, de arbeidersbeweging. Het is
allemaal verdwenen. La Courneuve is een verdrietige, gefragmenteerde stad
geworden, van immigranten uit honderd verschillende landen die vaak de grootste
moeite hebben hun weg te vinden in een postindustriële samenleving die weinig
werk genereert en hoge eisen stelt.

De leegte wordt steeds meer gevuld door de islam, zegt Lapeyronnie. Religie
biedt identiteit en houvast in een harde, verwarrende en vaak als vijandig
ervaren wereld. Sinds de aanslagen van januari wordt de banlieue als een
broeinest van terrorisme gezien. Dat is niet helemaal terecht. Jihadisten komen
uit alle milieus. Zo bleek een autochtone jongen uit een dorpje in Normandië,
Maxime Hauchard, opeens als beul voor Islamitische Staat op te treden. Maar
terroristen als Mohammed Merah en Amedy Coulibaly waren wel producten van de
banlieue: draaideurcriminelen die zich tot een gewelddadige variant van de islam
bekeerden.

De islam kan ook een verstikkende religieuze druk opleggen. 'Het gebeurt steeds
vaker dat vrouwen op straat worden beledigd of bespuugd door fundamentalistische
moslims. Je krijgt te horen: waarom draagt u geen hoofddoek? Of: mevrouw, uw rok
is te kort', zegt Nadia Ould-Kaci van de actiegroep Femmes sans voile (vrouwen
zonder hoofddoek) uit Aubervilliers.

'Een vrouw stapte in een bus en raakte per ongeluk de arm van een moslim die net
uit de moskee kwam. Daardoor was zijn rituele wassing niet meer geldig. De man
ging enorm tekeer. Het einde van het liedje: de hele bus riep Allah akbar en de
vrouw kon uitstappen', zegt haar medestandster Nadia Benmissi.

Zo doen er veel verhalen de ronde. De omvang van het verschijnsel is echter
moeilijk in te schatten. Cijfers zijn niet voorhanden. En La Courneuve is
allerminst een grote shariadriehoek: overal zie je vrouwen en meisjes zonder
hoofddoek. 'Ik woon naast een moskee, maar ik heb nog nooit een opmerking
gehad', zegt Nacima Abdelli (42), een elegante, modieus geklede Algerijnse die
voor een halalslagerij staat te buurten.

Toch is iedereen het over een ding eens: de islam is een dynamische kracht in de
banlieue. Onder sommige jongeren is het cool om een hoofddoek of een pluisbaard
te dragen, niet zelden tot leedwezen van hun ouders die veel minder streng in de
leer zijn. 'Het lijkt een beetje op de black is beautiful-beweging van
Amerikaanse zwarten in de jaren zestig', zegt socioloog Lapeyronnie. 'Maar het
verschil is dat de zwarten zich nog altijd als Amerikaan beschouwden. De
fundamentalistische islam gaat vaak gepaard met een sterk ressentiment tegen de
Franse samenleving. Het is een soort afscheiding van de Republiek.'

In januari werd deze kloof pijnlijk duidelijk. Op ongeveer tweehonderd scholen
verstoorden moslimleerlingen de herdenking van de slachtoffers van de aanslag op
Charlie Hebdo. Frankrijk was geschokt en politici reageerden met harde woorden.
Desnoods moesten moslims maar gedwongen worden de waarden van de republiek te
onderschrijven. De Marseillaise moest vaker op school gezongen worden! Moeders
met hoofddoeken mochten vooral niet meer mee op schoolreisje. Oppositieleider
Sarkozy wilde de hoofddoek op de universiteit verbieden.

Ook Lapeyronnie vindt dat Frankrijk moet vasthouden aan zijn seculiere waarden,
zoals het recht om een karikatuur van Mohammed te maken. Tegelijkertijd
waarschuwt hij voor een ongenuanceerde anti-islamkoers die de afstand tussen
banlieues en de rest van de samenleving alleen maar zal vergroten.

Volgens de republikeinse ideologie is elke Fransman gelijk, ongeacht zijn
afkomst, religie of huidskleur. De praktijk is heel anders. De werkloosheid in
de voorsteden is enorm, nergens in de westerse wereld doen kinderen uit
achterstandsmilieus het zo slecht op school. Die spanning tussen ideologie en
werkelijkheid is gevaarlijk, vindt ook Lapeyronnie. Moslims zien het
voortdurende hameren op republikeinse en seculiere waarden al snel als een
anti-religieuze aanval van een samenleving die verder niets voor ze doet.

Voor het café Le Petit Normand in La Courneuve staan Yousfi (37) en Djamel (40)
koffie te drinken. 'Sinds Charlie Hebdo worden we met de nek aangekeken', zegt
Djamel, afgekeurd elektricien. 'De ochtend na de aanslagen merkten we het
verschil al. Als ik naar Parijs ga, word ik soms wel drie keer gecontroleerd
door de politie. Ze zeggen: ga toch terug naar waar je thuis hoort, de banlieue!
We blijven altijd Arabieren. Ik voel me ook geen Fransman. Ik woon op twaalf
vierkante meter, met twee kinderen.'

Yousfi, beveiligingsbeambte op zoek naar werk: 'Hoe moeten wij ons Fransen
voelen? Liberté, Egalité, Fraternité. Maar waar is de Egalité?'

De vlam kan zomaar opnieuw in de pan slaan

Tien jaar geleden, op 27 oktober 2005, werden twee jongens op de loop voor
agenten geëlektrocuteerd in een transformatorhuisje. Het was het startsein voor
een golf aan rellen en geweld in de Franse buitenwijken met flats, de banlieues,
waar veel immigranten wonen. Het duurde drie weken; er vielen drie doden en
talloze gewonden.

Het lijkt de laatste jaren iets rustiger in de banlieues. Een nationale
geweldsgolf, zoals in 2005, heeft zich niet meer herhaald. Toch hebben zich
plaatselijk veel ernstige rellen voorgedaan, zoals in Villiers-la-Bel (2007),
Grenoble (2010) of Amiens (2012). Volgens veel mensen in de banlieue kan de vlam
elk moment weer in de pan slaan. De socioloog Didier Lapeyronnie heeft echter de
indruk dat de kans op rellen kleiner is geworden. Door de toegenomen armoede
zijn de mensen in de banlieues apathischer geworden, oppert hij.




Bekijk de oorspronkelijke pagina: ,

LOAD-DATE: 25 October 2015

LANGUAGE: DUTCH; NEDERLANDS

GRAPHIC: Inwoners van La Courneuve wachten voor hun flat op president Hollande,
die een bezoek zal brengen om stil te staan bij de rellen van 2005.
Foto Steven Wassenaar

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                              27 of 174 DOCUMENTS



                                 de Volkskrant

                            21 oktober 2015 woensdag

Dramatisch beroep

BYLINE: DOOR PAUL ONKENHOUT

SECTION: V Opening

LENGTH: 1772 woorden


Achtergrond 'De journalist' als personage Media


Cynische zuipschuit of onverschrokken idealist: hoe clichématig de fictieve
journalist ook is, films met verslaggevers zijn een zelfstandig genre geworden.
V brengt het in kaart.

Sinds Carl Bernstein en Bob Woodward in de jaren zeventig de ene na de andere
onderste steen bovenhaalden en aan het slot van hun ouderwetse spitwerk zelfs
een president ten val brachten, is er van de heroïsche status van journalisten
jammer genoeg niet veel meer over. En het wordt steeds erger.



Vorige week publiceerde het Centraal Bureau voor de Statistiek een onderzoek
over het vertrouwen van burgers in zeven instanties. 'De pers' werd zelfs door
de Tweede Kamer en 'ambtenaren' op achterstand gezet en eindigde roemloos als
laatste.

Slechts ongeveer 30 procent van de Nederlandse bevolking zegt (nog) vertrouwen
te hebben in de media. Het percentage is het hoogst in de regio Amsterdam (38
procent) en het laagst in Midden-Limburg (25 procent). De krant is allang geen
mijnheer meer, en de rest van de media evenmin. De status van journalisten is
sinds de jaren zeventig zwaar geërodeerd.

Gelukkig hebben we de duizenden films nog. En de tv-series. Daarin is de
journalist soms nog wel een man of vrouw van statuur, een waarheidsvinder voor
wie geen zee te hoog gaat: recent Mikael Blomkvist uit de Zweedse Millennium
Trilogy (2010), de films naar de boeken van Stieg Larsson, of de journalisten
uit The Newsroom, de HBO-serie uit 2012-2014.

Vanavond begint op NPO 2 De Affaire, een driedelige dramareeks van de VARA
waarin twee onderzoeksjournalisten van een tv-programma zich op grote kwesties
storten: het mislukte fotorolletje van Srebrenica, illegale praktijken van de
National Security Agency en de ontwikkeling van een Iraanse atoombom. Hier is
het woord ambitieus op zijn plaats.

De serie, bedacht en opgezet door VARA-mediadirecteur Robert Kievit en
journalist/onderzoeker Thomas Blom, past in een aloud sjabloon. De journalist is
hier een vindingrijke en geëngageerde onderzoeker die onder moeilijke
omstandigheden - en ondanks tegenwerking - de pijnlijke waarheid aan het licht
brengt. Vaak moeten persoonlijke offers worden gebracht, zoals verwoesting van
het gezinsleven.

Ook de achtergrond van de twee journalisten die zich in De Affaire door niets en
niemand laten weerhouden om de waarheid boven tafel te krijgen, komt bekend
voor. Peter Blok is de oudere, wat afgestompte journalist â ' afgestompte
journalisten zijn altijd mannen - die een krachtig wapen heeft: zijn ervaring.
Partner Kiki van Deursen is jong, onverschrokken en ambitieus.

Aanvankelijk wantrouwen ze elkaar. Haar honger naar de waarheid is de motor van
de journalistieke zoektocht, hij haakt aan en deelt de laatste slagen uit. En
hij is natuurlijk net gescheiden en zij natuurlijk alleenstaand.

Hanro Smitsman, regisseur van De Affaire, geeft toe dat het cliché onmiskenbaar
is. 'De ene journalist is de andere niet. En dé journalist bestaat niet.'

Anderzijds: 'We moesten een interessant stel neerzetten. Dit is fictie, het
menselijke aspect weegt zwaarder dan het informatieve.' Bovendien: 'Clichés
werken.'

Goed advies voor wie zich stort op het genre: de journalist in films en
tv-series is slechts geïnspireerd door de werkelijkheid, het is niet de
werkelijkheid zelf. Het beeld is onecht en vervormd, aangepast aan de wensen van
de makers en het publiek.

En aan de tijdgeest. Het is geen toeval dat de journalist in films en tv-series
de afgelopen decennia fors aan heldhaftigheid heeft ingeboet, uitzonderingen
daargelaten.

Alleen al in de Verenigde Staten zijn sinds de dagen van de stomme film meer dan
tweeduizend films verschenen waarin journalisten centraal staan. Het cijfer
wordt door hoogleraar Brian McNair genoemd in zijn essay Journalism at the
Movies uit 2011. Na politie en detectives zijn journalisten voor filmmakers de
populairste beroepsgroep. Films met journalisten zijn een zelfstandig genre
geworden.

De reden, volgens McNair: 'De journalist is de personificatie van de vierde
macht die de machthebbers nauwkeurig onderzoekt en controleert. Hij of zij gaat
daar waar gewone burgers niet durven te gaan, rapporterend over het misbruik van
de macht. De journalist bedreigt de macht en stuit daarbij vaak op verzet, wat
de kern van vertellingen opwekt: conflicten, spanning en drama.'

Die tekst laat zich lezen als de synopsis van All the President's Men, de
politieke thriller uit 1976 van Alan J. Pakula over het Watergate-schandaal. De
artikelen van journalisten Bernstein (Dustin Hoffman) en Woodward (Robert
Redford) hadden de val van president Nixon te gevolg. Mooier zou het nooit meer
worden. De film is nog steeds de norm, een jaloersmakend icoon. En niet alleen
voor journalisten.

Ook de makers van De Affaire spiegelden zich, in al hun bescheidenheid, aan All
the President's Men. In een brief aan de medewerkers werd voor de opnamen
expliciet verwezen naar de film â ' vanwege de waarheidsvinding natuurlijk, maar
ook vanwege de stijl van filmen.

'Old school', noemt regisseur Smitsman van De Affaire het. 'Maar eigenlijk is
het gewoon een terugkeer naar de basis.'

Het camerawerk is sober. Ook de grauwheid van Pakula's film zorgde voor
inspiratie. 'Ik wilde weinig ruis. De scripts waren al ingewikkeld genoeg om te
verfilmen.'

Smitsman noemt ook Salvador, de film uit 1986 van Oliver Stone. Een
fotojournalist, gespeeld door James Woods, verslaat de burgeroorlog in El
Salvador. 'Die film vind ik vooral interessant omdat een vorm van naïviteit
wordt gekoppeld aan een sterke wil om de waarheid te achterhalen. Hij kan het
onderwerp niet loslaten.'

Het beeld van de geobsedeerde onderzoeker, de gedreven luis in de pels van de
macht, is allang niet meer intact. Al in de jaren dertig was in The Front Page
(1931, Billy Wilder maakte in 1974 een remake) een ander type journalist te
zien: de kettingrokende, cynische zuipschuit die de journalistieke regels aan
zijn laars lapt en de waarheid manipuleert ten behoeve van een vet verhaal op de
voorpagina.

Oók een cliché natuurlijk, maar pijnlijk was het, zozeer zelfs dat de deftige
The New York Times tegen de film in verzet kwam. Het werd Hollywood hoogst
kwalijk genomen dat het eerbiedwaardige vak zo door het slijk werd gehaald.

Het type journalist uit The Front Page rukte op in films. De rij is lang. In Ace
in the Hole (1951) vertraagt een journalist (alcoholist, egoïst, ontrouw) een
reddingsoperatie, om er exclusieve verhalen aan over te houden. Ook in Absence
of Malice (1981) is de heroïek van het vak totaal verdwenen, met een naïeve
journalist (Sally Field) die zich laat misleiden en zakenman Paul Newman
opzadelt met een onterechte beschuldiging van moord. Uitgerekend de man die in
All the President's Men als Bob Woodward de ene na de andere tegel lichtte,
Robert Redford, creëerde twee jaar geleden een tegenhanger. In The Company You
Keep oogt Shia LaBeouf nog wel als een journalist uit de jaren zeventig, maar is
hij de idealen van het vak totaal vergeten. Scoren wil hij, meer niet.

Dat past in een ander tijdverschijnsel, de (dreigende) ontmanteling van de
journalistiek. Ook die is zichtbaar gemaakt in films en tv-series. Het gevecht
om lezers en kijkers (en adverteerders), politieke bemoeizucht en de moeizame
omgang met de oprukkende alternatieve nieuwsbronnen staan in tal van films
centraal.

Voorbeelden te over: Good Night and Good Luck (2005) van George Clooney waarin
een harde nieuwsshow moet wijken voor een entertainmentprogramma of het vijfde
seizoen van tv-serie The Wire waarin de journalistieke ethiek het thema is. Een
regionale krant, The Baltimore Sun, wordt getroffen door bezuinigingen. Het
aantal verslaggevers wordt ingekrompen, artikelen worden onzorgvuldig gecheckt
en belangrijke onderwerpen halen de krant niet meer.

Onfeilbaar is de journalist nog maar zelden. Hoe gedreven, vindingrijk en
ambitieus ook, zelfs de journalisten in House of Cards, Zoe Barnes van de
Washington Herald voorop, tonen tal van gebreken - en nauwelijks scrupules.

Nee, dan The Newsroom, de HBO-serie over een nieuwsredactie waarin
scenarioschrijver Aaron Sorkin het bekraste beeld van journalisten trachtte te
restaureren. Uit zijn motivatie sprak een groot verlangen naar de tijd dat de
romantiek nog niet uit de journalistiek was verdwenen, idealen nog een drijfveer
waren en de financiële middelen bijna onbeperkt.

'Journalisten waren ooit de good guys van de popcultuur', riep Sorkin in
herinnering. Soms waren ze dat inderdaad, ooit.

The Newsroom

De Affaire

b Moedig en zonder autoriteitenvrees voldoet nieuwsjager Tibbe (Theo Maassen) in
Minoes aan de hoogste journalistieke eisen. Hij krijgt hulp van Minoes (Carice
van Houten), die hem in deze verfilming van het boek van Annie M.G. Schmidt een
paar sappige primeurs toespeelt.

b Met Parool-journalist Renée Goes (Alwien Tulner) loopt het slecht af, in
Baantjer. In het zevende seizoen wordt ze vermoord in een parkeergarage. De
reden: de makers van de tv-serie hadden een reclame-overeenkomst met De
Telegraaf gesloten.

b De 26-delige tv-serie De dageraad op RTL 4 uit 1991 gaat over een dagblad in
moeilijkheden. Alarmerende verliescijfers, een redactiechef (Hugo Haenen) die
voortdurend jacht maakt op vrouwelijke collega's, intriges: het is niets minder
dan een wonder dat de krant elke dag verschijnt.

b Het zit Gijs Naber in de tv-serie Lieve Liza (2012) niet mee: de onbehouwen
voetbaljournalist wordt gestationeerd bij vrouwenblad Liza. Tot overmaat van
ramp krijgt hij de brievenrubriek onder zijn hoede.

b Waarom ze in De lift, de succesfilm van Dick Maas uit 1983, een journalist van
het weekblad Nieuwe Revu speelde, heeft Willeke van Ammelrooy nooit kunnen
achterhalen. 'Misschien had het blad geld in de film gestoken.'



Hoe geloofwaardig is De Affaire?
Nauwelijks, en een verrassing is dat niet. Om de aandacht vast te houden, moet
de werkelijkheid worden versimpeld, met behulp van clichés. 'Als filmmaker heb
je die nodig', zegt regisseur Hanro Smitsman.

In de eerste aflevering van het drieluik van de VARA is het mislukte
fotorolletje van de massamoord in Srebrenica uitgangspunt van een journalistieke
speurtocht. Vrijwel meteen wordt een pak geheime documenten overhandigd, door
een vrouw die anoniem wil blijven.

Als het duo zelf besluit om een fotorolletje te ontwikkelen wordt het
'participerende journalistiek' genoemd en als de tijd tot de uitzending begint
te dringen, zegt de hoofdredacteur 'denk aan de deadline!' De jacht is ingezet
op 'dynamiet' die als het even meezit zal leiden tot 'Kamervragen.'


De Affaire - het mislukte fotorolletje, vanavond 21.05 uur, VARA, NPO 2.




Bekijk de oorspronkelijke pagina: ,

LOAD-DATE: 20 October 2015

LANGUAGE: DUTCH; NEDERLANDS

GRAPHIC: Screenshot uit 'De Affaire' Vara
The Newsroom
X
House of Cards
X
In Ace in the Hole (1951) van Billy Wilder dwarsboomt journalist Kirk Douglas
bewust een reddingsoperatie
x
The Wire
AP
The Front Page (1931)
X
All the President's Men
X
Good Night and Good Luck
X

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                              28 of 174 DOCUMENTS



                                 de Volkskrant

                            16 oktober 2015 vrijdag

Voortdurende dreiging referendum houdt bestuurders scherp

BYLINE: FRANK HENDRIKS KOEN VAN DER KRIEKEN

SECTION: Opinie en Debat; Blz. 20

LENGTH: 923 woorden


Referendum


Ontwikkel een referendum-cultuur die bestuurders bij de les houdt en burgers
helpt bij besluitvorming.

Het door GeenPeil afgedwongen raadgevende referendum over al dan niet nauwere
banden met Oekraïne, dat nu in het voorjaar van 2016 mag plaatsvinden, speelt de
critici van een referendum ogenschijnlijk in de kaart. Is het niet onzinnig om
in een vloek en een zucht een simplistisch burgeroordeel - ja of nee - te
forceren over een netelig buitenlanddossier waarover de gemiddelde burger zelden
of nooit nadenkt?



Zulke ingewikkelde beslissingen moet je niet aan gewone burgers overlaten, meent
buitenlanddeskundige Rob de Wijk, maar aan het fijnzinnige verkeer tussen
besluitvormingsexperts en politieke tactici. 'Een referendum peilt wat de mensen
denken als ze niet denken', stelt David Van Reybrouck, die de besluitvorming
liever aan assemblees van steekproefs-gewijs ingelote burgers zou overlaten.

Het referendum strijdt aldus op twee fronten: tegen democratisch-elitisten, die
het volk sowieso op afstand van belangrijke beslissingen willen houden, en tegen
democratische vernieuwers, die burgers wel vertrouwen maar niet met referenda.

Toch is het zaak het referendum niet te snel af te schrijven. De critici kijken
vaak naar referenda in Amerikaanse staten als Californië, waar financieel
wanbeheer en zwalkend beleid verband zouden houden met een bandeloze
referendumcultuur. De Californische kiezers worden veelal pas in het stemhokje
geconfronteerd met reeksen propositions, waarover ze opeens een mening moeten
hebben. In de Californische stemmingendemocratie gaan referenda samen met
allerhande vormen van razendsnel opiniepeilen en stemmingmeten.

Maar referenda kunnen ook heel anders georganiseerd en ingebed worden. Kijk naar
de referendumpraktijk die in Zwitserland heel geleidelijk tot stand is gekomen
en bijna unaniem wordt gesteund door de Zwitsers zelf. Elk nationaal referendum
wordt in Zwitserland voorafgegaan door een intensief proces van publieke
opinievorming. Onder meer via een centrale website krijgen de Zwitsers
overzichtelijk mee welke partijen voor en tegen de propositie zijn en welke
feiten en argumenten ze daarbij gebruiken. Aan het eind van het proces meet zo'n
referendum heel aardig wat mensen denken als ze wél aan het denken zijn gezet.
Nog steeds door elites en deskundigen die een centrale rol behouden in de
Zwitserse referendumpraktijk.

In Zwitserland vormt het referendum een productieve aanvulling op een
representatieve democratie, die nog meer dan de Nederlandse is gericht op
consensusvorming tussen elites. Omdat ze het zwaard van Damocles van de
volksstemming altijd boven hun hoofd weten, worden Zwitserse elites geprest hun
werk zo aan te pakken en hun compromissen zo vorm te geven dat ze een
afstraffing per referendum voorkomen.

Bij constitutionele kwesties - waaronder verdragen - weten bestuurders op
voorhand dat ze een referendum erover moeten doorstaan. Daarbuiten kunnen
burgers wetgeving per volksstemming aanvechten of zelf nieuwe wetgeving
initiëren. Onder druk van een volksinitiatief kan de regering een aangepast
tegenvoorstel indienen, dat er soms toe leidt dat het volksinitiatief zich,
tevredengesteld, terugtrekt en de volksstemming niet doorgaat. Het beste
referendum is het referendum dat niet gehouden hoeft te worden, wordt dan wel
gezegd.

De preventieve werking van referenda is sterker naarmate ze al langer invloed
uitoefenen op het politiek-bestuurlijke denken in een land. Nederland heeft
nauwelijks een traditie van referenda, waardoor de preventieve werking
vooralsnog gering is en revanchistische gevoelens de overhand kunnen krijgen:
'eindelijk een kans na zo veel jaren keihard nee te zeggen!' De initiatiefnemers
van het komend referendum wekken inderdaad de indruk dat het Oekraïnedossier
vooral een stok is om vorige generaties bestuurders alsnog mee te slaan. Het is
niet de mooiste illustratie van wat een referendum zou kunnen zijn, maar
misschien is dat de prijs die moet worden betaald voor het achterstallig
onderhoud op een cruciaal onderdeel van het democratische voertuig: de noodrem.


Het raadgevend referendum is dan nog een tamelijk bescheiden remmetje. Het is
adviserend en niet bindend, wat mogelijk verandert als de nieuwe wet correctief
referendum wordt aangenomen. Maar ook dan blijft het referendum correctief en
blijft het initiatief bij de bestuurlijke elite. De dreiging van een mogelijk
referendum doet de bestuurder op zijn tenen lopen, maar daar is weinig mis mee.


Het Oekraïnereferendum kan het best worden gezien als een vroege maar zeker niet
ultieme stap in een collectief leerproces. Uit de langjarige Zwitserse praktijk
kunnen enkele basislessen alvast worden opgepikt. Een eerste algemene les is dat
men tijd moet uittrekken voor het ontwikkelen van een volwassen
referendumcultuur, die bestuurders scherp houdt en burgers een praktisch
aanknopingspunt geeft naar de besluitvorming.

Een tweede les, voor burgers, is: kijk goed wanneer je de bevolking tegen
aanzienlijke kosten optrommelt voor een volksstemming. Van te snel en te vaak
aan de noodrem hangen, krijgt iedereen al snel genoeg.

Een derde les, voor bestuurders, is: jammer niet over mogelijke referenda, maar
benut ze om alles en iedereen in de ontwikkeling van wetten en verdragen op
scherp te zetten.

De auteurs doen als hoogleraar vergelijkende bestuurskunde en promovendus aan
Tilburg University onderzoek naar democratische innovaties.

Dit referendum is de prijs voor achterstallig onderhoud van onze 'noodrem'




Bekijk de oorspronkelijke pagina:

LOAD-DATE: 15 October 2015

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                              29 of 174 DOCUMENTS



                                 de Volkskrant

                            14 oktober 2015 woensdag

Hoofddoek mag iets losser in Iran

BYLINE: VAN ONZE CORRESPONDENT THOMAS ERDBRINK

SECTION: Ten Eerste

LENGTH: 1016 woorden


Reportage Iran: Burgers nemen meer vrijheid


Het openbare leven in Iran bloeit op na het nucleaire akkoord van deze zomer. De
mode wordt kleuriger en er ontstaan zelfs protestbewegingen.

Hij heeft een vlassig baardje, draagt een houthakkersshirt en zijn asbak zit
vol. Op het eerste gezicht lijkt Ehsan Rasoulof niet een kind van de nieuwe
rijke elite, die het liefst in exclusieve sportwagens van feestje naar feestje
rijdt. Als 32-jarige zoon van een van de grootste bankiers van Iran kan Rasoulof
een hele vloot aan Maserati's kopen, maar hij gaat liever met een gedeelde taxi.
Dan weet hij tenminste wat er leeft onder de mensen.



Rasoulof is een cultureel breekijzer, zegt hij zelf. Hij gebruikt zijn geld om
'de openbare ruimte terug te winnen'. De strijd om de openbare ruimte die
stedelijke Iraniërs met modernere normen en waarden voeren met de dwingende
regels van de staat, is overal zichtbaar. En de regels leggen het overal af
tegen de assertieve Iraniërs. Het is geen protest of politiek statement, maar
een simpele uiting van hernieuwd zelfvertrouwen. Deze 'lifestyle beweging',
zoals de Iraniërs het noemen, zie je overal in de hoofdstad.

Een voorbeeld uit een concertzaal. Nadat de muziek afgelopen is, gaat het licht
aan en barst er een staande ovatie los. In het publiek staan, als witte
schaakstukken in een zwart veld, meerdere vrouwen met hun haar volledig
onbedekt. De verplichte hoofddoek hangt losjes om de nek. Het is geen
undergroundconcert van een band in het noordelijke deel van Teheran, maar een
uitvoering van klassieke luitmuziek in het statige concertgebouw Vahdat. Terwijl
de vrouwen de zaal uitlopen en de straat opgaan, doen ze hun hoofddoek terloops
weer op. Het maakt niemand iets uit, er wordt niet eens op gelet.

'Niemand neemt er aanstoot aan', zegt Haleh Anvari, een in Teheran woonachtige
essayist, die ook bij het concert was. 'In auto's, bioscopen en concerten nemen
normale mensen steeds meer hun ruimte en leggen zo hun eigen normen en waarden
op aan de staat.'

Iraniërs hadden altijd al een uitgebreid sociaal leven en sommigen volgen
westerse trends, maar het speelde zich af achter gesloten deuren. In de openbare
ruimte gelden de strikte wetten die sinds de Islamitische Revolutie van 1979
gelden voor uiterlijk en gedrag. Hoofddoek op, mannen en vrouwen zo veel
mogelijk gescheiden, geen luide muziek uit autoramen, geen samenscholingen, geen
gezang. Zelfs de kleinste vrijheden verdwenen na het neerslaan van de protesten
die volgden op de presidentsverkiezingen van 2009.

Maar sinds de gematigde president Hassan Rouhani aan de macht is gekomen en Iran
in de zomer een nucleair verdrag sloot met de Verenigde Staten, voelen gewone
Iraniërs zich steeds zelfverzekerder op straat. Met politiek heeft dat weinig te
maken. 'Ik ben niet links of rechts, politiek interesseert me niks', zegt Eshan
Rasoulof, de bankierszoon met een missie.

In 2008 begon Rasoulof met galerie Mohsen, ter nagedachtenis aan zijn broer, een
fotograaf die omkwam bij een vliegtuigongeluk. Het is nu een van de beroemdste
galeries in Teheran. Sindsdien gebruikt hij het vermogen van zijn familie om
rock-, pop- en alternatieve bands te sponsoren, boeken te publiceren en films te
maken. In 2013 opende hij café Nazdik, in het centrum van Teheran, omdat er een
'plek nodig was waar we uit konden gaan'.

'Niet veel mensen zeggen het hardop, maar we waren bijna een politiestaat
geworden', zegt socioloog Hamid Reza Jalaeipour, verbonden aan de Universiteit
van Teheran, over de jaren die volgden op 2009. Destijds stond de moraalpolitie
op elk groot plein, waar ze vrouwen met 'slecht zittende' hoofddoeken afvoerden
in busjes. Veel mensen vonden de sfeer zo verstikkend dat ze naar het buitenland
vertrokken.

Op universiteiten dragen studenten nu kleding in felle kleuren. Er staan
straatmuzikanten op drukke kruispunten. Modeshows met modellen op de catwalk
waren voorheen verboden, maar zie je nu steeds vaker. 's Avonds rijden vrouwen
auto zonder hun hoofddoek op en billboards die vroeger het domein waren van
politieke figuren, laten nu beroemdheden zien als de Iraanse acteur Bahram Radan
in een advertentie voor leren jassen. Nog niet zo lang geleden liep je risico
door grapjes te maken in het openbaar, tegenwoordig organiseren cafés stand-up
comedy-avonden.

Ook beginnen burgers zich te organiseren rond thema's als dierenrechten en het
milieu. In het voorjaar demonstreerden meer dan duizend activisten voor het
ministerie van Milieu tegen het doden van straathonden in de stad Shiraz. Het
protest werd aangewakkerd door de sociale media en versterkt omdat de
regering-Rouhani sneller mobiel internet heeft toegelaten. Het afmaken van de
dieren is gestopt.

Analisten zeggen dat de omslag mogelijk is dankzij de hoge ambtenaren die
Rouhani heeft aangesteld binnen de ministeries van Cultuur en Binnenlandse
Zaken. Ze kunnen de wetten van Iran niet aanpassen, want het parlement en de
rechterlijke macht zullen wijzigingen blokkeren. Maar ze kunnen de gewone burger
wel lucht geven.

De grens ligt bij politiek. Alles met een vleugje politiek wordt meteen de kop
ingedrukt. In de tijd van de hervormingen, eind jaren negentig, draaide alles om
politiek: de nieuwe kranten, de protesten op universiteiten, zelfs als een
jongen en meisje stiekem hand in hand liepen werd het als protest gezien. De
hervormingsbeweging werd hardhandig de kop in gedrukt door de conservatieven.

De meeste Iraniërs geven tegenwoordig niet veel om politieke veranderingen. In
plaats daarvan ligt de nadruk op sociale verantwoordelijkheid. 'Tijdens het
Ahmadinejad-tijdperk hebben we gezien dat als we aan de zijlijn blijven staan,
we de boot missen', zegt Sohrab Mahdavi, lid van een groep die de regering
aanspoort om de luchtvervuiling boven Teheran aan te pakken. 'Als goede burger
moeten we bij onszelf beginnen.'

Niemand neemt er aanstoot aan (Haleh Anvari essayist uit Teheran over de lossere
hoofddoekjes van Iraanse vrouwen tijdens een concert)

We waren bijna een politiestaat geworden (Hamid Reza Jaleipour socioloog
Universiteit van Teheran)




Bekijk de oorspronkelijke pagina: ,

LOAD-DATE: 13 October 2015

LANGUAGE: DUTCH; NEDERLANDS

GRAPHIC: Jonge Iraanse vrouwen verkopen zonnebrillen voor een goed doel.
Liefdadigheid is voor de middenklasse in Iran een manier geworden om invloed uit
te oefenen, bijvoorbeeld op het gebied van dierenrechten of milieu.
Foto Newsha Tavakolian / New York Times

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                              30 of 174 DOCUMENTS



                                 de Volkskrant

                             9 oktober 2015 vrijdag

DESPELD................... Jouw vaste prik voor Betrouwbaar Nieuws

BYLINE: VAN ONZE VERSLAGGEVERS JOCHEM VAN DEN BERG, PETER BUURMAN

SECTION: V DIDU; Blz. 24

LENGTH: 314 woorden


Soledad Senlle Art Foundation


Satire

terwijl de ijskappen smelten komt het ek iets dichterbij

Het is erop of eronder dit weekend. Het Nederlands elftal speelt de twee laatste
poulewedstrijden van de EK-kwalificatiereeks. Oranje heeft plaatsing voor het EK
niet meer in eigen hand, maar is afhankelijk van wat er elders gebeurt. Hier
drie mogelijke scenario's.



Scenario 1: De zeespiegel stijgt met anderhalve meter en Nederland wint in
Kazachstan

Door de opwarming van de aarde smelten de ijskappen. Met dat smeltwater ligt de
stijging van de zeespiegel aan het einde van deze eeuw tussen de 80 centimeter
en anderhalve meter. Grote delen van Nederland zijn dan al overstroomd, maar het
wordt nog veel erger. De stijging loopt in de decennia daarop mogelijk op tot 60
meter. Met winst op Kazachstan is Oranje nog steeds afhankelijk van Turkije,
maar het EK komt weer iets dichterbij.

Scenario 2: Armoede in 2030 niet de wereld uit en Nederland speelt gelijk tegen
Kazachstan.

De kans is klein dat armoede in 2030 de wereld uit is. Armoede is sinds 1990
succesvol gehalveerd. Maar fragiele staten merken daar maar weinig van, omdat
ontwikkelingshulp de gewone burgers nauwelijks kan bereiken. Oranje mag nog
hopen, maar eigenlijk is het tegen beter weten in.

Scenario 3: Overstap op duurzame energie en Nederland verliest in Kazachstan

In 2060 zijn fossiele brandstoffen vervangen door een mix van biomassa,
aardwarmte, zon-, water- en windenergie. De transitie zal allerminst vlekkeloos
gaan. De prijs van olie en gas zal pieken rond 2035, de techniek en de markt
voor duurzame energie zullen het tekort niet direct kunnen opvangen. De
schaarste zorgt voor geopolitieke instabiliteit, er ontstaan nieuwe
conflictgebieden. Nederland verliest in Kazachstan en zal niet meedoen op het
EK.

Samen met Danny Blind en onze Oranje Leeuwen gaan we voor scenario 1!




Bekijk de oorspronkelijke pagina:

LOAD-DATE: 8 October 2015

LANGUAGE: DUTCH; NEDERLANDS

GRAPHIC: Nederlands elftal viert doelpunt van Afellay, oktober 2014.
Foto Olaf Kraak ANP

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                              31 of 174 DOCUMENTS



                                 de Volkskrant

                            3 oktober 2015 zaterdag

Soapjen

BYLINE: DE BETROUWBARE MANNETJES

SECTION: Vonk; Blz. 15

LENGTH: 533 woorden


'En ik geef nogmaals toe, Voorzitter, dat deze minister onvoldoende naar de kous
gekeken heeft om het naadje erin te ontdekken.' Ard van der Steur leunde
ontspannen tegen het spreekgestoelte. Linker elleboog losjes op het tafelblad,
de rest van deze minister er schuin tegenaan geparkeerd. Alsof hij ieder moment
de wenkbrauwen en twee vingers kon heffen om zich van een nieuw rondje te laten
voorzien.



De Betrouwbare Mannetjes keken summier en met een beperkte focus naar het debat.
Wat zei hij nou? Onvoldoende naar de kous gekeken? Was ook Ard bevangen door het
soapjen rond Maerten en Oopjen? Een dag ervoor had onze politieke sensitiviteit
ons ook al in de steek gelaten toen staatssecretaris Mansveld het tijdens haar
kruipbeurt door het Tweede Kamerstof de hele tijd over 'een stukje cultuur' had.
Aanvankelijk waren we er misschien onvoldoende op aangeslagen, maar nu de
aankoop van de twee Rembrandts in een pas de deux met de Fransen was beland,
konden we alleen nog maar aan de knoeperds van rozetten op de lakschoentjes van
meneertje Soolmans denken.

Maerten en Oopjen, de Henk en Ingrid van de Grachtengordel. Straks lekker in hun
huisje in Frankrijk met een pied-à-terre in Zuid. Goed, er zijn fouten gemaakt,
maar daar zal niemand over vallen. Ook Bussemaker niet. Iedereen blijft zitten
waar die zit. Net als Van der Steur trouwens. En Mansveld. Want ook de PvdA en
de VVD doen er alles aan om maar niet van elkaar gescheiden te worden. Als de
dood voor de afstraffing van de kiezer.

De schimmige zaakjes op Justitie en Veiligheid, het aanhoudende gekloot op het
spoor (Wilmaaaaaaaa!), Hans van Baalen, er valt inmiddels zoveel niet uit te
leggen, dat men niet verder komt dan 'onvoldoende te zijn aangeslagen' wegens
een 'beperkte focus' en een 'ontbrekende politieke sensitiviteit'. Ondertussen
staan de oppositiepartijen er net zo machteloos bij als Obama na weer een
schietpartij. En dan verzamel je dus 450 duizend handtekeningen voor een
referendum over een onderwerp dat normaal gesproken nauwelijks iemand
interesseert. En hebben we er volgens Maurice de Hond binnen een week vijf
virtuele Dion Grausen bij.

Een krampachtig draaiende politieke elite die elk vertrouwen van haar bevolking
verloren heeft en zich door onmogelijke vergezichten verslikt in de onstilbare
honger van een op drift geraakt electoraat. Nee, we konden de column van Bas
Heijne bijna zelf uitschrijven. En die van Gerard Joling trouwens ook.
Natuurlijk, iedereen kan bedenken dat je Justitie en Veiligheid niet in één
departement moet onderbrengen. Net zoals iedereen weet dat je het beheer en
gebruik van het spoor niet moet scheiden. Maar dingen gaan in ieder geval mis
als je koste wat het kost samen wilt blijven. Nee, sommige Maertens en Oopjens
kunnen beter van elkaar worden verlost. Want je kan deze twee dan wel vooraf
gekozen hebben, je mag blij zijn als je uiteindelijk twee halve overhoudt.

Voor de komende week adviseren wij u de volgende mening:

Dan koop ik toch zelf geen Rembrandt.

Veel plezier van uw nieuwe mening!

Betrouwbare Mannetjes Melle Runderkamp en Simon Hendriksen op twitter:
@betmannetjes

Maerten en Oopjen, de Henk en Ingrid van de Grachtengordel




Bekijk de oorspronkelijke pagina:

LOAD-DATE: 2 October 2015

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                              32 of 174 DOCUMENTS



                                 de Volkskrant

                             2 oktober 2015 vrijdag

Antiekchrist

BYLINE: DOOR STEFAN KUIPER FOTO ADRIE MOUTHAAN

SECTION: V Opening

LENGTH: 1931 woorden


Vooraf de droom van Constantijn Beeldende kunst

Keizer Constantijn ( 272-337 ) belichaamt de switch van een antieke heidense
naar een christelijke cultuur, een die nog altijd met de nodige raadselen
omgeven is. Archeoloog Eric Moormann ziet die over- gang terug in de artefacten
die nu in De Nieuwe Kerk worden tentoongesteld.

Oog in oog met de keizer. Zijn kin is hoekig, zijn haar dik. Je kijkt naar hem,
maar hij niet naar jou; ergens boven de horizon, ver weg van aardse besognes (en
Amsterdamse toeristen met selfiesticks) - dáár rust 's keizers blik. Posteer je
in de Amsterdamse Nieuwe Kerk voor de kopie van de beroemde Constantijn de
Grote-kop en je voelt je onwillekeurig een onderdaan, een pauper. Dat voelden
4de-eeuwse Romeinen ook, wellicht.

Over de originele kop (dat in het Conservatorenpaleis in Rome staat) valt veel
te verhalen, dat die een metamorfose onderging bijvoorbeeld. Oorspronkelijk
stelde het een andere heerser voor - Trajanus vermoedelijk - tot in 312
Constantijn (272-337) zich plotseling opwierp tot Augustus van het West-Romeinse
Rijk en er in allerijl een erebeeld moest komen. Trajanus werd omgedoopt tot
Constantijn; het beeld van de 2de-eeuwse keizer werd er eentje uit de 4de. Het
beeld, 10 meter hoog, vond onderdak in een basiliek aan de noordoostzijde van
het Forum Romanum, waar het burgers er fijntjes aan herinnerde wie het voor het
zeggen had: Constantijn.

Die had zich rond dezelfde tijd publiekelijk tot het christendom bekeerd, en
verpersoonlijkt voor ons de overgang van de antieke naar de christelijke era.
Aan deze overgang wijdt De Nieuwe Kerk een expositie.

Dat is bijzonder.

Tentoonstellingen over Romeinse en vroeg-christelijke kunst: bij ons zijn ze
schaars. De laatste dateren van decennia terug, en daar zijn heldere
historische- en museale verklaringen voor te geven. De Nieuwe Kerk brengt daar
verandering in. Die kon door goede contacten met de Vaticaanse Musea in Rome wél
beschikken over volwaardige stukken en nam voor de selectie twee
gastconservatoren in de arm: Sible de Blaauw, hoogleraar vroeg-christelijke
kunst en architectuur aan de Radboud Universiteit in Nijmegen, en Eric Moormann,
hoogleraar klassieke archeologie aan datzelfde instituut. Die laatste leidt
vanmiddag rond.

De opzet van de tentoonstelling, vertelt Moormann, een begin-zestiger met
welluidende stem, veranderde gaandeweg. Aanvankelijk stond een expositie met
objecten uit alle steden waar Constantijn gestationeerd was (de hofhouding van
de keizer verplaatste zich voortdurend - in Trier, Istanbul et cetera) voor
ogen, maar om budgettaire redenen concentreerde men zich uiteindelijk op de
eeuwige stad. Een fortuinlijke beperking, meent hij nu: 'Deze expositie gaat
heel bewust over de transitie van een antieke heidense naar een christelijke
cultuur. En die overgang zie je het best in Rome.'

Probeer het religieuze landschap van toen aldaar te overzien: een klus. Een
'multi-etnische smeltkroes' wordt het in de tentoonstellingscatalogus genoemd,
en dat was het, eentje gekenmerkt door tientallen kleine en grotere culten met
elk hun eigen goden, rituelen en eigenaardigheden: Mithraïsten, Isis-vereerders,
Romeinen die offerden aan Jupiter Dolichenus of Sol of Dionysos, christenen ook.
Die laatste club bood een variant op de oude Joodse leer en was in opkomst.
Doordat ze aantrekkelijk was voor vrouwen en een sterke nadruk legde op caritas,
was zij binnen enkele eeuwen van 'kleine verspreide eilandjes in een zee van
niet christenen' uitgegroeid tot een bepalende factor binnen het Rijk, volgens
Henk Singor, auteur van Constantijn en de christelijke revolutie in het Romeinse
rijk, uitgeverij Ambo Anthos. Ze hielden er strenge, tamelijk rechtlijnige
opvattingen op na, deze navolgers van Jezus van Nazareth. Ze geloofden in één
God en hadden expansieve ambities. Men kon ze makkelijk voor arrogant houden.

Volgens de klassieke

kerkgeschiedenissen, die vaak nauwelijks zijn te onderscheiden van propaganda,
zouden zij daarom voortdurend vervolgd zijn, en moesten ze hun toevlucht zoeken
tot de catacomben, maar dat beeld is precies dat- 17de-eeuwse propaganda.

Eric Moormann: 'Het stamt uit de Contrareformatie en diende om katholieke
volharding te benadrukken. De reëel bestaande westerse christencultuur bestond
niet in een vacuüm; ze maakte al tweeënhalve eeuw deel uit van het publieke
leven. Christenen waren vertegenwoordigd in alle geledingen van de samenleving,
ook binnen de grootstedelijke elites.' En aan het begin van de 4de eeuw kwam
daar de steun van de keizer bij.

Van hem is het moeilijk een beeld te krijgen. Ook na lezing van een vuistdikke
biografie en een dozijn stukken over zijn persoon houdt Constantijn iets
schetsmatigs, een beetje als de beeltenis op de munten die hij na gewonnen
slagen van zichzelf liet slaan.

Je kunt hem geslepen, scherp, behoedzaam en retorisch begaafd noemen, maar dat
klinkt een beetje als een personage uit Game of Thrones. Je kunt hem ook wreed,
hardvochtig en gewelddadig noemen, maar dat klinkt als om het even welke
Romeinse keizer. Wat vaststaat is zijn afkomst, die was eenvoudig. Hij werd
geboren in Ni , nu de tweede stad van Servië, als zoon van een concubine en een
lid van de keizerlijke garde, in retrospectief geen gekke basis voor een man met
imperiale ambities: veel toenmalige keizers kwamen uit militaire kringen. Zijn
eerste successen boekte hij tijdens de nadagen van de tetrarchie, het
vierkoppige keizerlijke bestuur van het Rijk. Hij spendeerde tijd aan het hof
van Diocletianus en vocht tegen de Perzen in Syrië en de Picten in Brittannië,
tot zijn vader, Constantius, in York stierf en Constantijn, dertiger inmiddels,
zijn zinnen zette op de alleenheerschappij. Na talrijke intriges en nog meer
wreedheden - denk aan de twee koningen die hij ter vermaak van zijn soldaten
door beren liet verscheuren - bereikte hij die in 324.

Als man in charge was Constantijn zeker daadkrachtig. Hij reorganiseerde het
Romeinse leger, voerde economische hervormingen door, introduceerde een nieuwe
munteenheid en hield succesvolle campagnes tegen vijandige stammen aan de randen
van het Rijk 2. Ook stichtte hij een nieuwe hoofdstad in het oosten bij
Byzantium: Constantinopel, het huidige Istanbul. Tevens gaf hij het christendom
een beslissende duw.

Een episode komt daarbij altijd terug: de slag bij de Milvische brug. Die had
plaats in 312, ten noorden van Rome, met Maxentius de ursupator (oneigenlijke
keizer) als Constantijns tegenstrever, en dat zijn feiten, maar wat er aan
vooraf ging is allesbehalve feitelijk. Op weg naar de slag zou Constantijn een
visioen hebben gehad waarin hij een kruis aan de hemel zou hebben waargenomen;
later - alsof dat kruis nog niet genoeg was - zou Christus hem in een droom
hebben opgedragen om onder het christelijke Chi-Rho-monogram ten strijde te
trekken. Dat gebeurde. Constantijn liet het monogram aanbrengen op de schilden
van zijn soldaten, won de slag (Maxentius verzoop in z'n wapenrusting in de
Tiber) en afficheerde zich voortaan als door Christus uitverkoren monarch.

Die bekering is onder historici al eeuwenlang de inzet van discussie.
Terugkerend twistpunt: Constantijns geloof - was dat nu oprecht, of werd het
vooral ingezet voor politieke doeleinden? Eric Moormann: 'Wat mij betreft:
beide. Als je ziet wat Constantijn in korte tijd allemaal aan kerken liet
bouwen: de Sint Jan van Lateranen in Rome, talloze pelgrimskerken in diezelfde
stad, een kerk in Jeruzalem, dan kun je moeilijk volhouden dat hij niet
waarachtig was. Bovendien rekende hij talloze christelijke bisschoppen tot zijn
hofhouding en was zijn moeder een christen. Aan de andere kant: zijn religieuze
wende had zeker strategisch nut. Het bracht hem in gevlei bij de elites van
Rome, Carthago en Antiochië, en zorgde voor een harde breuk met zijn
voorgangers. Constantijn onderscheidde zich ermee van eerdere keizers, zoals ook
zijn geschoren wangen dat deden. Door een nieuwe God te dienen kon hij laten
zien dat een nieuwe periode was aangevangen.'

In de Nieuwe Kerk

wordt geprobeerd iets van die periode op te roepen - broksgewijs. Dat begint met
artefacten van Romeinse culten - een reliëf gewijd aan de Egyptische godin Isis,
een beeldje van de uit een rots en pijnboom gegroeide zonnegod Mithras (vraag me
niet hoe zoiets werkt) - om vandaar de aandacht te verleggen naar christelijke
objecten. Die hebben een gemene deler. Opvallend veel hebben een funerair
karakter. Moormann: 'Dat is vertekenend. Begraven objecten blijven nu eenmaal
beter bewaard dan objecten in bijvoorbeeld een huiskerk. Tegelijk: het vroege
christendom was zeker een grafcultuur. Zij stond in het teken van de belofte,
met veel aandacht voor de rustplaats tot dat nieuwe leven begon: het graf, de
sarcofaag.' Zulke kunst was een initiatief van burgers: 'De visuele cultuur van
het vroege christendom kwam grotendeels van onderop.'

In een aparte sectie van de expositie, waar men in heel grote letters catacomben
op de muur heeft laten spuiten, krijg je een goede indruk van wat die grafkunst
zoal behelsde. Bijvoorbeeld: de bodem van een bokaal met een rudimentaire
weergave van Abraham die op het punt staat Isaac te offeren. Of een goudglas met
twee echtelieden bekranst door Christus.

Het aardige aan deze spullen is de iconografie. Die bevat talloze elementen uit
de heidense traditie. Moormann: 'Inderdaad, men had nog geen eigen beeldcultuur
en dus greep men terug op iets ouds, zoals hippe jonge mannen nu met baardjes
doen.' Er waren ook praktische redenen: 'De christelijke- en antieke sarcofagen
kwamen vermoedelijk uit dezelfde werkplaatsen. De man die de ene dag figuurtjes
maakte voor Griekse mythen, maakte de volgende dag figuurtjes voor scènes uit
het Oude Testament.'
Soms kun je dat hergebruik letterlijk herkennen. Bij een sarcofaagdeksel met het
oudtestamentische verhaal van Jona bijvoorbeeld 3.
Het toont een paar ventjes in een boot en eentje onder een boom; een draakachtig
wezen dient als walvis. Moormann: 'Dat figuurtje onder de boom kennen we van de
Romeinen. Het is Endymion, de mooie jongen die in zijn slaap door Artemis werd
aanbeden. We herkennen hem aan zijn pose. De houding, de arm achter het hoofd -
het is exact zoals slaap in de oudheid werd weergegeven.' En zijn naakte lijf?
'Ook typisch Romeins. De christenen hielden daar helemaal niet van.'

Moormann geeft toe, uitgesproken mooi is ze misschien niet, deze
vroeg-christelijke kunst. Ze houdt iets hoekigs en programmatisch: 'Het blijft
toegepaste kunst, ook nog eens in ontwikkeling; de hand van een autonome
kunstenaar, zoals bij, zeg, Corot of Van Gogh, speelde amper een rol.'

Wie die wil zien, moet even verderop in de tentoonstelling zijn, in de sectie
over de martelarencultus waar imponerende schilderijen van Jean Valentin en
Paolo Veronese de kijker op een veel emotioneler niveau aanspreken. Zij stammen
uit de barok, toen niet de keizers, maar de pausen al meer dan een millennium de
hoogste religieuze gezagsdragers waren. Het Constantijn-beeld was toen al lang
van het Forum verdwenen.

Leeftijdloos

De kop van Constantijn oogt leeftijdsloos; die vertelt weinig over des keizers
leeftijd. Het maakt nieuwsgierig in hoeverre zulke beelden überhaupt leken.
Hoogleraar archeologie Eric Moormann: 'Daar kunnen we kort over zijn: dat deden
ze niet. Dat hoefde ook niet, want gewone burgers zagen de keizer toch nooit, er
viel dus niets te controleren.' Meer dan de keizer als persoon vertegenwoordigen
de beelden de keizer als instituut: 'Als je voor zo'n beeld stond, begreep je
heel goed: deze meneer heeft het voor het zeggen.'




Bekijk de oorspronkelijke pagina: ,

LOAD-DATE: 1 October 2015

LANGUAGE: DUTCH; NEDERLANDS

GRAPHIC: Een sarcofaagdeksel met het oudtestamentische verhaal van Jona.
Kopie van het kolossale beeld van keizer Constantijn (het origineel staat in het
Conservatorenpaleis in Rome)
Munten van keizer Constantijn.
Munten van keizer Constantijn.
Gastconservator Eric Moormann, hoogleraar klassieke archeologie.

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                              33 of 174 DOCUMENTS



                                 de Volkskrant

                           30 september 2015 woensdag

Geachte redactie

SECTION: Opinie en Debat

LENGTH: 717 woorden


Kindhuwelijken

Uit politiek correcte hoek worden we voortdurend gerustgesteld over de komst van
vele duizenden Syrische asielzoekers. De Syriërs zijn immers hoogopgeleid, zodat
ze zonder veel problemen in allerlei belangrijke technische functies kunnen
worden ingezet. Daar zit het Nederlandse bedrijfsleven om te springen, nietwaar?


Bovendien zijn de Syriërs gematigde moslims, dus daaronder zul je vast geen enge
jihadi's aantreffen. Algemeen geldt Syrië als een lichtend baken van beschaving
in het Midden-Oosten, dus zullen de vluchtelingen daarvandaan betrekkelijk
moeiteloos onze westerse samenleving kunnen binnenschuiven.

Daarom las ik dan ook met verbijstering dat er groepen kindbruidjes (waarvan
sommige meisjes 12, 13, 14 jaar oud zijn) onderweg zijn naar Nederland (Ten
eerste, 29 september). Deze stakkers waren in Syrië al uitgehuwelijkt, hun
mannen zijn eerst zelf hiernaartoe gekomen (iedereen is tenslotte welkom) en
vervolgens vragen hun kindvrouwtjes asiel aan om zich hier bij hun echtgenoten
te voegen. Mijn vraag aan het COA is alleen maar deze: hoe gaat u het
kindermisbruik faciliteren? Worden deze kinderen door u afgeleverd bij hun
echtgenoten, of gaat u misschien speciale kamers inrichten in een of ander AZC?


Guus Stolk, Hoornaar

Pedofiel

Vereniging Martijn mag dus weer? Als pedofiele mannen uit het buitenland in
Nederland welkom zijn, vind ik dat ook Vereniging Martijn weer mag. Gelijke
rechten, toch? Er wordt pas in november gestemd over het wetsvoorstel dat
hereniging moet voorkomen om kindbruidjes te beschermen tegen de pedofiel waar
zij mee moesten trouwen. Tot die tijd gelden er voor deze kinderen geen gelijke
rechten, geen bescherming tegen gestoorde mannen en pedofielen. Tot die tijd
moet dan ook het verbod op Vereniging Martijn te worden opgeheven. Nederland
blijft mij verrassen.

M. van Zuil, Zwolle

Lekker democratisch

Op de vraag of een referendum over het associatieverdrag met Oekraïne goed voor
de democratie is ('Referendum GeenPeil goed idee?' O&D, 29 september), stelt
Laurens Jan Brinkhorst, oud-D66-politicus, dat dit referendum niets met
democratie te maken heeft maar de democratie juist om zeep helpt. D66 had in het
verleden het referendum hoog in het vaandel staan. Beetje hypocriet als u het
mij vraagt. Vervolgens geeft hij aan dat parlementaire goedkeuring even
democratisch is als het houden van een referendum. Theoretisch misschien, maar
de praktijk is even iets anders. Toen we de huidige volksvertegenwoordiging
kozen, was dit onderwerp nog niet aan de orde. Ik vind in dat geval een
referendum democratischer. Verder zegt Brinkhorst tegen het referendum te zijn
omdat 'weinig mensen de inhoud van het associatieverdrag met Oekraïne kennen,
wat het onzinnig maakt ze te raadplegen'.

Is het niet juist een taak van de politici om het volk, aan wie ze uiteindelijk
verantwoording schuldig zijn, heel goed te informeren over de inhoud van dat
verdrag waardoor ook het 'gewone' volk een bewuste keuze kan maken tijdens het
referendum?

E.Bleidiek, Neeritter

Peppi en Kokki

Heel informatief, de argumenten voor en tegen een EU-verdrag met Oekraine nog
eens op een rijtje te zetten (Ten eerste, 29 september). Toch zal het niet
meevallen om ja of nee te kiezen bij het referendum. Niet omdat het zo lastig is
voors en tegens af te wegen, maar omdat het denken volledig verstoord werd door
de bij het artikel geplaatste foto van Jan Roos met zijn Peppi&Kokki-hoedje.
Geen enkele gedachte meer over het geopolitieke belang van Oekraïne voor Europa,
niks over de oncontroleerbare expansiedrang van de EU-bureaucratie, maar de hele
dag alleen dat opjagende 'Toet toet, boing boing ...' in het hoofd. Liep het
zelfs te fluiten in de trein. Hoogst gênant. Mag ik vragen om voortaan een foto
zonder het matrozenhoedje te plaatsen? Er zijn grenzen.

Ronald Gertsen, Voorschoten

Vrolijke mode

De mode van volgend jaar zomer mag uitbundig en vrolijk, schrijft het modecircus
van Milaan voor (V, 29 september). Heerlijk toch, na al die minimalistische
jaren?Alleen de modellen leven nog in het voorbije tijdperk: hun
gezichtsuitdrukking is allesbehalve uitbundig en vrolijk. Een enkeling kijkt
neutraal, de meesten verveeld tot vijandig. Hebben de modellen zelf eigenlijk
wel zin in de nieuwe zomer?

Janine Peek, Harmelen




Bekijk de oorspronkelijke pagina:

LOAD-DATE: 29 September 2015

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                              34 of 174 DOCUMENTS



                                 de Volkskrant

                           29 september 2015 dinsdag

We zijn pas klaar als man en vrouw gelijk zijn

BYLINE: TESSEL VENEBOER

SECTION: Opinie en Debat; Blz. 21

LENGTH: 552 woorden


Feminisme


Het is een misverstand dat individualisering van het feminisme de emancipatie
van vrouwen vooruit helpt.

Veerle Weustink schrijft (O&D, 26 september) dat je een feminist bent als je
jezelf als zodanig ziet. Zij betoogt dat als je jezelf beschouwt als feminist,
dat dat al heel wat is. Het geeft aan dat je in je denken en handelen bekommert
om de positie van de vrouw, zelfs als je tegelijkertijd toegeeft aan
maatschappelijke normen die de vrouw onderdrukken.



Op deze manier ligt de focus op het individu, jij als feminist prijst jezelf
gelukkig dat je je bewust bent van de kloof tussen man en vrouw. Door echter
enkel het feministische probleem te erkennen, is het onmogelijk de positie van
de vrouw in de maatschappij daadwerkelijk te versterken.

Bovendien loopt men het gevaar de onderdrukte positie van de vrouw in het
algemeen niet genoeg ter discussie te stellen, wanneer de nadruk op het individu
ligt.

Tegenwoordig wordt er vooral gestreefd naar individuele bevrijding: kunnen doen,
dragen en zeggen wat je wil. Dit is deels te danken aan onze post-feministische
samenleving (vrouwen werden onderdrukt, het feminisme kwam, nu zijn vrouwen
bevrijd). Het gevoel heerst dat we het feminisme voorbij zijn.

Doordat het collectieve doel grotendeels verwezenlijkt zou zijn, is er ruimte om
ons op onze individuele problematiek te focussen. Hierdoor wordt het gevaar
groot dat we het nog niet bereikte collectieve doel, de vrouw aan de man
gelijkwaardig maken, uit het oog verliezen.

Weustink noemt Beyoncé als succesvolle, zelfverzekerde vrouw een feminist. Van
feminist Beyoncé kunnen we inderdaad zeggen dat zij bevrijd is van de
onderdrukte positie van de vrouw, omdat ze economisch onafhankelijk is en als
individu serieus genomen wordt. Beyoncé heeft het feminismedebat enorm
aangewakkerd en dat is goed. Maar tegelijkertijd geeft ze meisjes het voorbeeld
dat ze zich sexy moeten profileren om succesvol te zijn. Het gevolg is dat er
een bepaald beeld ontstaat van hoe deze vrije, moderne vrouw eruit moet zien.
Alleen door je te conformeren aan deze reeds geaccepteerde maatschappelijke norm
kun je een echt vrije vrouw zijn. Hierdoor spiegelt de vrouw zich aan een
onhaalbaar beeld.

Feminisme is een emancipatoir streven, het doel is om de vrouw in het algemeen
een (aan de man) gelijkwaardig wezen te maken. Feminisme zoals Beyoncé het
voorstaat geeft geen impuls aan een maatschappelijke verandering die voor de
'gewone vrouw' belangrijk is. Hoewel zij zichzelf feminist noemt en bepaalde
onderdrukkingspatronen van de vrouw problematiseert, houdt zij in stand dat
vrouwen zichzelf als seksueel object zien in plaats van als mens. Als Beyoncé
echt een rolmodel voor feministen zou zijn, zou ze zichzelf niet moeten
seksualiseren, aangezien het gevolg is dat andere vrouwen denken daarnaar te
moeten leven.

Door feminisme te individualiseren, verdwijnt feminisme als een collectieve
beweging. Een emanciperend feminisme moet niet de kracht van individuele vrouwen
centraal stellen, maar laten zien hoe vrouw en man in wezen niet anders zijn en
dus op basis van dezelfde standaarden behandeld moeten worden. Individuele
vrouwenbevrijding is een pleister op de open wond van de onderdrukking van de
vrouw.

Tessel Veneboer is studente Taal en Letterkunde in Brussel.




Bekijk de oorspronkelijke pagina:

LOAD-DATE: 28 September 2015

LANGUAGE: DUTCH; NEDERLANDS

GRAPHIC: Tessel Veneboer

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                              35 of 174 DOCUMENTS



                                 de Volkskrant

                           29 september 2015 dinsdag

Nederlands als wapen

BYLINE: ARJAN PETERS EN DANIËLLE SERDIJN

SECTION: V Media

LENGTH: 886 woorden


POSTUUM Frank Martinus Arion (1936-2015) Boeken


Frank Martinus Arion streed voor het Papiaments als taal van de Antillen.
Daarmee was de auteur van 'dat verdomde' Dubbelspel schrijver en activist ineen.

In mijn studententijd woonde ik in Leiden schuin tegenover Beatrix. Als ze voor
mij had gekozen, had Nederland nu Papiaments gesproken en de salsa gedanst. Dan
waren we in een keer klaar geweest.'Aldus de op Curaçao geboren Frank Martinus
Arion in een interview ter ere van zijn 75ste verjaardag in 2010. Afgelopen
zondag overleed de schrijver. Martinus Arion werd 78 jaar oud.



Na een in fasen voltooide studie Nederlandse taal en letterkunde keerde hij
terug naar de Antillen. Aldaar bleef de schrijver zich inspannen om het
Papiaments op de agenda te krijgen als primaire taal van de Antillen. Het was
zijn stellige overtuiging dat de eigen taal van de bevolking als zodanig erkend
moest worden, ook in het onderwijs.

Hij debuteerde in 1973 als prozaïst met Dubbelspel, de roman die al snel erkend
werd als een Nederlands-Caribisch meesterwerk. Dubbelspel is een
sociaal-politieke roman over rivaliteit en overspel op Curaçao. Vier mannen
nemen tijdens het dobbelen op zondagmiddag hun levens door, een ogenschijnlijk
amusante tijdspassering, maar in dit geval met een dodelijke afloop voor twee
van de vier, een derde die het gevang in moet, en alleen een goede afloop voor
de gewone man uit het volk.

In het jaar van verschijnen werd dit tragikomische portret van de Antilliaanse
samenleving geprezen om z'n stilistische kwaliteiten. Toch duurde het tot 2006
voor het boek werd bijgezet in het pantheon van de literatuur, toen Dubbelspel
inzet was van de door de CPNB georganiseerde campagne 'Nederland leest'. Van het
boek werden 700 duizend gratis exemplaren verspreid. Een groter contrast met
1973 was nauwelijks denkbaar, vertelde Martinus Arion. 'Toen was er niet eens
een borrel.'

Na Dubbelspel bouwde hij verder aan zijn politiek gekleurde oeuvre. En hij
promoveerde op een studie naar de West-Afrikaanse wortels in het Papiaments, The
Kiss of a Slave (1996). Hij publiceerde voorts Afscheid van de koningin (1975),
Nobele wilden (1979) De laatste vrijheid (1995), De eeuwige hond (2001) en De
deserteurs (2006), een roman die zich afspeelt aan het eind van de 18de eeuw en
waarin evenals in Arions romandebuut vier mannen samenkomen. Met elkaar voeren
zij fundamentele discussies over de slavernij.

Toch bleef Arion tot op het laatst die schrijver van Dubbelspel, de roman die
hij om die reden wel 'dat verdomde eerste boek' noemde. Met Boeli van Leeuwen
(1922-2007) en Tip Marugg (1923-2006) vormde Arion de Grote Drie van de
Antillen. Soms werd hem voor de voeten geworpen dat het de Drie aan literaire
erfgenamen ontbrak. Onzin, vond Arion die 'materialistische visie op kunst';
alsof een land alles op afroep beschikbaar kon hebben. Schilders, dichters,
schrijvers.

Arion zag de Antillen als een gebied met een eigen ontwikkeling. Als oorzaak van
het uitblijven van literaire nazaten noemde hij de van origine orale
verhaalcultuur en de gebrekkige beheersing van het Nederlands van veel
eilandbewoners. Voor het gros was Nederlands niet de moedertaal, maar die van
een van de vele voormalige overheersers.

Toch bleef hij in het Nederlands schrijven, ook na 2007 toen het Papiaments
officieel werd erkend. Het Nederlands was nu eenmaal zijn schrijftaal.
Belangrijker was, zo vertelde Arion, dat hij zich tegen de overheersende
Nederlandse cultuur alleen te weer kon stellen door naar dezelfde taal te
grijpen.

In 2013 werd Arions verspreid gepubliceerde poëzie gebundeld, en was er ook weer
even belangstelling voor zijn debuut uit 1957, Stemmen uit Afrika, waarin een
zwarte gids een aantal blanke toeristen door Afrika op sleeptouw neemt. Hij
neemt al hun vooroordelen over (negers zijn primitief, en 'de witte steden zijn
voor de negerman te hél'), waardoor de schaamte en de schuld van de blanken
steeds groter wordt.

Cindy Kerseborn maakte een documentaire over de reeds verzwakte auteur, en op 12
april vond in de Balie in Amsterdam een avond plaats rondom Arion - waarop werd
gediscussieerd over de man, de vrouw en de politiek in het zijn boeken. Hoezeer
hij ook gold als schrijver met een boodschap, ook bij dat eerbetoon werd weer
duidelijk dat het oeuvre daar nooit toe kan worden teruggebracht. Daar is het te
dubbelzinnig en ook te geestig voor. Alleen over déze opvatting was geen
discussie mogelijk: dat Nederland in geen geval een gidsland kan worden genoemd.
Immers, niets hadden de kolonisten in drie eeuwen tijd in kunstzinnig opzicht
tot stand gebracht of geïmporteerd; Nederlanders en West-Europeanen, dat
betekende juist een invasie van platheid en barbarij. Zo keerde Arion ook dit
ooit gangbare vooroordeel glimlachend om.

'De roman moet doordringen in de aspecten waar de sociologie niet kan komen',
vond Arion, in wie de schrijver en de activist innig versmolten waren. In 1992
werd hij Ridder in de Orde van Oranje-Nassau. In 2008 besloot hij de
onderscheiding terug te sturen, omdat hij vond dat Nederland bezig was de
Antillen te herkoloniseren, door de toegenomen justitiële controle op de
sanering van de schulden: 'Ik ben ontzettend teleurgesteld in Nederland.'
Precies het omgekeerde van wat veel Nederlandse politici in die dagen zeiden.




Bekijk de oorspronkelijke pagina:

LOAD-DATE: 28 September 2015

LANGUAGE: DUTCH; NEDERLANDS

GRAPHIC: Frank Martinus Arion
Foto Hollandse Hoogte

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                              36 of 174 DOCUMENTS



                                 de Volkskrant

                           26 september 2015 zaterdag

De nieuwe voorvechter van het vet

BYLINE: IANTHE SAHADAT

SECTION: Sir Edmund

LENGTH: 2664 woorden


Voedingsleer: koolhydraten als volksvijand nummer 1


Hij geloofde 33 jaar lang dat vet slecht is voor het lichaam en dat koolhydraten
gezond zijn. Nu is de Zuid-Afrikaanse bewegingswetenschapper Tim Noakes bekeerd
en propageert hij fanatiek het koolhydraatloze en vetrijke dieet.

Ik bant, jij bant, wij banten. 'Banting' is een werkwoord in Zuid-Afrika net als
'sonjabakkeren' dat bij ons een tijd was. Met het kleine verschil dat de
eierkoekminnende West-Friezin daar trots bij kon stralen, terwijl William
Banting al zo'n honderd jaar dood is.



Dat zit zo: het levensverhaal van de 19de-eeuwse begrafenisondernemer uit Londen
die de helft van zijn overdadige lichaamsomvang verloor door het schrappen van
koolhydraten - bier en brood in zijn geval - en het omarmen van vet, werd
vereeuwigd door zijn arts. Anderhalve eeuw later wordt zijn naam met succes
gemunt door Tim Noakes, een hoogleraar medische bewegingswetenschappen in ruste
uit Kaapstad en auteur van de lokale bestseller The Real Meal Revolution.

Noakes is een bekeerling. Na een leven van volkoren boterhammen en kommen
ontbijtgraan, is hij heden verkondiger van het Vet-woord. Met kreten als 'Fat is
your friend', maar vooral ook met verrassend taai-wetenschappelijke
verhandelingen over de ziekte die de wereld volgens Noakes in haar greep heeft:
insulineresistentie, een soort voorstadium van suikerziekte.

Dit weekend is de emeritus hoogleraar een van de hoofdsprekers op het Ancestral
Health Symposium in Groningen, een wetenschappelijk congres over gezondheid
vanuit evolutionair perspectief.

We hebben superfoods, het oerdieet, de glutenmijders, de zuivelbanners. U dacht:
de wereld heeft nog niet voldoende voedingshypes.

'Het principe van het koolhydraatloos eten is al heel oud, vandaar de verwijzing
naar William Banting. Alleen verklaarde iedereen zijn arts destijds voor gek.
Mij maakt het trouwens niet uit hoe mensen het noemen. Als ze maar beseffen dat
ze koolhydraten moeten schrappen of in elk geval drastisch moeten beperken.'

Wat is er zo erg aan koolhydraten?

'Het eten ervan maakt ons langzaam ziek. Om de glucose in ons bloed af te
breken, moet de alvleesklier insuline aanmaken. De meesten van ons zijn
insulineresistent, we reageren niet goed op insuline, waardoor de glucose in de
bloedbaan achterblijft. Het is een soort prediabetes.

'Het probleem is niet dat mensen hart- en vaatziekten hebben of diabetes of een
hoge bloeddruk, het probleem is dat ze ongevoelig zijn voor insuline. Dat
veroorzaakt al die andere aandoeningen.'

Hoeveel mensen zijn insulineresistent volgens u?

'Iedereen met een BMI boven de 25 heeft er last van. Maar ook als je slank bent,
kun je er last van hebben. Ik ben 66. In de VS is 75 procent van de mensen van
mijn leeftijd insulineresistent.

'Slechts 5 à 10 procent van de mensen heeft een lichaam dat geen enkele moeite
heeft met het verwerken van koolhydraten, maar de meesten van ons zijn eigenlijk
koolhydraatintolerant. Elke keer dat je koolhydraten eet, zul je iets meer
insuline-resistentie opbouwen. De mensen die er minder gevoelig voor zijn,
worden op termijn steeds gevoeliger, omdat de koolhydraten de gevoeligheid
creëren. Zie het als een roestend apparaat dat je niet roestvrij maakt en uit de
regen houdt, maar buiten blijft gebruiken terwijl het daarvoor niet geschikt is.
Tot het op een dag niet meer werkt.

'Als je een hoge bloeddruk hebt, ga je naar de dokter. Die geeft je een chemisch
middel, dat inderdaad je bloeddruk enigszins naar beneden brengt. Maar verder
verandert er niets. Wij artsen behandelen namelijk symptomen. Niet de oorzaak.'

En de oorzaak is ons dieet?

'De inname van koolhydraten zorgt voor een permanente aanmaak van insuline die
een gevoeligheid en uiteindelijk resistentie veroorzaakt. Artsen zeggen dat hoge
cholesterolwaarden de boosdoener zijn, dat de aderen verkleven, maar dat zijn
slechts symptomen van het echte probleem: die glucose en insuline in onze
bloedbaan.'

U gaat steeds harder praten.

'Ik krijg het verwijt dat ik me als een messias opstel... (Stilte)

'Kijk, Ik heb zelf diabetes en de gedachte in de geneeskunde is dat je daar
uiteindelijk aan zult overlijden. Je nieren zullen het begeven, je ogen gaan
achteruit. Maar als je stopt met het eten van koolhydraten hoeft dat niet.'

Het schrappen van koolhydraten als geneesmiddel?

'Het voorkomt dat die zaken zich ontwikkelen. Mensen gaan in remissie als zij
hun dieet aanpassen. Zodra ze terugvallen in hun oude kool-hydraatrijke dieet,
keert het lichaam terug naar de oude staat. Ik ben trouwens niet tegen
medicijnen, dat zal ik nooit zeggen.'

Timothy Noakes is de zoon van een Zimbabwaanse tabaksplanter. Hij groeide op met
sport: cricket, roeien, rennen. Na zijn studie geneeskunde in Kaapstad legde hij
zich toe op de wetenschap, de toen nog relatief onbekende sport- en
bewegingswetenschap had zijn fascinatie. Dat riep soms controverse op: het
vakgebied stond in de kinderschoenen en collega-artsen begrepen niet dat hij
zich als arts met 'gezonde mensen' bezighield

Toch kreeg hij uiteindelijk veel erkenning in wetenschappelijke kring. Zijn
onderzoekssuccessen resulteerden in 1994 in de oprichting van het Sports Science
Institute, waarvan hij tot aan zijn emeritaat het hoofd was.

Noakes' onderzoek als inspanningsfysioloog leidde onder meer tot de ontdekking
dat niet uitdroging, maar overhydratie (hyponatremia) een gevaar is voor
duursporters. Zijn bevindingen op het gebied van sportgerelateerde hersenschade
stelden het dragen van een helm bij rugbyspelers verplicht. Hij ontving diverse
wetenschappelijke onderscheidingen voor zijn onderzoek.

Zelf is hij een fervent hardloper, wiens afstanden steeds extremer werden. Een
'gewone' marathon was niet genoeg, hij werd ultrarenner. 'In Zuid-Afrika is dat
minder vreemd dan je denkt. Iedereen rent hier lange afstanden. We hebben een
race die heel populair is, waarmee we allemaalopgroeien, de Comrades Run, van 90
kilometer, de oudste ultramarathon in de wereld uit de jaren twintig. Die wil
elke hardloper in Zuid-Afrika minimaal een keer in z'n leven gelopen hebben.'

Noakes schreef diverse boeken over hardlopen, zijn The Lore of Running is voor
veel hardlopers een wetenschappelijk naslagwerk.

Dat een wetenschapper van zijn statuur ineens dieetgoeroe werd, valt niet bij al
zijn land- en vakgenoten in goede aarde. Noakes deed niet zelf onderzoek naar
koolhydraatarm eten, maar bundelde het bestaande onderzoek in zijn boek. In het
circuit van paleo-wetenschappers (degenen die zich focussen op de oermens als
uitgangspunt voor onze gezondheid, red.) is hij inmiddels een grote naam. Om
zijn bekering te onderstrepen, scheurde hij de pagina's over het advies om
zoveel mogelijk koolhydraten te eten voor een goede sportprestatie publiekelijk
uit zijn eigen hardloop-bijbel The Lore of Running.

U liep de ultramarathon op koolhydraten.

'In de jaren zeventig was het idee dat je veel koolhydraten moest eten voor je
krachtprestatie in opkomst. Ik was een van de vroege voorstanders daarvan.

'Ik at ontbijtgranen, brood, aardappels, pasta en ik liep marathons. Ik heb 33
jaar lang geloofd dat vet slecht voor ons lichaam is en dat koolhydraten gezond
zijn. Maar ik werd in de loop der jaren steeds dikker en trager. Uiteindelijk
kreeg ik diabetes type 2.

'Vijf jaar geleden moest er echt iets gebeuren. Enkele collega-wetenschappers
stuurden me een boek op. The New Atkins for the New You, heette het. Ik was
geïrriteerd: waarom schrijven gerespecteerde collega's een dieetboek. Ze hebben
hun ziel verkocht!

'Maar ik wilde afvallen, dus ik ging het stiekem proberen. Al na een aantal
dagen begon ik me beter te voelen. Ik heb het een jaar lang voor me gehouden.
Mensen zagen natuurlijk wel dat ik afviel, maar ze wisten niet wat ik er precies
voor deed.'

Waarom vertelde u het niemand?

'Ik wist dat mensen sceptisch zouden zijn. Weer een voedingshype, en dan ook nog
van een bekende wetenschapper. In Nederland kennen jullie me niet, maar in
Zuid-Afrika ben ik door mijn boeken over hardlopen tamelijk bekend. Maar
uiteindelijk kon ik het niet langer voor me houden en werd het een soort
nationaal nieuws dat ik van promotor van koolhydraten was veranderd in een
tegenstander die nu het eten van vet propageerde.'

U heeft veel fanatieke tegenstanders. Ook veel wetenschappers zeggen dat u een
ongezond eetregime propageert: te weinig vezels, te veel verzadigd vet, te veel
eiwitten.

'Zuid-Afrikanen zijn al vier jaar in de ban van het vraagstuk of Tim Noakes
gelijk heeft of niet.'

U heeft een receptenboek uitgebracht, samen met een kok. Toch zegt u niet de
zoveelste dieetgoeroe te zijn.

'Ik ben verantwoordelijk voor de achterliggende wetenschap in het boek. Het gaat
mij niet om het afvallen. Je kunt ook afvallen zonder een koolhydraatarm dieet
te volgen, alleen is dat op termijn niet gezond. Ik ben geen dieetgoeroe, ik
vertel alleen dat ons lichaam anders in elkaar zit. We zijn niet gebouwd op
koolhydraten en al helemaal niet op de enorme hoeveelheden die de meeste van ons
eten.'

Het werd een bestseller.

'Alle inkomsten van mijn boeken gaan naar de Noakes Foundation die programma's
opzet om in arme gemeenschappen in Zuid-Afrika voedingsprogramma's op te zetten
met koolhydraatarme voeding.'

Toch wijzen weinig wetenschappelijke studies in de richting van uw betoog.

'Galileo hoefde ook maar één keer in zijn telescoop te kijken om te zien dat de
aarde om de zon draait en niet andersom. Je hebt maar één studie nodig die laat
zien wat koolhydraten doen.

Lichten alle andere wetenschappers de boel op?

'Stel je voor dat we van de ene op de andere dag een oplossing hadden waardoor
al die medicijnen niet meer nodig zijn, dat zou een ramp zijn voor de
farmaceutische indus-trie en voor multinationals die producten met geraffineerde
suikers verkopen.

'De belangrijkste medici en voedingswetenschappers werken allemaal voor de
industrie, ook in Nederland. Het onderzoek dat gedaan wordt, is niet malafide,
maar we onderzoeken de verkeerde zaken. Er wordt gekeken of medicijn X helpt bij
het omlaag brengen van de suikerwaardes in je bloed. Het onderzoek wordt betaald
door de mensen die het medicijn verkopen.'

U klinkt als een complotdenker.

'Het is geen complot. Als ik de baas zou zijn van een farmaceutisch bedrijf, zou
ik het volkomen legitiem vinden om zoveel mogelijk van mijn product te verkopen
- dat is namelijk mijn baan. In de farmaceutische industrie gaat het niet om het
beter of gezond maken van mensen, het gaat om het maken van winst.

'Het kan ze niets schelen of wij gezond zijn. Ze willen gewoon dat jij en ik
ziek zijn, dan leveren zij de medicijnen wel. Lees het boek Dangerous Medicines
and Organized Crime maar. Het is geschreven door een voormalig farmaceutisch
medewerker. Hij laat zien hoe de industrie werkt, hoe medicijnen met nare
bijwerkingen op de markt worden gebracht, hoe negatieve onderzoeks-resultaten in
lades verdwijnen, hoe er prijsafspraken worden gemaakt. Ik verzin dit niet.'

Maar u durft tegen de industrie in te gaan?

'Ik heb vrijwel mijn hele leven koolhydraten gepromoot. Ik ben net zo schuldig.
Ik werkte hard, kreeg lovende reacties op mijn onderzoek en het geld bleef komen
om verder onderzoek te doen. Ik zat er middenin.

'Ik kwam pas tegen het einde van mijn carrière achter deze kennis. Ik heb niets
te verliezen, dus ik kan me nu inzetten om via particuliere fondsen de kennis
over koolhydraten en gezond eten te verspreiden.

'Het is niet voor iedereen weggelegd om tegen de geldende consensus in te gaan.
Mijn oude hoogleraar is bijvoorbeeld nog altijd niet overtuigd. Hij is vijftien
jaar ouder dan ik en gaat niet overstag. Ik geef hem de boeken om hem te laten
zien hoe het zit. Hij leest ze niet.'

Stel dat u gelijk heeft, hoe kunnen we een wereldbevolking zonder koolhydraten
voeden? In veel arme landen halen mensen hun dagelijkse calorieën juist uit
granen, rijst, pap. Er is niet genoeg vlees en zuivel voor iedereen.

'Je kunt wel zeggen: we kunnen mensen niet voeden met vet en dierlijke
producten, maar het kan ook niet met koolhydraten, omdat we onszelf daarme ziek
maken.

'Arme mensen eten vaak het allerslechtst. Veel bewerkt voedsel en geraffineerde
suikers. Dat is een probleem. Daarom ben ik met mijn stichting ook een project
begonnen om arme Zuid-Afrikanen meer vetten en eiwitten te geven. En dat hoeft
echt niet met brood gemaakt van duur amandelmeel. Het kan ook met eieren en
orgaanvlees, sardientjes en groentes.'

Hoe gaat u om met kritiek en tegenstanders.

'Ik heb medelijden met hun onwetendheid. Als ze de studies zouden lezen, zouden
ze het ook weten.'

En hoe gaat u de wereld overtuigen?

'In Zuid-Afrika zijn er al bijna een half miljoen mensen die stoppen met het
eten van koolhydraten. Zij zijn de movers and the shakers. Ik ben met mijn
kennis niet naar andere wetenschappers gegaan, maar naar de gewone man. Die komt
vervolgens bij z'n arts en die gelooft zijn ogen niet omdat de glucosewaarden
omlaag zijn gegaan, bijvoorbeeld. Zo bekeren we de artsen en uiteindelijk
iedereen.'

WAT ZEGT DE WETENSCHAP ER EIGENLIJK VAN?

Diabetesarts- en onderzoeker Hanno Pijl van het Leids Universitair Medisch
Centrum is met collega Esther van Zuuren een van de weinige Nederlanders die
(met enkele anderen)onderzoek deed naar de gevolgen van het oerdieet
(koolhydraatarm en vetrijk) op het metabool syndroom, een soort verzamelnaam
voor aandoeningen die het gevolg zijn van insulineresistentie en de kans op
diabetes sterk verhogen. Het gaat om zaken als een hoge bloeddruk, hoge
glucosewaarden, te grote buikomvang en insulineresistentie. Hoeveel mensen eraan
lijden, is onbekend. Pijl schat dat eenderde van alle Nederlandse mannen en
eenvierde van de vrouwen er last van hebben. Paleovoeding blijkt op de korte
termijn (tussen twee weken en zes maanden) een gunstiger effect te hebben op de
gezondheid van mensen met het metabool syndroom dan andere diëten zoals het
mediterrane dieet of de richtlijn voor goede voeding in Nederland. 'We waren
verrast over het vrij uitgesproken effect. Als nu ook blijkt dat het voor de
lange termijn geldt, moeten we het voedingsadvies voor mensen met diabetes of
prediabetes aanpassen. Maar daar is het nog te vroeg voor.'

Voedingsdeskundige Astrid Postma Smeets van het Voedingscentrum zegt dat de
wetenschappelijke consensus het betoog van Noakes over het schrappen van
koolhydraten om het risico op diabetes te verkleinen niet ondersteunt. 'Mensen
met diabetes hebben baat bij gewichtsverlies, ongeacht het dieet', zegt ze.
'Natuurlijk is het goed om minder frisdrank, chips of koek te consumeren. Maar
brood, aardappels en peulvruchten hebben we gewoon nodig voor de vezels,
b-vitamines en ijzer.' Ook jodium halen veel Nederlanders vooral uit brood. Ze
snapt wel dat mensen blij zijn dat ze afvallen mét een glas wijn en een stuk
kaas als ze geen brood meer eten. 'Maar op termijn, en dan heb ik het over
jaren, is het een te eenzijdig dieet.'

CV

1949 geboren in Salisbury, Rhodesië (heden Harare, Zimbabwe)

1954 gezin Noakes verhuist naar Kaapstad, Zuid-Afrika

1974 studeert af als arts

1981 promoveert in de sportgeneeskunde en inspanningsfysiologie, blijft als
onderzoeker en docent werken aan de University of Cape Town

1986 boek Lore of Running

1994 hoogleraar medische bewegingswetenschappen aan het Sports Science Institute


2002 eredoctoraat aan de University of Cape Town

2005 begeleidt een poolexpeditie als arts en onderzoeker

2012 boek Waterlogged over zijn bevinding dat veel drinken een groter probleem
is dan uitdroging bij sportevenementen

2014 boek The Real Meal Revolution (verschijnt in maart 2016 als De Real Meal
Revolutie bij Uitgeverij Atlas Contact)

Noakes is een fervent hardloper. Tot op heden liep hij zeventig marathons en
ultramarathons.

'Ik wist dat mensen sceptisch zouden zijn. Weer een voedingshype, en dan ook nog
van een bekende wetenschapper'

'Slechts 5 à 10 procent van de mensen heeft een lichaam dat geen enkele moeite
heeft met het verwerken van koolhydraten'




Bekijk de oorspronkelijke pagina: , , ,

LOAD-DATE: 25 September 2015

LANGUAGE: DUTCH; NEDERLANDS

GRAPHIC: Tim Noakes
Illustratie Lauren Hillebrandt
Hanno Pijl
Esther van Zuuren
Astrid Postma-Smeets

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                              37 of 174 DOCUMENTS



                                 de Volkskrant

                           25 september 2015 vrijdag

Asscher ziet PvdA als partij voor de middenklasse

BYLINE: GIJS HERDERSCHEÊ

SECTION: Ten Eerste; Blz. 6

LENGTH: 454 woorden


De PvdA slijpt de messen in het onderhuids oplaaiende ideologische gevecht met
de VVD. Voorstellen van de liberalen om werknemersrechten in te perken zijn
volgens vicepremier Asscher een 'aanval in de rug voor de middenklasse' - een
klasse die in zijn ogen door de PvdA moet worden gered. Volgens Asscher staat de
samenhang in de samenleving op het spel.

De minister van Sociale Zaken, vaak genoemd als toekomstig PvdA-leider, betoogde
dit donderdagavond in zijn Dreeslezing in Den Haag. Volgens de jongste
Ipsos-peiling, die gisteren verscheen, is zijn partij opnieuw gezakt tot twaalf
zetels, waarmee de PvdA de zesde partij van Nederland zou zijn, ruim achter de
PVV, VVD, D66, CDA en de SP (die op zeventien zetels staat).

Door zich te richten op de middenklasse, afkalvende werknemersrechten en steeds
minder zekerheid, raakt hij aan een principieel meningsverschil dat sinds de
zomer steeds openlijker wordt uitgevochten in de coalitie. 'Joe Sixpack, Otto
Normalverbraucher en onze eigen Jan Modaal hebben het moeilijk', aldus Asscher.


Hij signaleert dat er steeds minder werk is tussen de laagst betaalde en de
hoger betaalde banen in. Vanuit de middenklasse zouden meer mensen afzakken naar
de lage inkomens dan dat er werknemers doorgroeien naar de hogere inkomens.

Asscher schetst het schrikbeeld van een samenleving zonder middenklasse.
Daarvoor heeft hij een nieuw scrabblewoord bedacht: kopvoetermaatschappij. Dat
begrip leidt hij af van kleutertekeningen met armen en benen direct aan het
hoofd getekend, zonder romp: een 'kopvoeter'.

Met zijn rede positioneert Asscher de PvdA tussen enerzijds VVD en D66, die in
zijn ogen opkomen voor de bovenklasse, en anderzijds de SP, die staat voor de
onderklasse. Ook de PvdA komt vanouds op voor de onderklasse, zegt hij. 'Voor
het scheppen van mogelijkheden en kansen voor mensen om hun leven te verbeteren.
Om vooruit te komen. Om hen te verheffen, juist zodat ze tot de middenklasse
kunnen opklimmen. Maar dat streven is gedoemd te mislukken in een
kopvoetersamenleving.'

De kwetsbaarheid van de middenklasse blijkt volgens Asscher uit de toename van
het flexwerk met de bijbehorende onzekerheden over inkomen en verzekeringen.
'Inmiddels werkt 35 procent van de werkenden als zzp'er of met een flexcontract.
Die toename van flexcontracten zie je vooral bij de jongere generaties
middelbaar opgeleiden.'

De vicepremier neemt met grote woorden afstand van voorstellen die
VVD-fractieleider Halbe Zijlstra vorige week lanceerde bij de Algemene Politieke
Beschouwingen. De liberaal lonkte toen naar toekomstige samenwerking met
partijen als CDA en D66.

Joe Sixpack en onze eigen Jan Modaal hebben het moeilijk (Lodewijk Asscher,
vicepremier)




Bekijk de oorspronkelijke pagina:

LOAD-DATE: 24 September 2015

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                              38 of 174 DOCUMENTS



                                 de Volkskrant

                           23 september 2015 woensdag

Geachte redactie

SECTION: Opinie en Debat; Blz. 26

LENGTH: 783 woorden


Iedereen een zonnepaneel

Naar aanleiding van het stuk over de elektrische auto ('Gun iedereen elektrische
auto', O&D, 22 september) zou ik de overheid willen voorstellen om naast
subsidie voor de elektrische auto tegelijkertijd een goede regeling te treffen
voor de aanschaf van zonnepanelen waarmee de benodigde capaciteit voor de auto
wordt opgewekt.

Met de 5 miljard euro die het kabinet heeft, kan men mogelijk de noodzakelijke
zonnepanelen gratis ter beschikking stellen. Zo kan elke nu op de markt
gebrachte elektrische auto energieneutraal rijden. Je slaat twee vliegen in één
klap.

Jan Verhoef, Vollenhove

Hoezo seksisme?

'NWO discrimineert vrouwen' (Ten eerste, 22 september). Een boude uitspraak,
maar gebaseerd op onderzoek: 2.823 aanvragen voor Veni- beurzen van 2010 tot en
met 2012 werden bekeken. Vrouwen krijgen 14,9 procent van hun aanvragen
toegekend en mannen 17,7 procent. Het verschil is nét statistisch significant.
NWO, zelf opdrachtgever van het onderzoek, belooft actie en beterschap.

We zijn het volledig eens met het beleid dat NWO voorstaat. Competitie om
beurzen in de wetenschap vereist een gelijkwaardig speelveld. We zijn het echter
niet eens met de bewering in het artikel dat NWO momenteel discrimineert bij
Veni- aanvragen.

Een nét statistisch significant verschil in een heel grote steekproef is altijd
zeer zwakke steun voor de hypothese. Dat blijkt hier ook: als we nieuwe data uit
2015 meenemen, verdwijnt het effect. Als we betere analysetechnieken gebruiken,
verdwijnt het eveneens.

Een beschuldiging van seksisme, zeker als het institutioneel zou gebeuren, dient
uiterst zorgvuldig gemaakt te worden. Dat is hier niet het geval. Het effect van
seksisme in het proces van de Veni- aanvraag is óf erg klein, óf afwezig. Dat
neemt niet weg dat het belangrijk is dit te onderzoeken.

Vergelijkbare data van aanvragen voor Europese beurzen of beurzen in Vlaanderen
laten wel degelijk een effect van gender zien. Ironisch genoeg doet NWO het dus
in vergelijking óf beter, óf helemaal goed.

Los daarvan is het een goede zaak dat NWO de aanvraagprocedure gender-neutraal
maakt: 'haar/zijn cv' in plaats van standaard 'zijn cv'.

Maar laten we niet met schreeuwende krantenkoppen op basis van een enkele
dataset beschuldigend wijzen voordat we zeker weten dat dit terecht is, en laten
we ons druk maken om seksisme waar dat nodig is.

Daniël Lakens, universitair docent Technische Universiteit Eindhoven,

Rolf Hut, onderzoeker Technische Universiteit Delft

Onze nationale trots

'De aankoop is een investering in nationale trots', zegt een enthousiaste Kees
van der Staaij (SGP) over de bijdrage van 80 miljoen die de staat over heeft
voor de twee schilderijen die de 28-jarige Rembrandt maakte van twee parvenu's.
Dit is de jonge schilder niet aan te rekenen. Hij schilderde om in zijn
levensonderhoud te voorzien, maar kunstkenners jubelen over het bijzondere van
de twee doeken. 'Zij horen thuis in het land van Rembrandt.' Alsof er in musea
in andere landen geen Rembrandts hangen.

De andere 80 miljoen moet van sponsors komen. Als dat bijvoorbeeld banken, Ahold
of Unilever zouden zijn, betaalt de consument dus de andere helft van de
koopsom. Zijn die twee schilderijen echt zo mooi dat we daar met z'n allen 160
miljoen voor moeten opbrengen ? Naar mijn mening kunnen zij niet in de schaduw
staan van latere werken van Rembrandt. Gelukkig gaf Wieteke van Zeil in de krant
een wat koeler commentaar op de twee doeken dan de kretologie van
museumdirecteuren.

Fred Andrioli, Den Haag

Slecht zicht op goede doelen

De miljardenbranche van goede doelen wil af van alle discussie over kosten en
wil de nadruk leggen op de resultaten. Zolang er per gedoneerde euro maar
'zoveel mogelijk' bereikt wordt mag er ook best een villa aangeschaft worden
voor kantoorruimte, is de gedachte (Economie, 19 september) .

Maar 'zoveel mogelijk' is een subjectief begrip. Je kunt immers ook vanuit een
kantoortuin 'zoveel mogelijk' doen, dus waarom dan een dure villa? Het is niet
meetbaar en zegt niets over wat is nagelaten of mislukt. Is de branche dan ook
van plan om de resultaten van mislukte projecten in het rijtje te zetten? Ik
denk aan corrupte tussenpersonen, investeringen in landen zonder infrastructuur,
oorlogsgebieden, rampgebieden, zeg maar hét werkgebied van de branche. Het lijkt
me fantastisch om voortaan goed geïnformeerd te worden over de resultaten, iets
wat er nogal bij ingeschoten is, dunkt mij, maar dan wel graag het complete
verhaal: zegeningen én mislukkingen.

Daar hebben we inderdaad meer aan dan de met boekhoudkundige trucs doorspekte
kostenoverzichten waar Jan met de pet toch niets mee kan.

Arjen Oldenhuis, Rotterdam




Bekijk de oorspronkelijke pagina:

LOAD-DATE: 22 September 2015

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                              39 of 174 DOCUMENTS



                                 de Volkskrant

                           22 september 2015 dinsdag

Met dank aan een goed verhaal

BYLINE: DOOR ANA VAN ES

SECTION: Ten Eerste

LENGTH: 1221 woorden


Door Den Haag te paaien én de gewone burger aan zijn kant te krijgen, lijkt Wim
Pijbes het voor elkaar te hebben: zijn Rijksmuseum krijgt twee Rembrandts voor
160 miljoen.


De droom van Wim Pijbes, directeur van het Rijksmuseum, komt uit: twee
topstukken van Rembrandt lijken terug te keren naar Nederland. Anoniem waren ze
anderhalve eeuw weggeborgen bij een Franse bankiersfamilie, maar nu maken ze een
spectaculaire rentree, als 'broer en zus van de Nachtwacht'.

Het Rijk betaalt de helft van de aankoopprijs van 160 miljoen euro. Dat dit is
gelukt in tijden van aanhoudende cultuurbezuinigingen, is te danken aan het
nieuwe verhaal dat Pijbes de afgelopen maanden wist te creëren rond de
kunstwerken. De huwelijksportretten die Rembrandt in 1634 schilderde van het
welgestelde paar Maerten Soolmans (23) en Oopjen Coppit (21) waren tot voor kort
bij het grote publiek onbekend.



Dit is niet zomaar kunst, maar nationaal erfgoed - daarvan is iedereen in
politiek Den Haag de afgelopen weken doordrongen geraakt, dankzij de niet
aflatende marketinginspanningen van Pijbes.

'Dit gaat niet om geld, maar om identiteit', zegt Siebe Weide, algemeen
directeur van de Museumvereniging, waarbij 500 Nederlandse musea zijn
aangesloten. 'Dit soort werken komt zelden beschikbaar. Ze waren in handen van
particulieren en dus nooit voor het publiek beschikbaar. Een kippenvelmomentje.'


De campagne van Pijbes om de schilderijen terug naar Nederland te krijgen,
begint in maart. Via een veilinghuis wordt bekend dat Gustave de Rothschild,
telg uit een bekende Franse bankiersfamilie, twee werken van Rembrandt te koop
aanbiedt.

De schilderijen betreffen de huwelijksportretten van de jonge Soolmans en
Coppit, Amsterdamse nieuwe rijken in de 17de eeuw. Zij zijn door Rembrandt
vastgelegd op levensgroot formaat - tot op dat moment een privilege van de adel.
'Megadoeken' zijn de schilderijen, zegt D66-fractieleider Alexander Pechtold,
wijzend op een kamerdeur.

Ze hangen sinds 1877 in een van de panden van de familie Rothschild. Nu is het
tijd dat ze definitief thuiskomen, filosofeert museumdirecteur Wim Pijbes als in
juni de Miró-tentoonstelling in de tuinen van het Rijksmuseum wordt geopend.

Het lijkt een onvervulbare wens. Maar liefst 150 miljoen euro vragen de
Rothschilds voor beide werken. Net als in de 19de eeuw is de kunstwereld nog
steeds het speelveld van zeer vermogende particulieren. Vermogende Chinezen,
verzamelaars uit Qatar - als hedendaagse nieuwe rijken willen ze maar al te
graag zo'n authentieke Rembrandt bezitten.

In de Nederlandse kunstwereld groeit het deze zomer uit tot een schrikbeeld:
Soolmans en Coppit, ons 17de-eeuwse erfgoed, verstopt achter de villamuren van
een Arabische oliesjeik.

'De aankoop is een investering in nationale trots,' zegt Kees van der Staaij
(SGP), die zich inmiddels met de meeste fractievoorzitters in de Tweede Kamer
achter de aankoop heeft geschaard. 'Het zou een historische blunder zijn als
deze doeken naar Saudi-Arabië zouden verdwijnen. Rembrandts horen thuis in het
land van Rembrandt.'

Om dat te laten gebeuren, draait alles om een goed verhaal, is de overtuiging
bij de Vereniging Rembrandt. Directeur Fusien Bijl de Vroe zegt in augustus in
de Volkskrant: 'Als het verhaal goed is en iedereen gaat erachter staan, dan
lukt het.'

Pijbes heeft een 'realistische droom', vertelt hij Nederland op 25 augustus: het
terughalen van beide Rembrandts. 160 miljoen euro is ervoor nodig - een bedrag
dat in onze kunstwereld zonder precedent is (waar de extra 10 miljoen ineens
vandaan komen, is onduidelijk). Toch is hij optimistisch. 'We zitten ver in het
proces. Ik kan er verder niks over zeggen. We zijn stevig bezig.'

Het verhaal krijgt vanzelf vorm: in de media worden de schilderijen van Soolmans
en Coppit omgedoopt tot 'de broer en zus van de Nachtwacht' - een benaming die
een feitelijke grondslag mist, want er is geen enkele inhoudelijke relatie met
het beroemde schutterswerk. Het is wel een benaming die appelleert aan een
gevoel van nationale trots: deze schilderijen moeten terug naar Nederland.

Als nationaal kunstaankoper verkent Pijbes meerdere opties. Eén daarvan is een
samenwerking met het Louvre in Parijs. Het Louvre en het Rijksmuseum zouden elk
voor 80 miljoen euro één doek kopen en beide werken elke vijf jaar laten
rouleren tussen Amsterdam en Parijs.

Pijbes ziet het niet zitten om ons nationale erfgoed te delen met de Fransen.
'Het Rijksmuseum vond dat de schilderijen exclusief in Nederland thuishoorden',
zegt Martijn Sanders, voorzitter van de Vereniging Rembrandt.

Nu is er maar één oplossing over: de Nederlandse overheid moet 80 miljoen euro
bijleggen. In Den Haag ligt zo'n kunstaankoop gevoelig. Het tumult in 1998 rond
de aankoop van de Victory Boogie Woogie, het laatste werk van Piet Mondriaan, is
nog niet vergeten. De Nederlandsche Bank betaalde daar omgerekend 37 miljoen
euro aan mee. De Tweede Kamer was buiten de overeenkomst gehouden en ontstak
achteraf in verzet. Zonde van het geld, zo'n kunstwerk.

Dit keer wordt D66-fractieleider Alexander Pechtold vooruit gestuurd om de
stemming te peilen. Behalve politicus is hij ook kunsthistoricus en
oud-veilingmeester: de ideale man om zijn medefractievoorzitters warm te laten
lopen voor de aankoop van de Rembrandt-werken.

Op dinsdag 8 september schuiven de fractievoorzitters van alle grote partijen
aan bij een 'ontbijtochtend' in het Mauritshuis in Den Haag. Geert Wilders van
de PVV is er niet, maar heeft laten weten dat hij zich niet tegen de aankoop zal
verzetten. 'Ik loop hier al lang rond, maar ik heb in al die jaren niet zo'n
eensgestemde Kamer gezien', zegt Pechtold.

Minister Dijsselbloem (Financiën) heeft al laten weten: er is budget.

'Het is bijzonder hoe groot de politieke eendracht is', zegt Weide van de
Museumvereniging. 'De Kamer vraagt de minister dit mogelijk te maken. De Kamer
wordt dus niet voor een voldongen feit gesteld, integendeel.'

Wel moet er geld bij: het Rijk betaalt immers slechts 80 miljoen euro. De andere
helft moet van particuliere geldschieters komen. Pijbes is met hen in
onderhandeling.

In de praktijk heeft deze werkwijze zich al vaak bewezen, zegt Wim van Krimpen,
oud-directeur van de Kunsthal in Rotterdam: de overheid geeft de helft en het
bedrijfsleven en donateurs haken aan. 'Dat is een perfecte strategie.'

De gewone burger moet deze aankoop ook zien zitten. Dat De Telegraaf maandag het
nieuws naar buiten bracht onder de kop 'Rembrandts komen thuis' zal voor Pijbes
welkom zijn geweest, indachtig de publieke verontwaardiging rond de aankoop van
de Victory Boogie Woogie.

'Het is slim om het verhaal uitgebreid via De Telegraaf te brengen,' zegt Benno
Tempel, directeur van het Gemeentemuseum Den Haag: 'Het Rijksmuseum heeft dat
strategisch goed aangepakt. Rembrandt is een schilder die een groot publiek
aanspreekt, ook niet-museumgangers. Rembrandt is toch van iedereen.'

Als de aankoop doorgaat, blijven de schilderijen niet in het Rijksmuseum. Om
dicht bij de burger te komen die zo lang van deze doeken verstoken is geweest,
gaan ze op tournee langs kleinere musea in Nederland. Zoals Sanders zegt, in de
sfeer van het nieuwe verhaal dat de schilderijen omringt: 'Als popsterren.'

'Het Rijks heeft dat goed gedaan. Rembrandt is van iedereen en spreekt ook
niet-museumgangers aan'




Bekijk de oorspronkelijke pagina: ,

LOAD-DATE: 21 September 2015

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                              40 of 174 DOCUMENTS



                                 de Volkskrant

                           19 september 2015 zaterdag

De krant die in de eerste plaats over emoties gaat

BYLINE: JEROEN DE PRETER

SECTION: Vonk

LENGTH: 1865 woorden


Flüchtlinge Willkommen -- Gewetensvragen aan Kai Diekmann, hoofdredacteur Bild

We hebben de stemming in het land meebepaald, zegt hij. Grote passen, stevige
handdruk, luide stem. De man die ons in zijn buitenmaatse kantoor ontvangt,
lijkt het net zo min aan zelfvertrouwen te ontbreken als de gemiddelde
voorpagina van zijn krant: Bild.

Dankzij een lezersbereik van 37 miljoen (print en online) per maand is Bild &
Bild am Sonntag met voorsprong de populairste van Europa. Tegelijk is het met zo
mogelijk nog ruimere voorsprong de meest gehate - zeker bij links. Niet dat
hoofdredacteur Kai Diekmann, privé een intieme vriend van Helmut Kohl, daarvan
wakker ligt.

Zijn krant heeft de stemming in Duitsland meebepaald met Flüchtlinge Willkommen,
de actie waarmee al twee weken geld en sympathie wordt geworven voor de
honderdduizenden vluchtelingen die het land de afgelopen maanden te verwerken
kreeg.

Dat de sfeer in zijn land de afgelopen dagen wat lijkt te kantelen, zul je van
Kai Diekmann niet horen.

Uw collega's van de Tageszeitung schreven na het sluiten van de Duitse grens dat
hij alweer voorbij is, 'die korte zomer van vluchtelingenliefde'.

'Quatsch. Fundamenteel is er aan onze houding tegenover vluchtelingen niets
veranderd. Om maar eens iets te noemen: één dag na de sluiting van de
grensovergangen hebben teams van de Bundesliga aangekondigd dat ze het
Flüchtlinge Willkommen-logo op hun tenue zullen dragen.

'Het sluiten van de Duitse grens was natuurlijk geen fraaie maatregel. Maar het
was wel nodig. Door de enorme aantallen werd het zo langzamerhand onmogelijk om
al die vluchtelingen nog fatsoenlijk op te vangen. Bovendien moet Duitsland ook
de tijd krijgen om twee soorten vluchtelingen te onderscheiden. Sommigen zijn
vertrokken omdat hun leven in gevaar is en anderen vanwege de economische
situatie in hun land.'

En die laatsten zijn in Duitsland niet welkom.

'Daar gaat het niet om. Feit is dat ze in 99 procent van de gevallen niet
aanmerking komen voor asiel. Terecht volgens mij, al was het maar omdat landen
als Albanië of Servië op die manier ontwricht zouden raken. De Servische
minister-president heeft er niet ten onrechte over geklaagd dat een vluchteling
in Duitsland meer krijgt dan het minimumloon in Servië.'

Was het enthousiaste 'wir schaffen das' van Angela Merkel achteraf bekeken geen
blunder?

'Angela Merkel heeft gereageerd zoals een politicus van haar statuur moet
reageren. Menselijk, humaan en kordaat. Haar uitspraak is ook theoretisch juist,
in de zin dat iedereen die recht heeft op asiel, dat moet kunnen krijgen. Het
probleem dat wij nu hebben, is in de eerste plaats praktisch. De stroom is niet
meer in goede banen te leiden.'

Heeft Merkel de invloed van haar gastvrijheid onderschat?

'Ze is in veel landen verkeerd begrepen. Toen Merkel zei dat we 800 duizend
vluchtelingen kunnen opvangen, was dat natuurlijk geen uitnodiging aan het adres
van miljoenen vluchtelingen om naar Duitsland te komen.

'We kunnen veel oplossen met betere communicatie. We zullen nog duidelijker
moeten zeggen dat economische vluchtelingen in Duitsland nauwelijks een reële
kans maken op asiel.'

Ook de grote welwillendheid van Bild lijkt wat getemperd. Zo staan er op uw
voorpagina 'acht ongemakkelijke vragen over de vluchtelingencrisis'. Maakt u
zich klaar voor een bocht?

'Nee, het gaat om geloofwaardigheid. Als je alleen maar het
hoera-vluchtelingenverhaal vertelt, ben je niet geloofwaardig en dan komt ook de
hele welwillendheid tegenover de vluchtelingen in gevaar.

'Als wij de balans niet in evenwicht houden, kan de positieve sfeer heel snel
omslaan. Daarom moeten we ook durven zeggen dat er een en ander misgaat in ons
vluchtelingenbeleid. En daarom moeten wij ook waarschuwen voor een beleid met
dezelfde fouten als in het verleden. We mogen de nieuwkomers van nu niet
behandelen als onze gastarbeiders veertig jaar geleden.

'Dit gaat over mensen die niet zullen vertrekken en die zich dus volledig zullen
moeten integreren. Die mensen zullen onze taal moeten leren. Meteen, vanaf het
begin. En ze zullen zich moeten schikken naar onze waarden. Het zijn net die
waarden die Duitsland het land hebben gemaakt waar ze zo graag naartoe wilden.'

Voor die vluchtelingen heeft u vorige week een gratis krant in het Arabisch
laten verspreiden.

'Wij vroegen ons net als duizenden andere Duitsers af: wat kunnen wij doen om
deze mensen te helpen? In ons geval lag het antwoord voor de hand. Wij hebben
een krantje gemaakt met daarin tips, belangrijke telefoonnummers en de
belangrijkste Duitse woorden.'

Geen enkel Europees land heeft zich zo gastvrij getoond als Duitsland. Heeft u
daarvoor een verklaring?

'Ongetwijfeld hebben de rellen in Heidenau daarbij een rol gespeeld. Plotseling
zagen wij beelden van neonazistisch gespuis voor een centrum dat bewoond wordt
door mensen die nog maar net uit een levensbedreigende omgeving waren ontsnapt.
Veel Duitsers hebben hiernaar met grote afschuw gekeken en als reactie een
compleet ander beeld van Duitsland aan de wereld willen tonen.

'Wat zeker meespeelt is de herinnering aan 26 jaar geleden, net voor de val van
de Muur. De grensovergangen die wij nu zien, zijn vaak dezelfde als die
waarlangs Oost-Duitsers naar het Westen kwamen in de hoop op een nieuw en beter
leven.'

Heeft het ook niet te maken met het beruchte Duitse schuldgevoel over de Tweede
Wereldoorlog?

'Het Duitse verleden leidt tot een zekere gevoeligheid, dat klopt. Vanuit dat
verleden kun je ook verklaren waarom die beelden uit Heidenau er bij de Duitsers
zo inhakten.'

Wordt die positieve houding tegenover vluchtelingen door een meerderheid
gedeeld?

'Dat zeggen de peilingen en is wat je dagelijks op straat kunt zien. Overal in
het land zie je mensen kleding en eten uitdelen. Zoiets kan een overheid niet
aan een bevolking opleggen.'

Zou Bild ook een 'vluchtelingen welkom'-campagne voeren als de meerderheid een
minderheid was?

'Zeer zeker. Een populaire krant moet op het niveau van de gewone man praten,
maar dat wil niet zeggen dat je die gewone man naar de mond moet praten.

'Bild heeft in de geschiedenis meer dan eens een minderheidsstandpunt ingenomen.
Een voorbeeld: twintig jaar geleden hebben we heel nadrukkelijk gepleit voor de
invoering van de euro. Wees maar zeker dat een meerderheid van onze lezers er op
dat ogenblik anders over dacht.'

Bild toont een hart voor vluchtelingen, maar is al jaren bijzonder hard voor
Griekenland. Waarom verdienen de Grieken uw mededogen niet?

'Meer dan voor de Grieken waren wij hard voor onze eigen regering en de Europese
reddingspolitiek. Die mag eigenlijk geen reddingspolitiek heten omdat ze noch de
Grieken, noch de euro, noch Europa heeft gered. Wij schrijven het al sinds 2010:
de reddingsboeien die wij de Grieken toewerpen zijn van lood. Na het eerste
reddingspakket kwam het tweede en na het tweede kwam het derde. Maar hebben al
die pakketten iets opgeleverd? Nee, integendeel. De Griekse economie is alleen
maar verder in het moeras gezakt met als gevolg dat ze nu morsdood is.'

De schuld daarvoor ligt bij de politiek en ook deels bij Duitse banken, niet bij
het Griekse volk.

'Ook dat deelt in de verantwoordelijkheid. De Grieken hebben meer dan eens de
kans gekregen om hun regering weg te stemmen. Bovendien hebben de Grieken een
ernstig probleem met belastingen. Dat zeg ik niet, dat zegt, om één prominente
Griek te noemen, Yanis Varoufakis. Griekenland is eeuwenlang onderdrukt door de
Ottomanen. Je belastingen niet betalen was een vorm van verzet tegen de
bezetter. Die mentaliteit zit nog altijd diep in het dna van de Grieken.'

Uw krant is expliciet pro-Europees. Blijft u ook tijdens deze
vluchtelingencrisis op die lijn?

'Wij zijn pro-Europa als het om een Europa gaat dat zich aan de regels houdt.
Helaas zie je dat die zowel in het Griekenland-verhaal als in deze crisis met
voeten worden getreden. Daarin schuilt volgens mij een zeer groot gevaar.
Vroeger zag je dat de Europese samenhang zich na een crisis versterkte. Nu zien
we het omgekeerde.'

Uw krant doet graag aan campagnejournalistiek.

'Niet alleen mijn krant. In Duitsland bestaat er op dit gebied een lange
traditie. Stern doet het soms, Der Spiegel doet het geregeld...'

Het grote verschil is het bereik. Geen enkel Duits medium is zo machtig, met
alle gevaren van dien.

'Zolang je voor nobele ideeën strijdt, zie ik alleen voordelen. U moet weten: ik
werk voor Axel Springer-Verlag. Dat betekent dat ik zelfs contractueel verplicht
ben om voor onze ideeën en idealen te strijden. Toen ik hier dertig jaar geleden
mijn eerste contract tekende, stond daarin dat ik mij als journalist moest
inzetten voor de Duitse hereniging, voor de verzoening van Joden en Duitsers en
voor het bestaansrecht van de staat Israël. Ik vind het belangrijk dat
journalisten een mening hebben. Bild staat bekend om zijn sterke opvattingen.
Voor de feiten hebben we de persbureaus.'

De afgelopen vijftien jaar is de oplage van Bild meer dan gehalveerd.

'Dat is toch volstrekt logisch? Alle oplagen gaan achteruit en de oorzaak
daarvan kent u. Die heet digitalisering. Ik kan zeggen dat wij daarmee met Bild
op de goeie weg zijn. We hebben bijna 290 duizend digitale abonnees. Dat is meer
dan de totale oplage van de meeste Duitse kranten. Met Bild bereiken we online
meer dan 18 miljoen mensen, waarmee we bovenaan staan in Duitsland.'

Tot enkele jaren geleden stond er elke dag een naakte vrouw op uw voorpagina.
Klopt het dat u daarmee bent gestopt om uw krant respectabeler te maken?

'Nee. Dat meisje stond daar ooit omdat het een van onze unique selling
propositions was. U begrijpt dat wij die positie met internet niet langer
hadden.'

Waarmee maakt Bild vandaag nog wél het verschil?

'Onze krant weet beter dan alle andere hoe je een verhaal krachtig en emotioneel
vertelt. Bild gaat in de eerste plaats over emoties. Op dat terrein zijn wij
door niemand te verslaan.

'De Süddeutsche Zeitung heeft ooit geschreven dat wij de gevoelsbarometer van
het land zijn en de stemming precies weergeven. Dat vond ik een mooie
omschrijving.'

Is Bild een rechts-populistische krant?

'Misschien moet u deze week Der Spiegel eens lezen. Daarin staat dat Bild een
veel te nauwe band heeft met de sociaal-democraten. Ik lees dat soort kritieken
graag. Het wil zeggen dat wij niet in één hoek weg te zetten zijn. Als
journalist kun je niet beter wensen. Maar een rechts-populistische krant zijn we
zeker niet.'

U bent al bijna vijftien jaar hoofdredacteur. Dat betekent ook: vijftien jaar de
favoriete schietschijf van 'weldenkend Duitsland'.

'Een hoofdredacteur die geliefd wil zijn zit niet op de juiste stoel. Zeker niet
als zijn krant Bild heet.'

CAMPAGNEKRANT

NEIN, nicht für die Griechen!

Bild staat bekend om zijn grootschalige campagnes. Zo strafte de krant in 2002
bedrijven die bij de komst van de euro hun prijzen flink opschroefden, werd in
2009 om de verkiezingsopkomst op te krikken 1 miljoen euro verloot voor wie de
uitslag raadde en werden Duitsers aangespoord een selfie maken met de voorpagina
waarop in koeienletters stond: 'NEIN, Keine weiteren Milliarden für die gierigen
Griechen!'

Journalisten moeten een mening hebben. Voor de feiten hebben we de persbureaus




Bekijk de oorspronkelijke pagina: ,

LOAD-DATE: 18 September 2015

LANGUAGE: DUTCH; NEDERLANDS

GRAPHIC: Kai Diekmann: ...een hoofdredacteur die geliefd wil zijn, zit niet op
de juiste stoel...
Foto's Maurizio Gambarini / Corbis, ANP

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                              41 of 174 DOCUMENTS



                                 de Volkskrant

                           16 september 2015 woensdag

Minder belasting en toch weer tanks

BYLINE: ILLUSTRATIE BAS VAN DER SCHOT

SECTION: Ten Eerste

LENGTH: 1932 woorden


Prinsjesdag 2015 - De plannen op een rij

De internationale ontwikkelingen drukken hun stempel op de begroting: meer geld
voor defensie en voor 'vreemdelingen'. Binnenlandse veiligheid komt er bekaaid
af, maar voor werkenden en jonge ouders is er goed nieuws.

BUITENLAND

Een leger met tanks en met munitie

Na jaren van ingrijpende bezuinigingen krijgt Defensie er nu geld bij: 220
miljoen, een bedrag dat tot 2020 oploopt tot 345 miljoen. De investering -
volgens critici nog altijd 'een fooi' en 'statiegeld' - dient om de
'basisgereedheid' van de uitgeklede legeronderdelen op te poetsen. De militairen
moeten weer de beschikking krijgen over voldoende munitie en reserveonderdelen.


Ruimte voor grote investeringen heeft Defensie nog niet. Er is extra geld (56
miljoen) voor de inlichtingendienst MIVD. En Nederland schenkt ter waarde van 18
miljoen euro een zestiental Leopardtanks aan Duitsland, die vervolgens deel gaan
uitmaken van gemeenschappelijke tankeenheden. Onder Rutte I zette Defensie nog
alle Leopards in de uitverkoop, maar vooral door de ontwikkelingen in
Oost-Oekraïne is minister Jeanine Hennis teruggekomen van dat besluit. Dankzij
de samenwerking met Duitsland krijgt Nederland de beschikking over achttien
tanks. Defensie gaat de komende tijd meer van dergelijke joint ventures aan met
bondgenoten. Zo wil Nederland met Noorwegen nieuwe onderzeeërs kopen. Ook bij de
inzet van de JSF moet met andere landen worden samengewerkt.

Net als bij Defensie zetten de 'oplaaiende conflicten in de ring rond Europa' de
toon in de begroting van Buitenlandse Zaken. Ambassades in de conflictregio's
worden verstrekt. Ook wil minister Bert Koenders meer personeel inzetten bij
internationale organisaties zoals VN, NAVO en OVSE. Minister Lilianne Ploumen
van Buitenlandse Handel zet zo'n 350 miljoen klaar om economische ongelijkheid
terug te dringen en een vergelijkbaar bedrag is beschikbaar voor noodhulp.

IMMIGRATIE

Veel geld nodig voor opvang asielzoekers

De vluchtelingencrisis geldt als het grootste politieke probleem van het moment.
Dat heeft zijn weerslag in 's Rijks begroting. Zo inert als sommige andere
begrotingen zijn, en ook die van het departement van Veiligheid en Justitie, zo
veel verandert er onder het kopje 'vreemdelingen'.

In 2015 wordt er in totaal 1,4 miljard besteed aan de nieuwkomers. Er gaat 539
miljoen meer naar de opvang van asielzoekers dan het kabinet vorig jaar
omstreeks deze tijd verwachtte. Voor 2016 trekt staatssecretaris Dijkhoff
(Asiel) voorlopig 0,8 miljard uit. Ook dat is al 255 miljoen meer dan hij vorig
jaar van plan was.

Waarschijnlijk loopt dat bedrag in de loop van het jaar op. Tot nu toe houdt het
kabinet rekening met de komst van 26 duizend asielzoekers, terwijl er dit jaar
40 duizend aankloppen - en er geen reden is om te denken dat de toestroom van
asielzoekers volgend jaar plotseling zal luwen. Zelfs niet nu minister Ploumen
(Ontwikkelingssamenwerking) 110 miljoen euro uitgeeft aan verbetering van
'opvang in de regio': in de buurlanden van het door oorlog verscheurde Syrië.

De immigratiedienst IND heeft, het zal geen verbazing wekken, ook extra geld
nodig. Dit jaar komt er 83 miljoen bij, volgend jaar is dat 42 miljoen.

En dan was er nog die andere groep vreemdelingen waarover het kabinet zich het
hoofd brak: de illegalen die weigeren het land te verlaten en, zo besloten VVD
en PvdA na vele nachtelijke vergadersessies, recht hebben op bed, bad en brood.
Kosten: 20 miljoen.

VEILIGHEID EN JUSTITIE

Van der Steur dendert door met bezuinigingen

'Ik ben op een hard rijdende trein gesprongen, de eindstations zijn bekend, en
ik vind het niet nodig om wissels aan te brengen of de volgorde van de wagons te
veranderen.' Dat zei minister Ard van der Steur (Veiligheid) begin deze week
tegen journalisten. En inderdaad: hoogstens laat hoofdconducteur Van der Steur
vanuit die rijdende trein wat bankbiljetten uit het raam waaien.

Ze komen terecht in het zuiden. 3 miljoen extra is er voor de aanpak van
ondermijnende criminaliteit daar - drugshandel, bendes, mensensmokkel. 7 miljoen
gaat naar het Openbaar Ministerie. Daarmee moet worden voorkomen dat het OM
dezelfde fouten maakte als in de zaak Bart van U., de man die D66-politica Els
Borst vermoordde terwijl hij eigenlijk in de gevangenis had moeten zitten.

Het is geen groot bedrag, gezien de bezuinigingen die het OM kreeg te verwerken.
In de drukte rond Prinsjesdag verscheen een alarmerend rapport: de bezuinigingen
blijken 'stevige risico's' te hebben voor de kwaliteit van het werk van het OM.


Maar de minister laat zijn trein gewoon doordenderen. Ook voor de kortingen op
de griffiekosten en de rechtsbijstand is weinig draagvlak, maar Van der Steur
houdt er voorlopig aan vast.

In de troonrede kondigt de koning aan dat veiligheid en migratie het
EU-voorzitterschap gaan tekenen. Van der Steur heeft plannen om een Europese
standaard in te voeren voor het onklaar maken van afgedankte wapens. De debatfan
wil ook levendigere debatten met zijn Europese collega's en minder voorgelezen
teksten.


BELASTINGEN

Wie werkt verdient straks meer

Het kabinet Rutte II houdt vol: aan het eind van zijn regeerperiode moet de
begroting 51 miljard kleiner zijn dan in 2012. Om die 51 miljard te bereiken,
zijn er de voorbije jaren ook stevige lastenverzwaringen geweest. Nu het
economisch beter zal gaan dan eerder verwacht, vindt het kabinet het tijd om
iets terug te doen voor de burger. Dat 'iets' is 5 miljard in de vorm van een
belastingverlaging. Waar bestaan die lagere belastingen precies uit?

Ruim 2,5 miljard euro besteedt het kabinet aan een hogere belastingkorting voor
alle werkenden. Die krijgen tot een inkomen van 50 duizend euro 650 euro meer
arbeidskorting dan dit jaar. Inkomens tussen de 20 duizend en 40 duizend euro
krijgen de maximale arbeidskorting van 3.100 euro. Werkende ouders met kinderen
tot 12 jaar krijgen ook een belastingkorting van ruim 2.700 euro.

Het kabinet steekt 2,6 miljard euro in het veranderen van belastingschijven. Het
inkomstenbelastingtarief van 42 procent gaat naar 40 procent. Om in het
toptarief van 52 procent te komen, moet het bruto jaarsalaris bijna 9.000 euro
hoger zijn dan nu, oftewel 66 duizend euro. Die maatregel kost nog eens 800
miljoen.

Daar staat allemaal tegenover dat een belastingkorting die voor iedereen geldt,
flink wordt afgebouwd. Zo deelt het kabinet vooral uit aan mensen met een baan
zodat werken aantrekkelijk wordt. Die algemene heffingskorting is volgend jaar
voor inkomens tot 20 duizend euro 2.200 euro. Dan loopt die korting naar nul
euro voor inkomens boven de 65 duizend euro. Dat levert de schatkist 2,1 miljard
euro op.

ARBEIDSMARKT

Werk voor laagbetaalden en voor jonge ouders

Het kabinet wil de kansen op eenvoudig werk vergroten voor mensen die via de
Participatiewet werk zoeken. Dat zijn mensen in de bijstand, jonggehandicapten
en mensen die in sociale werkplaatsen aan de slag zijn of willen. De komende
vijf jaar is er 100 miljoen euro voor zogenoemde beschutte werkplekken.

Om laagbetaald werk te stimuleren trekt het kabinet 500 miljoen euro uit. Het
geld is bedoeld als lastenverlichting voor werkgevers die werknemers in dienst
hebben met inkomens tot 120 procent van het minimumloon. De kosten die een
werkgever maakt worden lager, terwijl het inkomen van de werknemer op peil
blijft. Dit 'lage-inkomensvoordeel', LIV, lijkt op de succesvolle 'specifieke
afdrachtskorting', Spak, die tussen 1997 en juli 2004 laagbetaald werk goedkoper
maakte.

Het kabinet stimuleert ouders hun kinderen naar de opvang te sturen. Enerzijds
om het werken door beide ouders te stimuleren, anderzijds om de integratie van
immigrantenkinderen te bevorderen. De kinderopvangtoeslag wordt verhoogd
waardoor de na- en buitenschoolse opvang voor ouders minder duur worden.

Om de integratie te bevorderen wil het kabinet meer peuters naar de voorschoolse
voorzieningen lokken. Daarmee wordt een taalachterstand voorkomen als kinderen
naar de basisschool gaan. Nu zit circa 15 procent van de peuters niet op een
voorschoolse voorziening. Ten slotte gaan de inkomens van werkende ouders omhoog
omdat 300 miljoen euro extra wordt uitgetrokken voor verhoging van de
inkomensafhankelijke combinatiekorting.


ZORG

Zorgkosten stijgen, maar niet al te snel

Jan modaal met een bruto jaarinkomen van 36 duizend euro is volgend jaar zo'n 15
procent van zijn inkomen kwijt aan zorg, vrijwel hetzelfde als dit jaar. Het
bedrag dat een volwassene aan zorg uitgeeft wordt 5.358 euro. Hogere inkomens
betalen meer, lagere inkomens minder.

Het kabinet verwacht dat de zichtbaarste zorguitgave, de premie voor de
verplichte basisverzekering, volgend jaar uitkomt op 1.243 euro. Dat is een
beetje een gok, want verzekeraars stellen dit najaar zelf hun premies vast.
Vorig jaar verwachtte het kabinet dat de premie dit jaar 1.211 euro zou worden,
maar dat werd gemiddeld 1.158 euro. Dat bedrag neemt het kabinet nu als
uitgangspunt.

De stijging die het kabinet verwacht is een optelsom van een reeks factoren. Zo
denkt het kabinet dat verzekeraars fors gaan interen op hun vermogens. Daardoor
zou de premie per volwassene 12 euro dalen, maar tegelijk stijgt de
zorgconsumptie gemiddeld 31 euro per verzekerde. Ook moet de wijkverpleging die
sinds dit jaar in de zorgverzekering zit, nog in de premie worden verwerkt. Dat
gebeurt stapsgewijs en kost volgend jaar 17 euro extra.

Naast de verzekeringspremie betalen burgers via de belastingen gemiddeld 1.596
euro aan zorg, 16 euro meer dan dit jaar. De jaarpremie voor de langdurige zorg,
de WLZ, stijgt vijf euro naar 1.083 euro. Ook deze premie wordt 'onzichtbaar'
via de belastingen voldaan.

Het eigen risico in de verplichte basisverzekering - het bedrag dat iedere
18-plusser zelf moet betalen voor de verzekering de kosten dekt - wordt met 385
euro een tientje hoger dan dit jaar. Het kabinet ziet dit niet als een verhoging
maar als 'indexatie', een aanpassing aan de inflatie.


CADEAUTJES VAN HET KABINET

Voor gedetineerden, natuurliefhebbers en vaders

Zodra de economie aantrekt, zijn er altijd wel mensen (Emile Roemer
bijvoorbeeld) die roepen: geef meer geld aan het onderwijs! Het lijkt alsof
Onderwijsminister Jet Bussemaker haar vingers diep in haar oren heeft gestopt.
Op haar ministerie verandert weinig. Zeg maar gerust niets.

Jawel, er komen vierduizend docenten bij in het hoger onderwijs. Hun salaris
wordt betaald door de studenten die hun beurs moesten inleveren. Maar dat is
eigenlijk geen nieuws, want Bussemaker maakte dat aan het begin van de zomer al
bekend.

Waar kan wel gejuich opgaan over het kabinetsbeleid? In de gevangenis
bijvoorbeeld. Daar hoeven de gedetineerden hun cel minder vaak te delen. Doordat
er minder veroordeelden zijn, zijn er cellen genoeg.

Maar ook mensen in vrijheid profiteren. Ze krijgen er meer natuur bij. Voor
boeren die natuurgebieden willen beheren of ontwikkelen is 70 miljoen
beschikbaar. En om in duurzame sferen te blijven: consumenten kunnen straks
makkelijker lokaal duurzame energie opwekkend en zo bijna 200 euro per jaar
besparen op de energierekening.

Voor degenen die graag autorijden wordt er 2,6 miljard uitgegeven aan
infrastructuur - denk aan ontbrekende schakels in het wegennet.

In de verpleeghuizen kunnen de feesthoedjes op: 140 miljoen komt erbij volgend
jaar, de jaren erna zelfs tot 210 miljoen euro. Het is misschien niet veel op
een budget van circa 10 miljard, maar toch. Met het geld wordt personeel
opgeleid en bijgeschoold en krijgen patiënten meer dagbesteding.

Ook leuk: jonge vaders krijgen voortaan vijf dagen 'kraamverlof', in plaats van
twee.




Bekijk de oorspronkelijke pagina: ,

LOAD-DATE: 17 September 2015

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                              42 of 174 DOCUMENTS



                                 de Volkskrant

                           15 september 2015 dinsdag

Laten we ons eigen verstand gebruiken

BYLINE: LESTER HOEKSTRA

SECTION: Opinie en Debat; Blz. 20

LENGTH: 382 woorden


Nietszeggend, noemt mevrouw Ten Broeke mijn stukje op http://volkskrant.nl over
krijsende kinderen. Om er vervolgens een heel artikel aan te wijden. Zij
schrijft dat mijn beweringen meningen zijn en geen feiten. Daar heeft zij
helemaal gelijk in. Terecht merkt zij op dat mijn beschrijvingen subjectief
zijn. Dat klopt, ik laat ruimte voor andere meningen. Niet al te veel, maar wel
meer dan zij doet.



Zij beweert dat mijn opvattingen fout zijn. Terwijl het gaat over zaken waarbij
niemand de waarheid in pacht heeft. Ook de wetenschapper niet. Want de
psychologie en andere sociale wetenschappen geven ons geen onweerlegbare feiten.
Ze bieden alleen een onderbouwing van theorieën en hypotheses ofwel meningen
over hoe de werkelijkheid in elkaar zit. Een onderbouwing die kan bestaan uit
een samenvatting van wat er zoal geschreven is, bewerkte gegevens van enquêtes
en resultaten van experimenten.

Anders dan bij de exacte wetenschappen zullen de uitkomsten van
sociaal-wetenschappelijk onderzoek nooit de status krijgen van een weten dat
elke discussie overbodig maakt. Integendeel, het zijn argumenten in een
maatschappelijk debat. Afhankelijk van hun overtuigingskracht zullen sociale
wetenschappers in meer of mindere mate bepalen wat in een bepaalde cultuur, in
een bepaalde tijd een gangbare opvatting is.

Ze moeten hun invloed delen met vele anderen. Met de romanschrijvers, de
cabaretartiesten, de columnisten, met mijn collega Sigmund van Peter de Wit.

Ook met de journalisten, de leraren, de artsen, de dominees en, zoals in mijn
geval, met een psycholoog die meer van de praktijk is dan van de wetenschap. Ja,
zelfs met het gewone volk, de mensen zonder autoriteit waarop zij zich kunnen
beroepen en zonder podium vanwaar zij iets kunnen verkondigen.

De onderzoekers in de sociale wetenschappen krijgen maar een bescheiden rol. Je
kunt dat wat te magertjes vinden., maar ik denk dat we allemaal blij mogen zijn
dat het niet anders is. Dat we niet klakkeloos hun conclusies hebben te volgen
maar dat we wel ons eigen verstand moeten blijven gebruiken en zelf oordelen.
Dat we niet leven in een Brave New World of andere dictatuur waar wel voor ons
wordt gedacht en bepaald wordt welke opvattingen goed en welke fout zijn.

Lester Hoekstra is psycholoog.




Bekijk de oorspronkelijke pagina:

LOAD-DATE: 14 September 2015

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                              43 of 174 DOCUMENTS



                                 de Volkskrant

                           15 september 2015 dinsdag

De slag om de voetbalkijker

BYLINE: DOOR MENNO VAN DONGEN

SECTION: Ten Eerste; Blz. 3

LENGTH: 1033 woorden


Vanavond begint de groepsfase van de Champions League. Die is voor het eerst
niet te zien bij de NOS, maar op SBS6. Voetbal is van levensbelang voor
tv-zenders; met films en series redden ze het niet.


SBS zit in de lift. Jarenlang werd een beetje meewarig gekeken naar de omroep,
die niet kon tippen aan het succes van RTL4 en NPO 1. Nu maakt de concurrentie
zich zorgen: het marktaandeel van SBS6 is in een jaar gestegen van 9,1 naar 10,4
procent én de zender heeft de Champions League weggekaapt bij de NOS.



Vanavond begint de groepsfase van het prestigieuze toernooi, dan moet het
gebeuren. Voor PSV, dat thuis speelt tegen Manchester United, maar ook voor SBS.
De programmamakers moeten het vertrouwen winnen van miljoenen kijkers die de
afgelopen 23 jaar gewend zijn geraakt aan de verslaggeving van de NOS. En Jack
van Gelder is ook al opgestapt. Wie herinnert zich niet zijn commentaar bij het
winnende doelpunt van Patrick Kluivert in de Champions Leaguefinale Ajax-AC
Milan in 1995: 'Jaaaaah (16x)! Hij zit erin (4x)!'

Bij de commerciële omroep kunnen ze dit minstens even goed, is de boodschap van
Peter Lubbers, directeur televisie bij SBS. Hij is vanavond in het PSV-stadion,
waar hij trots om zich heen zal kijken als de UEFA-hymne door de speakers
schalt. 'We zijn heel blij dat we de Champions League hebben binnengehaald, het
is een triple A-merk', zegt hij. 'Voetbal is een volkssport. Het past
fantastisch bij deze zender, die zich richt op de gewone man.'

Grote verliezer is de NOS. De omroep heeft alleen de samenvattingen van de
eredivisie behouden, er was geen geld meer voor de Champions League. Eind juni
is de NOS ook de Olympische Spelen kwijtgeraakt, aan Eurosport. Een klein deel
daarvan is misschien nog terug te kopen, via zogeheten sublicenties. Tot
overmaat van ramp dreigt het Nederlands elftal voor het eerst sinds 32 jaar te
ontbreken op een EK voetbal - waarvan de NOS de rechten nog wel heeft.

Voor de Champions League betaalt Sanoma, het moederbedrijf van SBS en
http://nu.nl, naar verluidt 15 miljoen euro per jaar. Die enorme investering,
waar productiekosten bij komen, is waarschijnlijk niet helemaal terug te
verdienen. Rond de wedstrijden worden ook nog veel verplichte reclamespotjes van
UEFA-sponsors uitgezonden. Cruciaal is vergroting van het marktaandeel: als dat
komend jaar met 0,5 procent stijgt, levert het volgens een insider 15 miljoen
euro extra reclame-inkomsten op.

Een tv-zender die wil scoren is steeds afhankelijker van grote evenementen. Met
alleen leuke tv-series en films red je het niet meer, die vindt de kijker ook
bij Netflix, HBO en via illegale websites. Belangrijker zijn nieuws,
sportwedstrijden en shows als The Voice of Holland. Dat zijn programma's die een
kijker rechtstreeks wil zien, al dan niet terwijl hij erover twittert of appt
met vrienden.

Daarom is de Champions League een top-aankoop voor SBS, zegt
sportmarketing-deskundige Frank van den Wall Bake. 'Live-events zijn heel
gewild. Dat geldt zeker voor sport, vanwege de onvoorspelbaarheid. Dit toernooi
is het neusje van de zalm, met de beste spelers van de wereld.'

Volgens Van den Wall Bake gaat de strijd om de sportkijker nu pas echt
losbranden. 'We staan aan de vooravond van een revolutie. Livesport is een heel
krachtig wapen. Wie had ooit verwacht dat de NOS en de BBC de Olympische Spelen
zouden kwijtraken? En daar blijft het niet bij, de kans is reëel dat de NOS in
de toekomst ook de rechten van bijvoorbeeld het schaatsen of de WK's en EK's
voetbal moet afstaan. Bij de BBC zie je deze trend al langer.'

Er zijn meer kapers op de kust. Sinds kort duiken berichten op over de komst van
een Nederlandse sportzender, van Ziggo. Een kabelbedrijf dus, geen omroep. Het
nieuwe sportkanaal zou binnen enkele weken operationeel kunnen zijn, de
faciliteiten zijn er al. Ziggo wil de berichten 'bevestigen noch ontkennen'.

Geldgebrek zal het nieuwe initiatief niet in de weg staan. Ziggo is eigendom van
Liberty Global, het grootste kabelbedrijf ter wereld dat wordt geleid door de
schatrijke Amerikaan John Malone. Het zakenblad Forbes schat zijn vermogen op
6,4 miljard euro. Concurrenten reageerden geschokt toen ze hoorden dat hij 1,3
miljard euro had betaald voor de rechten op de Zomer- en Winterspelen van 2018
tot en met 2024.

Tot Malones media-imperium behoren zenders als Discovery, Eurosport en Sport 1.
Hij zou op een nieuw kanaal (Ziggo/Sport1) een gevarieerd sportpakket kunnen
aanbieden, met onder meer Formule 1, tennis, wielrennen en golf.

De kans bestaat zelfs dat deze sportzender rechtstreeks verslag gaat doen van
Champions Leaguewedstrijden, op een gratis tv-kanaal voor Ziggo-abonnees. Die
plannen circuleren. Of het echt zover komt, is twijfelachtig, want SBS zal dat
niet tolereren. Sanoma bezit de exclusieve rechten voor het 'open net', Sport 1
mag alleen duels uitzenden achter een decoder, tegen betaling.

Mocht SBS een eventuele juridische strijd winnen, dan trekt Malone wellicht zijn
portemonnee, meent Van den Wall Bake. 'Het zou me niet verbazen als hij dan
probeert SBS over te nemen. Hij heeft geld genoeg.'

Peter Lubbers van SBS zegt zich geen zorgen te maken over dit soort berichten,
hij concentreert zich op de uitzending van vanavond. 'Ik ga de wedstrijd volgen
bij de regiewagen, op allerlei schermen. Ik wil van dichtbij zien hoe onze crew
het doet. Of ik niet liever in een vipbox kijk? Nee, dat is niks voor mij.'

Studiopubliek en internet

De laatste Champions Leaguewedstrijd bij de NOS, de finale Barcelona-Juventus
(3-1), trok 2,4 miljoen kijkers. Voetballiefhebbers houden niet van grote
veranderingen, dus maakt SBS het niet al te gek. Ronald van der Geer, die net is
overgestapt van de NOS, geeft commentaar bij PSV- Manchester United, vanaf 20.45
uur. Woensdag is zijn collega Leo Oldenburger aan de beurt. Toine van
Peperstraten en Jan Joost van Gangelen wisselen elkaar af als presentator,
oud-voetballers als Ronald de Boer, Ronald Waterreus en Ruud Gullit analyseren
de duels. Nieuw is dat ze dat doen in een studio met publiek en dat een
verslaggever vertelt wat er te zien is op de social media en bij http://nu.nl,
dat de digitale Champions Leaguerechten heeft verworven.




Bekijk de oorspronkelijke pagina:

LOAD-DATE: 14 September 2015

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                              44 of 174 DOCUMENTS



                                 de Volkskrant

                            8 september 2015 dinsdag

Koopkracht stijgt, maar wel scheef

BYLINE: VAN ONZE VERSLAGGEVER PETER DE WAARD

SECTION: Economie; Blz. 25

LENGTH: 585 woorden


De laatste cijfers van het CBS bevestigen de koopkrachtstijging van afgelopen
jaar. Alleen blijkt lang niet iedereen evenveel van de aantrekkende economie te
profiteren.


Het goede nieuws was dat de koopkracht van de Nederlanders in 2014 na vier jaar
van daling weer is toegenomen. Het slechte nieuws - zeker voor coalitiepartij
PvdA - is dat de hogere inkomens daarvan het meest profiteerden.



Volgens de nieuwste cijfers van het CBS steeg de koopkracht vorig jaar met
gemiddeld 1,5 procent. Ook dit jaar zou de koopkracht moeten stijgen. Het
Centraal Planbureau (CPB) maakte eerder bekend dit jaar te rekenen op een
stijging van 1,2 procent. En volgend jaar zou iedereen er voor het derde jaar op
rij op vooruit moeten gaan, zoals moet blijken uit de Miljoenennota en de nieuwe
berekeningen van het CPB.

Vorig jaar profiteerden de werknemers het meest van de voor het eerst sinds de
crisis weer aantrekkende economie. Zij gingen er met 2,7 procent op vooruit.
Zzp'ers en mkb'ers zagen hun koopkracht met slechts 0,3 procent toenemen. Maar
de verschillen in deze groep zijn enorm. Bij een kwart daalde de koopkracht met
13 procent of meer. En bij een ander kwart steeg die juist met 13 procent of
meer.

Uitkeringontvangers gingen er vorig jaar na vier jaar van daling weer iets op
vooruit. De mensen in de bijstand konden 1,8 procent meer besteden. Bij
gepensioneerden was de stijging met gemiddeld 0,4 procent aan de magere kant.
Dit komt onder meer doordat veel aanvullende pensioenen de inflatie niet meer
konden bijhouden en soms zelfs reëel werden gekort.

Opvallend was dat de werknemers die meer verdienden dan Jan Modaal er meer op
vooruit gingen dan de groep daaronder. Maar dat verschil is enigszins
geflatteerd. Voor een groot deel heeft dat te maken met het feit dat in de
laatstgenoemde groep relatief meer gepensioneerden zitten.

Overigens zijn ook binnen de groepen werknemers en gepensioneerden de
verschillen groot. Zo kromp de koopkracht vorig jaar bij 36 procent van de
werknemers. Dat betekent dat 64 procent van de werknemers hun koopkracht konden
handhaven of erop vooruitgingen. Bij de gepensioneerden leed 44 procent
koopkrachtverlies. Dit is echter veel minder dan tussen 2010 en 2014, toen bijna
80 procent van de gepensioneerden erop achteruitging. Volgens de CPB-prognoses
zullen de gepensioneerden ook dit jaar achterblijven. Werknemers gaan er 1,6
procent op vooruit en gepensioneerden 0,7 procent, aldus de prognoses.

In de berekeningen over 2014 gaat het CBS uit van de zogenoemde statistische
koopkrachtontwikkeling, waarbij rekening wordt gehouden met de loonstijgingen
volgens de cao, de inflatie en overheidsmaatregelen als belastingverhogingen of
verlagingen en premiestijgingen.

Maar de koopkracht van mensen kan ook worden beïnvloed door baanverandering,
promotie of degradatie, overwerk en bonussen. Deze zogenoemde dynamische
koopkrachtontwikkeling is gemiddeld 1 procent hoger dan de statische. Maar in de
jaren na de crisis is deze dynamische koopkrachtontwikkeling veel geringer.
Peter-Hein van Mulligen van het CBS zegt dat 'als het goed gaat met de economie
meer mensen promotie krijgen of hun baan inruilen voor een beter betaalde'.

'In jaren dat het heel slecht gaat met de economie, zoals in 2012, verschilt de
dynamische koopkrachtontwikkeling nauwelijks nog', aldus Van Mulligen van het
CBS.

Als het goed gaat met de economie krijgen meer mensen promotie (Peter Hein van
Mulligen hoofdeconoom van het Centraal Bureau voor de Statistiek)




Bekijk de oorspronkelijke pagina:

LOAD-DATE: 14 September 2015

LANGUAGE: DUTCH; NEDERLANDS

GRAPHIC: Tevreden klanten bij de Primark-vestiging in Almere.
Foto Cigdem Yuksel

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                              45 of 174 DOCUMENTS



                                 de Volkskrant

                            7 september 2015 maandag

Gastland vaart wel bij opname vluchtelingen

BYLINE: VINO AVANESI

SECTION: Opinie en Debat; Blz. 18

LENGTH: 637 woorden


Migratie


De geschiedenis bewijst dat het verwelkomen van vluchtelingen economisch profijt
oplevert.

Een betoog over hoe het openstellen van de grenzen voor oorlogsvluchtelingen de
meest humane wijze van handelen is, zou een verspilling van inkt zijn. Dit
betoog gaat dan ook niet over het ethische probleem dat zich ontvouwt aan de
grenzen van Fort Europa. Wie de morele zwaarte van de problematiek kent, dient
immers niet overtuigd te worden.



Wie dat niet kent, zal niet gemakkelijk overtuigd worden door een foto of wat
symbolen op papier. Zo'n betoog zou grotendeels tegen dovemansoren gericht zijn
het huidige Nederlandse milieu van 'pragmatisme'. Om gehoord te worden dient men
de taal te spreken van de gemeenschap, en dat is jammer genoeg een economische
taal.

De gemeenschap van een gidsland waarvan 60 procent van de inwoners, volgens
cijfers van Kaleidos Research, geen oorlogsvluchtelingen in het land wenst op te
nemen. De cijfers tonen daarnaast aan dat vier op de tien Nederlanders vreest
dat de vluchtelingen hen zullen verdringen op de arbeidsmarkt.

Aan banen denken, dat is pragmatisme. Minister Asscher dacht onlangs nog aan
alle vacatures die hoogopgeleide kennismigranten kunnen opvullen als de grens
maar wordt opengesteld. De regering van vicepremier Asscher pleit daarmee voor
een grove discrepantie in het immigratiebeleid ten voordele van groepen die een
meerwaarde kunnen leveren voor de binnenlandse economie.

Men zou verwachten dat de verlichtingswaarden waar menig politicus de mond vol
van heeft, de balans naar de andere kant zouden doen uitslaan: naar groepen die
een volledig leven achter zich hebben gelaten, vluchtend voor dezelfde
intolerantie die nu door Henk en Ingrid gedachteloos de digitale sfeer wordt in
geslingerd.

Laat ons terug gaan naar het 'juiste' register, voor veel Nederlanders is de
kwestie namelijk economisch en niet ethisch of ideologisch van aard. Maar dan
nog getuigt de maatschappelijke en politieke onwil om de vluchtelingen met open
armen te ontvangen van een gebrek aan inzicht.

Men kan in het werk Wereldrijk voor een dag (2011) van Amy Chua lezen dat de
geschiedenis uitwijst dat het beoefenen van tolerantie en het verwelkomen van
vluchtelingen veelal positief uitpakt voor het gastland en intolerantie juist
het tegenovergestelde bewerkstelligt.

Van de culturele en religieuze vrijheid die onderdanen van het Groot-Perzische
imperium genoten, tot de Joodse zakenlieden die een veilige haven in de
Republiek der Zeven Verenigde Nederlanden vonden en de Gouden Eeuw mogelijk
maakten - volgens Chua is het een historisch wederkerend fenomeen.

Het bewaren en aantrekken van het menselijk kapitaal is een noodzakelijke
voorwaarde voor economisch, technologisch, en militair succes. Dat geldt zowel
voor een wereldmacht als voor een klein land van polders en dijken.

Het openstellen van de grenzen is een kwetsbare kwestie, tolerantie kan
natuurlijk omslaan in intolerantie wanneer bepaalde burgers de vluchtelingen
niet accepteren als zijnde Nederlanders. Tolerantie vraagt zodoende niet enkel
om het openstellen van grenzen, het vraagt ook om de daadwerkelijke inspanning -
van alle partijen - om de vluchtelingen in het weefsel van de Nederlandse
maatschappij op te nemen.

Dit brengt de verantwoordelijkheid met zich mee om de vluchtelingen dezelfde
kansen te geven in het onderwijs en op de banenmarkt. We moeten ervoor zorgen
dat de vluchtelingen een succesverhaal worden en bijdragen aan de Nederlandse
economie. Dat zal intolerantie in de kiem smoren.

Hoewel dit gemakkelijker gezegd dan gedaan is, zijn het juist de lastige idealen
die het waard zijn om nageleefd te worden.

Tolerantie vraagt een inspanning vluchtelingen in de Nederlandse maatschappij op
te nemen

Juist de lastige idealen zijn het waard om nageleefd te worden




Bekijk de oorspronkelijke pagina:

LOAD-DATE: 14 September 2015

LANGUAGE: DUTCH; NEDERLANDS

GRAPHIC: VINO AVANESI studeert Cultuurwetenschappen aan Tilburg University.

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                              46 of 174 DOCUMENTS



                                 de Volkskrant

                           5 september 2015 zaterdag

De psychologie van gebrekkig onderzoek

BYLINE: MAARTEN KEULEMANS

SECTION: Sir Edmund

LENGTH: 1918 woorden


Methodologie: de replicatie-paradox


Het merendeel van de onderzoeken in de psychologie houdt bij herhaling geen
stand. De Tilburgse methodologe en co-auteur van deze schokkende studie Michele
Nuijten legt uit waar het misgaat, en hoe het anders kan.

Op een terras van de campus van de Universiteit van Tilburg klapt Michèle
Nuijten haar laptop open en wijst naar een reeks punten in een grafiek. Kijk:
daar zijn ze nou. Bewijs dat er iets niet lekker zit in de wetenschap, vertelt
de promovenda 'menselijke factoren in de statistiek'. In een ideale wereld
zouden de punten min of meer op één lijn liggen, legt ze uit. En dat is nu
overduidelijk niet het geval. De puntenwolk staat helemaal schuin, alsof hij een
scheve bek trekt naar iedereen die denkt dat wetenschap altijd alleen maar de
waarheid spreekt.



Achter elke punt in de grafiek, vertelt Nuijten, gaat een psychologisch
onderzoek schuil, naar een en hetzelfde fenomeen. En eigenlijk zouden al die
onderzoekjes min of meer hetzelfde moeten vinden. Maar dat is niet het geval.
Aan de punten zie je het meteen: hoe kleiner het aantal proefpersonen dat men in
een studie onderzocht, des te sterker het effect dat men vond. Rara hoe kan dat?


Nuijten weet het wel. Kleine testjes geven meer variatie in de uitkomsten. Gooi
maar eens zes keer met een dobbelsteen: je gooit dan heus niet ieder cijfer één
keer. De ene keer gooi je wat meer enen, de andere keer meer vieren of zessen
misschien. Alleen: in de grafiek die Nuijten toont, zijn alleen de mooie
uitkomsten over. Zeg maar de steekproeven waarin men veel zessen gooide. Alsof
een onzichtbare hand alle studies die géén mooie uitkomst hadden, heeft
weggeveegd.

Dat is precies wat er is gebeurd, vertelt ze. In de wetenschap zijn het de
mooiste uitkomsten die de vakbladen halen - een effect dat in het
methodologenlingo 'publicatiebias' heet. Studies die niets bijzonders opleveren,
blijven vaak ongepubliceerd. Iedereen wil toch shinen met een mooie ontdekking?
Het gevolg is dat de wetenschap mooie en opmerkelijke resultaten voortrekt en
een te mooi beeld van de werkelijkheid schetst. Terwijl de 'niets aan de
hand'-resultaten, de lelijke eendjes van de wetenschap, onopgemerkt blijven.

Het probleem stond deze week volop in de schijnwerper, nadat een groot
herhaalproject van honderd psychologische studies had geleerd dat 60 tot 70
procent bij herhaling met andere proefpersonen en door andere onderzoekers een
wezenlijk andere uitkomst oplevert. Een griezelig en inktzwart resultaat, want
het kan betekenen dat het meeste onderzoek is gebaseerd op drijfzand. Laat dat
eens op u inwerken - het mééste onderzoek. Gebaseerd op toeval en ruis.

En, laat dat duidelijk zijn, de psychologen zijn de enigen niet. Celbiologen die
53 als 'landmark papers' aangemerkte studies uit het onderzoek naar
kankermedicijnen herhaalden, vonden maar zes keer dezelfde uitkomst. In de
neurobiologie - de 'hersenscan-kunde' - blijkt maar 5 procent van de studies
gebouwd op statistisch solide grond. En in de farmacologie, economie,
materiaalwetenschap en biochemie komt meer dan 85 procent van alle studies uit
op positieve resultaten: ófwel deze wetenschappers zijn écht geniaal, óf het is
een teken dat ook hier de minder glanzende uitkomsten ongepubliceerd blijven.

Herhalen dus maar die studies, om de effecten te bevestigen? Zo simpel ligt het
niet, betoogde Nuijten deze zomer in het vakblad Review of General Psychology.
Kijk maar naar de grafiek op haar laptop. De kleine studies zijn zó
onbetrouwbaar, dat ze het gemiddelde vervormen. De 'replicatieparadox', noemt
Nuijten dat: je kunt een studie overdoen tot je een ons weegt, zo lang de
aantallen proefpersonen klein zijn en de mooiste resultaten worden
voorgetrokken, zal herhaling een steeds schever beeld van de werkelijkheid
geven, in plaats van een accurater beeld.

Vervelend is dat zelfs wetenschappers dat verkeerd aanvoelen. 'Intuïtief denk je
al snel: hoe meer replicaties, hoe beter', zegt Nuijten. Ze enquêteerde
honderden studenten en wetenschappers, en ontdekte hoe diep dat gevoel zit: 93
procent van de studenten, 84 procent van de sociaal-wetenschappers en 93 procent
van de methodologen dacht dat je beter kunt zeggen hoe 'waar' iets is, als het
verschijnsel in kwestie wordt bevestigd met een gepubliceerde kleinere
vervolgstudie.

En wetenschappers zijn ook maar mensen. Nuijten is er openhartig over: 'Als je
een zo goed mogelijke weergave van de werkelijkheid wilt, zou je grote
steekproeven nemen, van grote aantallen proefpersonen. Maar we zijn met zijn
allen zó gefocust op resultaten. Als je op moet voor een tenure
(onderzoeksaanstelling, red.) of je proefschrift moet af, is het strategischer
om in plaats van één groot onderzoek met 100 proefpersonen, vijf testjes met 20
proefpersonen te doen. En dan de mislukte experimenten terzijde te schuiven.'

Dat hoort toch niet?

'Ik denk niet dat er een kwade gedachte of onwil achter zit. Een bijzonderheid
van de psychologie is dat er enorm veel theorieën en keuzemogelijkheden zijn. In
de natuurkunde is je theorie weerlegd als er in een experiment iets anders
gebeurt dan verwacht. Maar in de psychologie is er dan vaak wel een andere
theorie waarmee je uitkomst wél te rijmen valt. Dus is de kans groot dat je
zegt: ik zal wel iets fout hebben gedaan. Het experiment is mislukt, maar wacht,
het regende die dag. Vanuit de wetenschap is het allemaal te rechtvaardigen.'

Het klinkt wel erg vergoelijkend voor de psychologie...

'In elk onderzoeksveld waar statistiek een rol speelt, spelen dit soort
effecten. Wat dat betreft is de psychologie een beetje de zondebok. Maar het is
dan ook een buitengewoon moeilijk veld. Mensen zijn supervariabel. Je kunt niets
direct meten, alles moet via een omweg. Een verschijnsel als depressie kun je op
talloze verschillende manieren meten. Ik merk het zelf ook. Ik ben de hele dag
met dit onderwerp bezig, en nóg moet ik soms uitkijken dat ik niet denk: wacht
eens, achteraf gezien kan ik mijn onderzoeksuitkomsten misschien beter op die en
die manier analyseren.'

Wat moet er in uw optiek gebeuren om de problemen op te lossen?

'Openheid van zaken is denk ik het allerbelangrijkste. Werk zo dat andere mensen
het nog kunnen narekenen, want daar gaat het uiteindelijk om: dat we achter de
waarheid komen.

'Ik denk dat er, zeker sinds de affaire-Stapel, overigens al veel is veranderd.
Hier in Tilburg is het inmiddels verplicht om je meetgegevens op een centraal
punt op te slaan. Daarnaast zijn er steeds meer vakbladen met preregistratie:
voordat je gaat beginnen met meten stuur je je hele onderzoeksopzet op. Die
wordt beoordeeld en als men akkoord is, wordt je onderzoek geplaatst, ongeacht
de uitkomst van je metingen.'

Veel wetenschappers zeggen: het komt door het systeem. De publicatiedruk.
Wetenschappers moeten scoren.

'Tja, ik snap wel waarom men kwantiteit als maat van kwaliteit heeft genomen.
Dat is makkelijk te tellen. De hamvraag is: kun je kwaliteit ook anders meten?
Er zijn wel ideeën om bij beursaanvragen niet al je artikelen mee te sturen,
maar alleen de drie beste. Er zijn zelfs mensen die een quotum voorstaan: je mag
maar twee artikelen per jaar publiceren. Of misschien moeten we een soort
methodologische checklist hanteren. Het vakblad Psychological Science
experimenteert met een systeem waarbij je letterlijk stickers kunt verdienen:
als je de data deelt of je studie hebt gepreregistreerd bijvoorbeeld. Dat klinkt
heel erg groep 3, maar het is denk ik slim. Reken maar dat je niet de enige
zonder sticker wil zijn.'

Hoe kun je als gewone burger inschatten welk onderzoek nog te vertrouwen is?

'Als je weinig van statistiek weet, is denk ik de beste vuistregel om je af te
vragen: bij hoeveel mensen is dit eigenlijk onderzocht? Duizenden, of hebben ze
het getest op vier kinderen? En bedenk daarbij: hoe subtieler het effect dat ze
onderzoeken, des te grotere steekproef men nodig heeft om er iets over te
zeggen. Overigens zou ik, als het gaat om beslissingen die van belang zijn voor
je dagelijks leven, sowieso nooit blindelings afgaan op iets dat je ergens
leest: onderzoek wijst uit dat.'

Hoe is het eigenlijk met uzelf? Het lijkt me op feestjes lastig uit te leggen
dat u werkt in een veld waarin aan zes op de tien resultaten een luchtje zit.

'Ik ben zelf methodoloog, dus ik heb er weinig last van. En daarnaast heb ik in
mijn vriendenkring veel jonge onderzoekers. Die zijn vooral positief. Dat we dit
enorme replicatieproject van de grond hebben gekregen, dat zo ontzettend veel
wetenschappers hieraan onbaatzuchtig hebben meegedaan... Het is echt een grote
stap voor de wetenschap, en zo voelen de mensen om mij heen dat ook.'

TEST UW STATISTISCHE INSTINCT

Zelfs wetenschappers trappen vaak in de vele tegen-intuïtieve valkuilen die de
statistiek rijk is, betoogt methodologe Michèle Nuijten. Probeert u het zelf
eens.

1. Een bepaald psychologisch verschijnsel is in twee laboratoria onderzocht, met
telkens zes experimenten op groepjes van 20 personen. In laboratorium A leverden
alle zes de experimenten bewijs voor het verschijnsel. In laboratorium B maar
vier. Welk onderzoek vertrouwt u het meest?

2. U bent dokter en wilt van een behandeling weten hoe effectief ze is. De
behandeling is onderzocht bij 200 patiënten. Maar binnenkort verschijnt de
uitkomst van een replicatiestudie bij nog eens 40 patiënten. Is het slim als u
daarop wacht?

3. U heeft een experiment bedacht om een bepaald psychologisch verschijnsel te
onderzoeken. Al na tien proefpersonen blijkt uit de cijfers dat het effect
bestaat. Mag de fles champagne al open?

4. Effect X wordt aangetoond in maar liefst vijf onderzoeken. In al die
onderzoeken is de kans dat de bevinding toeval is, iets kleiner dan een op
twintig (p < 0,05, in jargon; bij p = 0 is het effect er zeker). Kunt u er nu
van op aan dat X echt bestaat?

ANTWOORDEN TEST UW STATISTISCHE INSTINCT

1. Laboratorium B. Bij kleine proeven is de kans dat zes experimenten achter
elkaar positief uitpakken heel klein. 'Stel dat je effect echt bestaat', zegt
Nuijten, 'dan nog is het erg onwaarschijnlijk dat je het met al die experimenten
oppikt. Daarvoor zijn de studies gewoon niet sterk genoeg.'

2. Nee. De replicatiestudie is zo klein dat de uitkomst niet erg betrouwbaar is
en vermoedelijk is vervormd door publicatiebias (zie tekst). Als u de uitkomst
meerekent, vervuilt dat de uitkomsten van de grotere studie, in plaats van dat
het die aanvult.

3.  Nee. Bij zo'n laag aantal proefpersonen is de kans dat u te maken heeft met
toeval levensgroot. Over 100 proefpersonen kan het effect heel goed weer zijn
verdwenen.

4. Nee, integendeel. Als X echt bestaat, is het zo goed als uitgesloten dat álle
vijf onderzoeken precies dezelfde toevalskans vinden. Nuijten: 'Als er een
effect is, moeten heel veel p-waarden bij de nul zitten, en maar heel weinig in
de buurt van die 0,05. En dat is niet wat je ziet.'

MICHÈLE NUIJTEN

Michèle Nuijten (Utrecht, 1990) studeerde cum laude af in de psychologie aan de
Universiteit van Amsterdam en doet sinds 2012 promotieonderzoek naar de
menselijke factoren van statistiek, bij de afdeling methodologie van sociale- en
gedragswetenschappen aan de Universiteit van Tilburg. Ze is co-auteur van de
grote psychologische replicatiestudie die vorige week verscheen in Science.

De psychologie is een beetje de zondebok. Maar het is ook een bijzonder moeilijk
veld

53 'landmark' onderzoeken naar kankermedicijnen bleken bij herhaling maar zes
keer dezelfde uitkomst te geven.




Bekijk de oorspronkelijke pagina: , ,

LOAD-DATE: 14 September 2015

LANGUAGE: DUTCH; NEDERLANDS

GRAPHIC: Michele Nuijten
Foto Adrie Mouthaan
Michele Nuijten
Foto Adrie Mouthaan

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                              47 of 174 DOCUMENTS



                                 de Volkskrant

                            1 september 2015 dinsdag

[Dagboek Tussen beschaafde antisemieten en nazi-sym...]*

SECTION: V DIDU; Blz. 16

LENGTH: 266 woorden


Dagboek


Tussen beschaafde antisemieten en nazi-sympathisanten.

Parijs, 1 september 1932

Te gast bij de Amerikaanse kopermagnaat Guggenheim, met barones Rebay (een
schilderes) en Helene Nostitz bij de Hillers. Wanda Prittwitz, die ik dertig
jaar geleden voor het laatst zag in de salon van haar moeder, zat naast me.
Opgetogen vertelde ze me dat al haar vrienden nazi's waren en dat al die jonge
mensen in de 'Beweging', van welke sociale klasse ook, zo'n geweldig gevoel van
kameraadschap deelden.



Zelf is ze geen nazi, zegt ze, ze blijft een ouderwetse nationalist, maar
antisemiet is ze wel - net als ik toch zeker? Nee, antwoordde ik, anders zou ik
hier vanavond niet te gast zijn bij een jood. Ze was zo dom dat de steek onder
water haar geheel ontging en ze rustig verder kletste.

Barones Rebay, die verantwoordelijk was voor de invitaties, woonde tot 1918 in
Straatsburg en voelt zich nog steeds Elzasser. Haar vader was generaal in de
oorlog. Ook zij heeft sterke nazi-sympathieën, hoewel ze het de nazi's kwalijk
neemt dat ze het Bauhaus in Dessau hebben gesloten. Het bijzondere van de
'Beweging' vindt ze, dat het gewone volk nu wordt bijgebracht dat het óók offers
moet brengen, terwijl in de oorlog alleen 'ons soort mensen' dat deden.

Nochtans, antwoordde ik, zijn er ettelijke miljoenen gewone mensen gedood en nog
eens honderdduizenden van de honger gestorven - in mijn kennissenkring is
niemand van de honger omgekomen.

Harry graaf Kessler (1868-1937), Duitse mecenas en diplomaat. Uit zijn
Tagebücher 1918-1937

.

* Vervangende titel / Replacement title




Bekijk de oorspronkelijke pagina:

LOAD-DATE: 1 September 2015

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                              48 of 174 DOCUMENTS



                                 de Volkskrant

                            1 september 2015 dinsdag

Op komst

BYLINE: YVONNE HOFS

SECTION: V Opening; Blz. 10

LENGTH: 673 woorden


Televisie


ZES bloeddruk verhogende documentaires

Journalist Joris Luyendijk is gastcurator bij NPO Doc. Hij selecteerde
documentaires over de verbijsterende cultuur van de financiële wereld die in de
serie Financiële fratsen worden uitgezonden.

'D e mensen wier geld in pensioenfond- sen zit, begrijpen niet wat er gebeurt.
Als ze zouden begrijpen dat het hún geld is dat de banken van hen afpakken en
rapporteren als winst, zouden ze er wel iets aan doen'. Deze uitspraak van de
Amerikaanse Wall Street-veteraan Thomas Peterffy is een van de sleutelmomenten
in The Wall Street Code, een documentaire over de duistere achterkamertjes van
de internationale beurshandel.



Peterffy legt de vinger op de zere plek: de complexiteit van de financiële
sector vormt een ondoordringbaar harnas voor alle buitenstaanders die na de
kredietcrisis strijden voor meer bankenregulering en een mentaliteitsverandering
onder bankiers. Want hoe kun je iets beheersen dat je niet echt begrijpt?

Hij refereert met zijn uitspraak ook aan de apathie van het grote publiek. De
gewone man snapt er geen snars van wat die banken allemaal uitspoken. De
gemiddelde Nederlander windt zich daarom liever op over triviale dingen die hij
wél kan bevatten, zoals de nieuwste verhaallijn in GTST. Journalist Joris
Luyendijk kan zijn ergernis in de Tegenlicht-aflevering Bankgeheimen nauwelijks
onderdrukken. 'Hoe lang duurt het nog voordat mensen het niet meer pikken?',
verzucht hij. 'Er wordt steeds gezegd dat we niks geleerd hebben van de crisis.
Maar sommige mensen hebben absoluut iets geleerd van de crisis. Bankiers weten
nu: buitenstaanders pikken echt álles! Als er een half miljoen euro wordt
uitgegeven aan een Koningslied, komt het halve land in opstand. Worden er
miljarden gespendeerd om banken te redden? Dan is de reactie: oké dan, dat zal
wel. Saaaiii!'

Het is moeilijk om de bloeddruk in bedwang te houden tijdens het bekijken van de
zes financiële documentaires die Luyendijk selecteerde voor het
documentairekanaal NPO Doc. Onder de noemer Financiële fratsen worden ze tussen
12 en 18 september uitgezonden. Luyendijk mocht de documentairereeks als een
soort Zomergast samenstellen omdat hij zichzelf twee jaar onderdompelde in de
financiële sector van Londen en sindsdien als expert wordt beschouwd.

Een van de beste documentaires uit Luyendijks selectie is Master of the
Universe, waarin een oud-bankier van Deutsche Bank terugblikt op zijn
succesvolle carrière. Rainer Voss vertelt over de vervreemding die hij als
grootverdiener voelde in gezelschap van mensen met een modaal salaris: 'De
financiële sector is een gesloten systeem, waarin je steeds verder verwijderd
raakt van de werkelijkheid. Als iemand tijdens een etentje vertelde dat hij 200
euro op zijn vakantie had bespaard door ergens goedkoop te boeken, dan zei me
dat niets. Voor iemand die 100 duizend euro per maand verdient, is dat soort
dingen irrelevant.'

Waar ze het allemaal voor doen, die bankiers? Status in darwinistische zin. Het
übermannelijke streven om aan de top van de maatschappelijke piramide te staan.
De titel Master of the Universe slaat de spijker op de kop. Luyendijk vertelt
hoe de bankiers die hij in Londen interviewde niet konden geloven dat hij niet
jaloers op hen was. Uit The Wall Street Code rijst een vlijmscherp beeld op van
een wereld waarin zich superieur wanende wiskunde- en natuurkunde-genieën met
elkaar knokken om het plekje op de top van de apenrots. Wie het algoritme
ontwerpt dat in de flitshandel een nanoseconde sneller is dan dat van de
concurrent is koning, alle anderen zijn sukkels. Om maar te zwijgen van de
gewone man met zijn inferieure intellect.

Enron: The Smartest Guys in the Room gaat niet over de financiële sector, maar
laat mooi zien hoe een machobestuursvoorzitter de bedrijfscultuur zodanig kan
corrumperen dat zijn ondergeschikten het idee krijgen dat alles geoorloofd is om
te winnen (lees: geld te verdienen), inclusief het 'naaien' van de klant.

Financiële fratsen, van 12 t/m 18/9, NPO Doc.




Bekijk de oorspronkelijke pagina:

LOAD-DATE: 1 September 2015

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                              49 of 174 DOCUMENTS



                                 de Volkskrant

                           29 augustus 2015 zaterdag

VVD haalt Piketty links in en dankt PvdA voor wisselgeld

BYLINE: ROBERT GIEBELS

SECTION: Ten Eerste; Blz. 5

LENGTH: 708 woorden


Analyse Vermogensbelasting


Wie een flink vermogen heeft, moet daarover meer belasting gaan betalen. Een
nivelleringszege voor de PvdA. Wat bezielt de VVD?

Drie miljoen kiezers die vermogensbelasting betalen gaan er vanaf 2017 op
vooruit. Maar de 300 duizend allerrijksten - potentieel VVD-electoraat - gaan
inleveren. Dat is het gevolg van een nieuwe vermogensbelasting waar het kabinet
komende Prinsjesdag mee komt. Het idee: kleine spaartegoeden fiscaal
vriendelijker behandelen terwijl grote beleggingsvermogens het zwaarder krijgen.



Het voorstel, met daaronder de handtekening van VVD-staatssecretaris Eric Wiebes
van Financiën, is een overwinning voor coalitiepartij PvdA. En daarmee voor de
oppositiepartijen SP en GroenLinks. Zij drongen er bij PvdA-leider Diederik
Samsom op aan zijn belofte gestand te doen om grote vermogens zwaarder te
belasten.

De inspiratie kwam van een gedrongen Fransman die Engels spreekt als inspecteur
Clouseau en onder zeer grote belangstelling naar de Tweede Kamer kwam: Thomas
Piketty. Hij schreef een door links geprezen en door rechts geridiculiseerd
boek, Kapitaal in de 21ste eeuw. Piketty wil vermogen zwaarder belasten - om te
corrigeren dat dit vermogen meer inkomen oplevert dan arbeid. Zonder correctie
krijgen de rijksten een steeds groter deel van de welvaart, ten koste van de
midden- en onderklasse.

De fiscus gaat voor het innen van de vermogensbelasting uit van een
verondersteld rendement. Dat fictieve rendement wordt met 30 procent belast. Nu
is dat 'forfaitaire rendement' nog 4 procent, waarover 30 procent belasting moet
worden betaald - oftewel 1,2 procent over het geheel.

Het kabinet wil van dat ene fictieve rendement naar een progressief systeem met
drie trappen: 2,9 procent, 4,7 procent en 5,5 procent. Hoe meer vermogen des te
hoger, want grotere vermogens halen doorgaans een hoger rendement. De drie
percentages worden jaarlijks aangepast, deels aan de hand van echte
rentestanden, deels op basis van echt rendement op een doorsnee
aandelenportefeuille.

Het kabinet belast vermogen zelfs zwaarder dan Piketty aanbeveelt. Tegenover
diens 0,5 procent belasting op vermogens tot 1 miljoen euro, zet VVD'er Wiebes
een tarief van 1,41 procent (30 procent van 4,7). Boven het miljoen overtroeft
de staatssecretaris de 1 procent van de Fransman en stelt 1,65 procent voor (30
procent van 5,5).

Wie na 2017 een persoonlijk vermogen aan de belastingen opgeeft van meer dan 305
duizend euro, betaalt meer belasting ten opzichte van de huidige situatie. Het
Centraal Bureau voor de Statistiek telt 970 duizend huishoudens met een vermogen
groter dan 3 ton.

Ruilen

Een eclatante nivelleringszege voor de PvdA betekent een gevoelig verlies voor
de VVD, die niet tuk is op kleinere inkomensverschillen. Wat doet deze coalitie
in zo'n geval, al sinds de formatie? Ruilen. Bijvoorbeeld door het vermogenden
makkelijker te maken geld weg te geven. Wie geld heeft mag op aandringen van de
VVD in plaats van 52 duizend, eenmalig 100 duizend euro belastingvrij schenken,
mits de ontvanger jonger dan 40 jaar is en het geld naar diens woning gaat.

Belangrijker voor de VVD is de 5 miljard belastingverlaging die het kabinet
vanaf volgend jaar in het vooruitzicht heeft gesteld. Ooit bedoeld als smeerolie
voor een belastingherziening - die er niet komt -, nu substantiële ondersteuning
voor de electoraal-financiële tactiek van het kabinet.

Uit CPB-berekeningen blijkt dat de door VVD-leider Mark Rutte geïntroduceerde '
Hardwerkende Nederlander' het grootste deel van de 5 miljard krijgt. Althans:
minder belasting betaalt. Werkenden, en dan vooral de middeninkomens, hebben
volgend jaar gemiddeld 2,4 procent meer uit te geven.

Mensen met een laag inkomen of een uitkering en ook gepensioneerden zouden er
aanvankelijk op achteruitgaan, maar de PvdA houdt niet van minnen in
koopkrachtplaatjes. PvdA-minister Jeroen Dijsselbloem van Financiën vond nog een
meevaller en zo gaat niemand erop achteruit.

Niettemin, wat de VVD betreft is het totaalbeeld: denivellering volgens het
boekje. En bovendien: volgend jaar al realiteit. De nivellering van de nieuwe
vermogensbelasting van de PvdA is pas iets voor 2017, weten ze bij de VVD, als
het kabinet-Rutte II vrijwel klaar is.




Bekijk de oorspronkelijke pagina:

LOAD-DATE: 1 September 2015

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                              50 of 174 DOCUMENTS



                                 de Volkskrant

                            25 augustus 2015 dinsdag

Markten overdrijven vaak, ook als ze dalen

BYLINE: PETER DE WAARD

SECTION: Ten Eerste; Blz. 5

LENGTH: 661 woorden


Vijf vragen over de dalende koersen

Biljoenen aan papieren aandelenbezit zijn weg door lagere groei in China. Hoe
slecht het echt gaat, dat weet niemand.

Waarom heeft een lagere groei in China zo veel effect op de hele wereld?

China is veruit de grootste exporteur in de wereld en is na de VS ook de
grootste economie in de wereld. Als het daar minder goed gaat, merkt iedereen
dat. Of zoals vroeger over de VS werd gezegd: als China niest, is iedereen
verkouden. China importeert vrijwel al zijn grondstoffen. Als het land die niet
meer koopt, kelderen de prijzen, zoals nu gebeurt met olie, ijzererts en koper.
Hieronder zijn de economieën van verschillende grote grondstofproducerende
landen zoals Brazilië, Australië en Zuid-Afrika gestagneerd. Dat leidt ertoe dat
westerse bedrijven minder goederen en diensten kunnen afzetten in zowel China
als in die grondstofproducerende landen. Ook de welvaart in de VS, Europa en
Japan vermindert daardoor. De burgers hier kunnen weer minder producten kopen in
China, waardoor uiteindelijk een neerwaartse spiraal ontstaat.

Maar gaat het zo slecht in China als de enorme koersval doet vermoeden?

Markten overdrijven vaak. Dat doen ze als ze omhoog gaan, maar ook als ze dalen.
De koersen op de Chinese beurs waren bijvoorbeeld tot en met mei nog bijna
verdubbeld, vooral door de komst van veel nieuwe onervaren beleggers die gek
gemaakt door burgers, vrienden en familie aandelen gingen kopen. Nu die in
waarde dalen, smijten ze hun aandelen weer op de markt, waardoor een heftige
koersdaling volgt. Maar niemand weet precies hoe goed of slecht het
daadwerkelijk gaat in China, omdat de statistieken van dat land niet kunnen
worden vertrouwd. De Chinese regering wil liever geen slecht nieuws en pint zich
vast op een groei van 7 procent dit jaar, terwijl wordt vermoed dat dit cijfer
veel lager uitvalt.

Het is het grote geldspel van beleggers. Wat merken de gewone burgers in het
Westen van de koersval?

Mensen die zelf niet in aandelen beleggen worden door die daling niet direct
getroffen. Maar indirect kost het toch iedereen geld, omdat de pensioenfondsen,
verzekeraars en banken wel geld moeten beleggen. Die hebben flink veel geld
verloren. Dat zal in de lengte of de breedte uiteindelijk op de aangeslotenen,
de polishouders of de klanten worden verhaald. Daarnaast is turbulentie op de
financiële markten slecht voor de bereidheid van bedrijven om te investeren en
voor de bereidheid van consumenten om grote aankopen te doen. Dat leidt tot
minder banengroei en daling van het producenten- en consumentenvertrouwen. Dat
is het laatste wat de economie kan gebruiken.

Ook de koers van de euro stijgt weer. Hoe is dat mogelijk?

Tot voor kort ging iedereen ervan uit dat de rente in de VS zou worden verhoogd
omdat het daar zo goed leek te gaan met de economie. Een hogere rente zou de
dollar aantrekkelijker maken, waardoor de euro in waarde verliest. Nu lijkt die
renteverhoging op de lange baan te worden geschoven, omdat ook de Amerikaanse
economie een tik meekrijgt van de crisis in China. Daarnaast zal door de daling
van de grondstofprijzen de angst voor inflatie verminderen. Er is geen reden
meer voor een Amerikaanse renteverhoging. Daardoor wordt de euro snel meer
waard. Een stijging van de eurokoers is echter slecht voor exporteurs. Met name
in Nederland en Duitsland kan hierdoor de groei lager uitvallen.

Zitten er ook voordelen aan deze crisis?

Goedkopere grondstoffen zijn gunstig voor bepaalde bedrijven. Daarnaast
profiteren automobilisten van een lagere benzineprijs. Maar dat weegt niet op
tegen alle nadelen van de spectaculaire koersval. Biljoenen aan papieren
aandelenbezit zijn in enkele dagen verloren gegaan. Dat betekent dat de mensen
samen minder vermogen hebben. Iedereen hoopt en bidt daarom dat na de
kredietcrisis van 2007 en de eurocrisis van 2010 de mensheid tenminste een
Chinacrisis wordt bespaard.

Koersval kost iedereen geld, ook wie niet zelf belegt




Bekijk de oorspronkelijke pagina:

LOAD-DATE: 24 August 2015

LANGUAGE: DUTCH; NEDERLANDS

GRAPHIC: Handelaren maandag op de optiebeurs van de S&P 500 in Chicago.
Foto Getty

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                              51 of 174 DOCUMENTS



                                 de Volkskrant

                           22 augustus 2015 zaterdag

Meepraten

BYLINE: IONICA SMEETS

SECTION: Ten Eerste; Blz. 2

LENGTH: 549 woorden


Column - Ionica Smeets


Op dit moment is Lowlands in volle gang. Ik ben er niet bij, maar ik vlooide het
programma door om te kijken wat ik allemaal mis. Tevergeefs zocht ik naar het
onderdeel Lowlands University dat ik in vorige jaren graag bezocht: colleges van
vooraanstaande wetenschappers op allerlei gebieden.



De rolverdeling was daarbij helder: de expert stond op het podium en het publiek
mocht zitten en luisteren. Op de details was van alles aan te merken, zo was het
wat potsierlijk dat een pedel met toga en staf de sprekers aankondigde ('Net als
in het echt', zei de organisatie). Maar het was vooral bijzonder dat een tent
volstroomde met jongeren bij lezingen over quantummechanica of het Europees
Parlement.

Dit jaar was het echter tijd voor vernieuwing en Lowlands' universiteit is
gesloten. In het nieuwe onderdeel Lowlands Science vertellen wetenschappers niet
meer over hun vak, maar doen ze onderzoek mét het publiek. Pedagogen van de
Universiteit van Amsterdam brengen in kaart hoeveel er gezoend, gesekst en
geflirt wordt op het festival. Het Nederlands Forensisch Instituut onderzoekt
hoe criminelen een lijk versjouwen (waarbij bezoekers kunnen kiezen of ze liever
crimineel of lijk spelen). En zo zijn er een hele reeks onderzoeken waarbij het
publiek zelf aan de slag moet om de wetenschap te helpen.

Het past in een trend om 'de gewone Nederlander' actief te betrekken bij de
wetenschap. Niet toevallig is het programma op Lowlands mede samengesteld door
de Nationale Wetenschapsagenda. Bij deze agenda mocht iedereen vragen indienen
om zo mee te bepalen waarop de wetenschap zich de komende jaren moet richten.
Eindelijk kwamen de wetenschappers eens uit hun ivoren toren en luisterden ze
naar het gewone volk.

Alleen bleek het vrij lastig om als buitenstaander een nieuwe vraag te stellen.
Wetenschapsjournalist Marcel Hulspas concludeerde na het lezen van een deel van
de inzendingen: 'Er zit niks bij wat wetenschappers ook maar een minuut aan het
werk kan houden.' Wiskundige K.P. Hart maakte een sardonische blog met
ingezonden vragen waarop het antwoord al lang bekend is: Is 0,9999... gelijk aan
één? Bestaat het getal nul? Is het aantal mogelijke dna-combinaties eindig?
(Driemaal is het antwoord: ja.)

Zouden de samenstellers van de wetenschapsagenda iets anders verwacht hebben? Of
wilden ze vooral mensen het gevoel geven dat hun stem gehoord is? Het idee dat
iedereen moet kunnen meepraten over alles is naïef. Je kunt niets verstandigs
zeggen over quantummechanica of het Europees Parlement zonder dat je je eerst in
het onderwerp hebt verdiept. Je kunt de gewone Nederlander wel écht betrekken
bij wetenschap, maar dan is de onderwerpkeuze wat beperkt en kom je al snel uit
op seks of misdaad, zoals nu op Lowlands Science.

Terwijl het ook zo fijn kan zijn om niet zelf mee te doen en te luisteren naar
iemand die op een bepaald gebied beter is dan jij. Op Lowlands verwacht ook
niemand dat De Jeugd van Tegenwoordig aan de eerste rij vraagt of zij misschien
nog wat pakkende refreinen of goede beats hebben. Dat kunnen de mannen op het
podium namelijk het best. Zo is het ook met een groot deel van de wetenschap. En
je neemt het gewone publiek juist serieus door dat toe te geven.

Wetenschappers doen onderzoek met het publiek




Bekijk de oorspronkelijke pagina:

LOAD-DATE: 21 August 2015

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                              52 of 174 DOCUMENTS



                                 de Volkskrant

                           20 augustus 2015 donderdag

Het nieuwe taboe: iets positiefs over migratie zeggen

BYLINE: DOOR MAARTJE BAKKER

SECTION: Ten Eerste

LENGTH: 2477 woorden


Wie nuchter naar de feiten kijkt, kan niet zeggen dat er in Europa een
vluchtelingencrisis heerst, stelt een keur aan deskundigen. 'De politiek moet de
migrant omarmen.'


Een taboe is bedoeld om een gevoel van identiteit te beschermen. Dat schrijft
Paul Collier, de man die een paar jaar geleden in Groot-Brittannië het taboe op
de nadelen van migratie doorbrak. Door lange tijd niet te praten over de
keerzijde van de komst van immigranten, kon niemand beschuldigd worden van
racisme. 'Alles wat deze slapende draak zou kunnen wekken, was uit den boze',
aldus Collier.



Zo was het in Groot-Brittannië, en zo was het in Nederland ook, zij het iets
langer geleden. Hans Janmaat, leider van de Centrum Democraten, werd in de jaren
tachtig met de nek aangekeken. 'Het hele parlement was toen pure multiculti',
zegt Han Entzinger, emeritus hoogleraar migratiestudies in Rotterdam. Daar kwam
pas verandering in met Frits Bolkestein, Paul Scheffer en Pim Fortuyn.

Nu is er een nieuw politiek taboe. Je hoort Nederlandse politici nauwelijks
zeggen dat migratie ook goede kanten heeft.

Er zijn politieke partijen die benadrukken: het is onze plicht om vluchtelingen
te helpen die uit een oorlog komen. Maar ze zeggen er niet bij: Nederland kan
makkelijk veel meer migranten opvangen. Het aantal vluchtelingen dat hierheen
komt, valt wel mee. Laten we ook mensen welkom heten die alleen komen om te
werken.

Ook dit taboe houdt de samenleving bijeen. De traditionele volkspartijen laten
ermee zien: wij begrijpen de gewone man. Ons verslijt je niet voor elitair en
wereldvreemd. Misschien is het een reactie op de schrik die de populariteit van
Pim Fortuyn teweegbracht in Den Haag. Eerst mocht er niet worden gesproken over
de keerzijde van de multiculturele samenleving. Nu is de multiculturele
samenleving zelf een verboden woord.

'Het is precies omgekeerd vergeleken met dertig jaar geleden', zegt Entzinger.
'Nu is het geluid dominant dat de samenleving een beperkte spankracht heeft voor
de opname van vreemdelingen. Je hoort te weinig: de samenleving is misschien
flexibeler dan we denken. De meeste gevestigde partijen zijn een soort
Wilders-light. Meer migranten, dat zegt eigenlijk geen enkele partij.'

Hij is niet de enige die er zo over denkt. Leo Lucassen is hoogleraar sociale
geschiedenis in Leiden, directeur van het Internationaal Instituut voor Sociale
Geschiedenis en samen met zijn broer auteur van het boek Winnaars en verliezers.
Een nuchtere balans van vijfhonderd jaar immigratie. 'De politiek laat zich
gijzelen door een klein deel van het electoraat', zegt hij. 'Door de mensen die
op de PVV stemmen, of in Frankrijk op het Front National, of in Groot-Brittannië
op UKIP. Dat deel van de kiezers heeft een onevenredig grote invloed. De
mainstream gaat erin mee. De grote partijen zijn zonder uitzondering
alarmistisch, hebben de feiten niet op een rij. De PvdA, VVD, CDA en SP willen
hun vingers niet branden aan arbeidsmigranten. Dit is een afwezig geluid in de
Nederlandse politiek.'

Emotie

Adriana van Dooijeweert sluit zich erbij aan. Ze neemt binnenkort afscheid van
de Adviescommissie voor Vreemdelingenzaken, een onafhankelijk adviesorgaan van
de regering. Zeven jaar was ze voorzitter. 'Het debat is bijna altijd
emotioneel, vanuit onderbuikgevoelens. Er is helemaal geen vluchtelingencrisis -
niet als je kijkt naar de aantallen, dan zie je niet een bizar exponentiële
stijging. Nu gaat het in de beeldvorming over zwermen.'

De Britse econoom Philippe Legrain is het er hartgrondig mee eens. 'Er is onder
politici massale hysterie over de impact die migranten kunnen hebben. De Engelse
premier had het over plunderende migranten die het Kanaal wilden oversteken.
Jullie PvdA-minister Lodewijk Asscher sprak over dijken die zouden breken als de
Oost-Europese arbeidsmigranten zouden komen. De retoriek is aan inflatie
onderhevig.'

Legrain schreef het boek Immigrants: Your Country Needs Them, was vervolgens
adviseur van Europese Commissie-voorzitter Barroso, en presenteert zich nu als
onafhankelijke denker en deelnemer aan de grote debatten van deze tijd.

'Natuurlijk moet je de zorgen die mensen hebben niet negeren', zegt hij. 'Maar
je moet wel kijken of hun argumenten kloppen. Nu worden veel problemen op het
conto van immigratie geschreven. Zoals: mijn gemeenschap is zo veranderd; de
politiek luistert niet naar mensen zoals ik; ik heb geen controle over mijn
leven.

'Als politici immigratie als iets verschrikkelijks beschrijven, dan moeten ze
niet verbaasd zijn dat mensen geloven dat al die problemen worden opgelost als
immigratie ophoudt. Maar politici moeten die gedachte niet legitimeren. Ze
moeten eerlijk zijn over het werkelijke aantal asielzoekers dat naar Europa
komt, vorig jaar net iets meer dan één per duizend inwoners. Integratieproblemen
ontstonden vooral doordat van gastarbeiders nooit werd verwacht dat ze
Nederlands werden. En immigranten pakken geen banen af, maar dragen juist bij
aan de staatskas. De dappere, ondernemende jonge mensen die de Middellandse Zee
oversteken zijn precies degenen die een land als Nederland nodig heeft. Dat
geluid hoor je niet genoeg.'

De onzichtbaarheid van de progressieve politiek in het immigratiedebat is
opvallend, temeer omdat in wetenschappelijke kringen vrijere migratie een heel
normaal idee is. De belangrijkste Nederlandse migratiewetenschappers hebben het
onderling graag over open grenzen. 'Wij wetenschappers zijn allemaal voor meer
openheid', zegt Leo Lucassen. 'Dat laat zien dat er wat in zit.' Om kort te gaan
dit: bij een verouderende bevolking zijn er mensen nodig om te werken, belasting
te betalen, voor de ouderen te zorgen - en als de grenzen niet zo hermetisch
zijn afgesloten, gaan ze vanzelf weer weg als er geen banen meer te vinden zijn.

Digitale boksbal

Als wetenschappers als Lucassen dat in het openbaar zeggen, worden ze voor gek
versleten. Sommige deskundigen zijn in zoverre begonnen zichzelf te censureren
dat ze de naam Geert Wilders niet meer noemen.

Misschien is het de reden dat politici niet te koop lopen met
pro-migratiestandpunten. Ze zouden zomaar als digitale boksbal kunnen worden
gebruikt door angry white men die zich willen afreageren.

Ze riskeren er wel iets mee, zeggen de migratiedeskundigen. Door niks te zeggen
krijgen de anderen gelijk. Mensen krijgen niet de argumenten aangereikt om hun
angsten te bezweren of zelfs beredeneerd voor migratie te kunnen zijn.

Nu politici vluchtelingen uit alle macht willen tegenhouden, en dit niet lukt,
versterkt dat de angst. 'Kiezers maken zich minder zorgen over het aantal
vluchtelingen dan over het gevoel dat de regering de controle kwijt is', meent
Philip Stephens, commentator van de Britse krant Financial Times. De echte
crisis is niet de aangezwollen vluchtelingenstroom, maar de machteloosheid van
politici, meent ook Philippe Legrain. 'Het is een potje pass the puzzle', zegt
hij - de hete aardappel wordt doorgeschoven.

De draagkracht van de samenleving is geen gegeven. 'Hoe mensen denken wordt in
hoge mate bepaald door wat ze horen van politici', zegt Leo Lucassen. Hij noemt
twee voorbeelden. Eén: de Indische Nederlanders die hiernaartoe kwamen toen
Indonesië onafhankelijk werd. Het waren er 300 duizend, volgens historicus
Lucassen. 'In de archieven is te zien dat de regering dat achter de schermen
probeerde tegen te houden. Er waren kort na de oorlog grote problemen:
woningnood, werkloosheid. Toch werd naar buiten toe gezegd: dit zijn
Nederlanders, repatrianten, we moeten ze helpen - terwijl een groot deel nog
nooit hier geweest was. Het was heel bewust een politiek van acceptatie. Dat
heeft gewerkt.'

Twee: de Aussiedler, afstammelingen van Duitse immigranten in Oost-Europa. Na de
Tweede Wereldoorlog kwamen er miljoenen van hen naar Duitsland. Dat mocht, omdat
ze Duitse voorouders hadden. Lucassen: 'Maar velen spraken geen woord Duits en
de Duitse bevolking zat niet op hen te wachten. Ook politici voelden voor hun
komst niet veel, maar voor de bühne lieten ze er niets van blijken. Je kunt niet
zeggen dat Duitsland daaraan ten onder is gegaan: het is nu de sterkste economie
van Europa.'

Lucassen ziet wel dat de culturele verschillen tussen de Europese bevolking en
de vluchtelingen van nu groter zijn. 'Toch is het mogelijk dat mensen zich met
hen identificeren. Het is belangrijk dat de staat de overeenkomsten benadrukt.
Je kunt zeggen: dit zijn mensen, net als wij, niet wezenlijk anders, met
allerlei capaciteiten. Laten we proberen gebruik van hen te maken. Nu wordt in
het discours afstand gecreëerd.'

Legrain: 'Politici moeten niet overdrijven over de schaal waarop immigratie
plaatsvindt. Ze moeten een kalme en redelijke toon aanslaan. Een ander discours
maakt ontzettend veel verschil. A hell of a lot.'

'Progressieve partijen hebben stemmen verloren aan uiterst rechts. De verleiding
is groot om hun verkeerde argumenten te echoën. De progressieve politiek heeft
altijd aan de goede kant gestaan van het debat. Ze had gelijk om pro-diversiteit
te zijn. Het zou stom zijn om die visie te verlaten, zoals nu gebeurt.'

Acceptatie

Ook Adriana van Dooijeweert zou willen dat de toon van het debat rationeler zou
zijn. 'Accepteer migratie als een permanente realiteit, als iets wat bij de
wereldgemeenschap hoort zolang er grote verschillen zijn. Als je onderbouwt
waarom we mensen zouden helpen, dan hoor je niet vaak nee. Ik weet niet zo goed
waar men bang voor is. Er zijn hier geen onoplosbare problemen met
asielzoekerscentra. Bovendien, straks hebben we laaggeschoolde arbeidskrachten
nodig door de vergrijzing. Dan kunnen we veel aan migranten hebben.'

En hoewel ze denkt dat 'vrij reizen over de wereld' voorlopig totaal niet
realistisch is, zou ze toch graag willen dat politici een wat opener houding
hebben.

Het kan wel. In Duitsland is de toon van het debat heel anders, heeft Van
Dooijeweert gemerkt toen ze er op werkbezoek was. En ook Leo Lucassen heeft
lovende woorden voor de Duitse regering. 'Merkel doet dat veel
verantwoordelijker. Zij is een onafhankelijke stem. Huilt niet mee met de wolven
in het bos. Ze neemt heel krachtig stelling tegen extreem-rechts, dat heb ik
Rutte of Cameron nog niet zien doen.'

Zelfs D66 en GroenLinks, de progressiefste partijen, laten het erbij zitten,
vindt Han Entzinger. 'Ze profileren zich niet duidelijk op dit thema.' D66 heeft
het over hervormingen en over de economie. GroenLinks zet zich af tegen
alomtegenwoordige economisering. Het migrantenprobleem, een van de grote
kwesties van onze tijd, wordt niet besproken.

Progressieve partijen, wees niet zo verlegen, zegt Legrain. 'Diversiteit is een
feit. Moedig de Nederlanders aan om gezamenlijk Nederlands te zijn. Er is ook
een andere identiteit mogelijk. Het hoeft niet gebaseerd te zijn op afkomst. Je
kunt ook trots zijn om Nederlands te zijn omdat je dezelfde regering hebt,
hetzelfde landschap, bepaalde waarden. Het voorbeeld van Londen laat heel
duidelijk zien dat ook diversiteit onderdeel kan uitmaken van trots op een
identiteit.'

Gaat de slagboom open?

Economisch en humanitair gezien hebben open grenzen grote voordelen. Toch wil
niet iedereen die kant op. Welke argumenten worden daarvoor gebruikt?

Verboden toegang voor iedereen

Overal muren bouwen. Met prikkeldraad. Het leger de grenzen laten bewaken. Elk
voertuig en elke boot die aankomt doorzoeken. Geen visa meer voor mensen uit
ontwikkelingslanden. Strenge identiteitscontroles op straat. Streng zijn kan,
laat Australië zien. Daar worden alle asielzoekers overgebracht naar een eiland,
en ze komen er niet meer van af - in elk geval niet om koers te zetten naar het
Australische continent.

Paul Collier, hoogleraar economie en overheid in Oxford en auteur van het boek
Exodus: How Migration is Changing Our World, pleit voor een 'migratiepauze',
zodat er tijd is om migranten die hier al zijn te laten opgaan in de bevolking.
Zijn voorstel is om personen die uit zichzelf naar Europa komen geen
verblijfsvergunning te geven - nooit. De VVD zit op dezelfde lijn. Tweede
Kamerlid Malik Azmani kwam dit voorjaar met het idee alleen vluchtelingen van
binnen Europa nog asiel te verlenen. Voor de rest is er opvang in de regio.

Op een kier

Het is niet zo dat migratie per definitie slecht is. Het brengt innovatie met
zich mee en vergroot de keuzevrijheid (denk aan buitenlandse restaurants).
Daarom pleit de Britse hoogleraar Collier voor dichte grenzen - om de controle
te herwinnen, maar hij is er niet voor om geen enkele migrant meer binnen te
laten. Selectie aan de poort kan uitkomst bieden, vindt hij. Met een
puntensysteem bijvoorbeeld, waarbij migranten punten verdienen met een
opleiding. Als er te veel gegadigden zijn, wordt geloot. Ook voor
oorlogsvluchtelingen kan er een loterij zijn.

Een nadeel is dat mensen de regie over hun eigen leven kwijtraken. Nu kunnen ze
zelf hoog inzetten in de loterij van het leven, met de kans op grote winsten,
maar ook op de dood. Het is cynisch te accepteren dat sommigen sterven op weg
naar geluk, maar overgeleverd zijn aan de 'westerse goden' is ook niet echt
bemoedigend.

Vrije doortocht voor vluchtelingen

Als oorlogsvluchtelingen eenmaal de Europese kust bereiken, oordelen we dat ze
het recht hadden hun land te ontvluchten. Maar zolang ze onderweg zijn, leveren
we ze over criminelen. Europese aanmeldcentra voor asielzoekers zijn een manier
om mensensmokkelaars hun smokkelwaar uit handen te nemen. Leo Lucassen,
hoogleraar sociale geschiedenis en directeur van het Internationaal Instituut
voor Sociale Geschiedenis, is hiervan een van de pleitbezorgers. 'Zorg in de EU
voor eenheid in asielbeleid. Een goede verdeelsleutel. En dan fatsoenlijke
aanmeldcentra.' Het is volgens GroenLinks niet eens noodzakelijk te wachten op
meer Europese solidariteit: asielzoekers moeten volgens die partij op
Nederlandse ambassades asiel kunnen aanvragen.

Open grenzen

Veel economen watertanden bij open grenzen: door een wereldwijde arbeidsdeling
kan de welvaart stijgen. Bovendien, zeggen voorstanders van vrije migratie:
zonder migranten is de verzorgingsstaat in Europa niet te handhaven. Door de
vergrijzing zijn meer werkenden nodig. En hun belastingpremies ook. Minstens zo
belangrijk is dat mensen bij open grenzen hun leven niet meer op het spel hoeven
te zetten om in Europa te komen. Ze kunnen geld terugsturen naar huis, waarbij
alle ontwikkelingshulp verbleekt. En je hoeft ze echt niet meteen een huis en
een uitkering te geven. Dat vinden ze zelf ook raar.

Het bureau SEO Economisch Onderzoek bracht de economische effecten van
arbeidsmigratie in kaart. Verdringing van werknemers was er nauwelijks, wel een
'negatief looneffect voor laagbetaalde Nederlandse werknemers'. De komst van
buitenlanders leverde ook problemen met de huisvesting op. En velen voelen een
onbehagen bij te veel nieuwkomers.

Meer migranten, dat zegt eigenlijk geen enkele politieke partij




Bekijk de oorspronkelijke pagina: ,

LOAD-DATE: 19 August 2015

LANGUAGE: DUTCH; NEDERLANDS

GRAPHIC: April 2015, in het Siciliaanse Catania krijgen vluchtelingen een warm
onthaal.
Foto Carmelo Imbesi / AP

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                              53 of 174 DOCUMENTS



                                 de Volkskrant

                            18 augustus 2015 dinsdag

Die drie beroemde woorden: We the People

BYLINE: DOOR ARIE ELSHOUT

SECTION: Ten Eerste

LENGTH: 1798 woorden


Juryrechtspraak VS


Opgeroepen voor de jurydienst: presidentskandidaat Donald Trump. Juryrechtspraak
kan Amerikanen ontroeren - de democratie op haar best- maar de burgerplicht is
ook gevreesd: het komt vaak zo slecht uit.

'Oh nee hè!' Geregeld wordt in de hal van New Yorkse appartementengebouwen de
stilte verscheurd door deze kreet. Bij de wand met brievenbussen staat iemand
met een envelop in de hand, de ogen vertwijfeld op het plafond gericht. Er is
iets onomkeerbaars gebeurd. Maar wat?

Wat zit er in die envelop? Een brief van een vergeten jeugdvriendin die na vele
jaren laat weten dat er in Idaho een zoon van 14 rondloopt? De mededeling dat
een alcoholische broer over twee dagen met zijn koffer voor de deur staat?



Nee. Maar het lijkt er een beetje op. Het is een oproep tot het doen van
jurydienst.

Het leven zoals het was komt met een schok tot stilstand. De ontvanger weet dat
hij even geen baas zal zijn over zijn eigen tijd. Alles wat hij zich voorgenomen
had te doen moet worden uitgesteld. En daar houden de jachtige New Yorkers niet
van. Maar ze hebben geen andere keus dan zich erbij neer te leggen.

Sommigen doen dat bijna letterlijk in de jurywachtkamer op de vijftiende
verdieping van het gerechtsgebouw aan Centre Street in Manhattan. Ze hangen
onderuit in hun stoelen, ogen vallen toe, niet meer in staat om ook nog maar één
letter tot zich te nemen uit de tijdschriften en boeken op hun schoot. Het is
half drie 's middags. Vanaf negen uur zitten de aspirant-juryleden te wachten,
te wachten en te wachten. Een kinderverzorgster verzucht gelaten dat het veel
geduld vergt. De minimale wachttijd is twee dagen, de maximale een week. Men zit
daar dan elke dag en wacht. Een kloosterachtig intermezzo in ons supersnelle
digitale tijdperk.

Dan er is ineens beweging achter het bureau van de gerechtsambtenaar. Hij pakt
de microfoon en daar volgen de namen. Het wachten is voor de meesten voorbij. Ze
worden meegenomen voor een gesprek met de aanklagers en advocaten in een
bepaalde zaak. Die stellen vragen om uit te maken of iemand zonder problemen in
de jury kan plaatsnemen.

Wie geselecteerd wordt, weet dat hij of zij voorlopig niet meer aan zijn eigen
dingen toekomt. Gemiddeld duurt een proces drie tot vijf dagen. Het kan ook één
dag zijn, of meer dan tien dagen.

Opgesloten

Meestal mogen de juryleden 's avonds naar huis, maar in gevoelige zaken worden
ze opgesloten in een hotel, met beperkte toegang tot televisie, internet en
kranten.

De beloning is over het algemeen slecht. Werkgevers worden aangemoedigd de dagen
in de jury door te betalen, maar ze zijn dat niet verplicht. Juryleden in New
York hebben recht op een vergoeding van 40 dollar (36 euro) per dag. Wie geen
gulle baas heeft, schiet er al gauw bij in. Men draait bovendien zelf op voor
reis-, maaltijd- en logieskosten, behalve in het zeldzame geval dat men
gedwongen wordt afgezonderd.

Het is duidelijk waarom de envelop met oproep menig ontvanger doet verstijven en
vloeken tegelijk. Het kost tijd en geld, Amerika's heilige tweespan. De
democratie in de Verenigde Staten heeft haar prijs. De dienstplicht bestaat niet
meer maar de verplichte jurydienst nog wel. Niet iedereen is daar rouwig om. Wat
is mooier dan dat verdachten worden berecht door hun gelijken?

Iedereen die een Amerikaans staatsburger is van ten minste 18 jaar oud, het
Engels beheerst en nooit een zware misdaad heeft begaan, kan aan de beurt komen.
Zelfs president Obama is een keer opgeroepen (om vervolgens te worden
vrijgesteld). Ook de New Yorkse burgemeester Michael Bloomberg,
televisiejournaliste Barbara Walters en regisseur Woody Allen moesten opdraven.


Er zijn Amerikanen die ontroerd raken als ze het hebben over de jurydienst. Bill
Keller, oud-hoofdredacteur van The New York Times, zat twee jaar geleden in de
jurypool. Bij het zien van een introductiefilm in de wachtkamer werd hij
overvallen door een gevoel van 'ouderwets patriottisme'. Een vriendin van hem in
de pool voelde zelfs tranen in haar ogen opwellen, schreef Keller achteraf. Hij
citeerde de uitspraak van een rechter die het systeem typeerde als 'het
prachtigste en succesvolste experiment in directe volkssoevereiniteit uit de
hele geschiedenis'.

De burgerplicht is terug te voeren op die drie beroemde woorden die in grote
letters in de preambule van de Amerikaanse grondwet staan geschreven: We the
People. 'Wij het Volk' heeft bijna overal een stem in. Niet alleen in het kiezen
van de president en de plaatselijke burgemeester, sheriff en aanklager, maar ook
in het berechten van verdachten. Dzjochar Tsarnajev, de man die de aanslag op de
marathon van Boston pleegde, stond dit voorjaar terecht voor een jury met een
secretaresse, student, verpleegster, huisschilder, luchtverkeersleider en een
restaurantmanager.

Geen van allen juristen. Ze moeten wel werken volgens de instructies van de
rechter. Soms ontmoeten hun uitspraken kritiek, maar dat is in landen zonder
jury's niet anders. Ook rechters zijn menselijk, schrijft Keller. Dus feilbaar.
Bovendien zijn rechters vaak afkomstig uit een bepaalde laag van de samenleving,
uit een kaste van min of meer gelijkgezinden. Dat is wat anders dan gelijken.
Het is maar hoeveel democratie een land aandurft. Amerika meer dan Nederland.

Het rechtbankdrama is een belangrijk onderdeel van de Amerikaanse cultuur. In
series en films ('You can't handle the truth!', Jack Nicholson tegen Tom Cruise
in A Few Good Men). Maar ook in het echt. In het nieuws worden grote processen
op de voet gevolgd. 'Objection, your honor!' De aanwezigheid van een jury
stimuleert theatraal gedrag bij aanklagers en advocaten. Het volk moet
overtuigd.

Edwina Wilcox vertegenwoordigde het volk als New Yorkse van 52 vijfmaal. 'De
eerste keer was ik nieuwsgierig, wilde zien hoe het werkte. Daarna wisten ze me
te vinden.' Nooit zag een verdediger of aanklager reden haar niet in de jury te
willen. Ze werkt op het kantoor van een reclamebureau voor de farmaceutische
industrie, met een baas die jurydagen doorbetaalt. Ze ziet eruit als zo'n
serieuze, gewetensvolle vrouw die vroeger voor in de klas zat, altijd het eerst
de vinger opstak en aan het eind van de les de leraar eraan herinnerde dat hij
het huiswerk nog moest opgeven.

Wilcox zag hoe mensen logen om niet te worden geselecteerd. De zieke moeder
scoorde hoog als smoes. Sommigen zeiden beroofd te zijn geweest, in de hoop als
bevooroordeeld te worden afgewezen. De juryleden zijn van alle leeftijden, alle
sociale klassen.

Ze komen van 'all walks of life', zegt Wilcox. 'Je komt in aanraking met mensen
met wie je normaal nooit zou omgaan. Je hebt diplomatieke gaven nodig, het kan
behoorlijk emotioneel worden. Soms laat het door de rechter aangewezen
hoofdjurylid het afweten. Maar altijd staat er iemand op die de leiding neemt.
Ik heb de mensheid meer leren begrijpen door dit werk.'

Zij was soms verrast hoe het kon lopen in het beraad tussen de twaalf juryleden.
'Dacht je: we hebben allemaal hetzelfde gehoord, deze zaak is duidelijk. Bleek
dat iedereen een andere mening had. Mensen slepen er vaak van alles bij dat niks
met de zaak te maken heeft.'

Stress

In alle vijf processen waarbij Wilcox betrokken was, viel het oordeel uit zoals
zij dat wilde. 'Toch voelden we in alle gevallen dat we niet genoeg informatie
hadden. Ik moest op mijn intuïtie afgaan. Je kijkt naar lichaamstaal. Je kunt
het soms goed zien als iemand liegt.' Het waren geen zaken met veel publiciteit.
Een keer was de verdachte een jongen die geprobeerd had zijn vriendin met een
hamer dood te slaan. Hij werd schuldig bevonden.

Maar in alle gevallen is het 'zeer intens en geeft het veel stress', zegt
Wilcox. 'Je moet besluiten over iets wat je niet gezien hebt. Je hoort alleen
wat de aanklager en de verdediger je willen laten horen. Er staat zoveel op het
spel. Het is moeilijk iemand het gevang in te sturen. Meestal zijn het jongeren.
De straf bepaalt de rest van hun leven.' Wordt ze weleens geplaagd door twijfel?
'Ieder jurylid vraagt zich altijd af of hij het juiste heeft gedaan. Ik bid veel
en hoop dat veroordeelden hun leven weer in het goede spoor kunnen krijgen.'

Het gebruik van jury's neemt af. Steeds meer zaken worden afgehandeld voordat
het tot een proces komt. New Yorkers kunnen nu om de zes jaar de gewraakte
envelop in de bus krijgen. De groep waaruit geput kan worden is relatief
beperkt, omdat veel inwoners geen Amerikaanse staatsburgers zijn. Het is niet zo
erg als in Prineville, een stadje in Oregon. Daar moesten juryleden soms van de
straat worden geplukt, zoals iemand van de plaatselijke rechtbank een keer
vertelde. Dat hoeft niet in New York, maar de New Yorkers die de jurydienst
verafschuwen als een hinderlijke onderbreking van hun leven, zullen er geen
traan om laten als het aantal juryzaken daalt.

Keller betreurt het. Voor hem is het de democratie op haar best, ook al is het,
zoals met meer democratische instellingen, niet perfect. Zijn vroegere krant
meldde maandag dat in sommige zuidelijke staten zwarten verhoudingsgewijs vaker
uit een jury worden geweerd dan blanken.

Als er voor Wilcox iets veranderd moet worden, dan zijn dat de advocaten en niet
de jury. Ze pleit op grond van haar ervaring voor betere ondersteuning van
verdachten in relatief kleine zaken. 'Dat zijn nu meestal pro- deoadvocaten. Die
zijn niet geweldig.'

Het jurysysteem moet van haar blijven. Ja, vanwege die drie woorden: We the
People.


SPEKTAKEL VOOR DE RECHTBANK
De pers is maandagochtend massaal aanwezig bij de rechtbank in Manhattan. Zij
wacht op de man die deze zomer meer in het nieuws is dan de president: Donald
Trump. De onwaarschijnlijke koploper in de peilingen voor de Republikeinse
presidentskandidatuur is opgeroepen voor jurydienst. Een belangrijke
burgerplicht in de VS, voor de gewone man maar ook voor vastgoedmiljardairs.

Trump moet zich om negen uur melden, maar is iets later. De reality-tv-ster
bouwt de spanning op. Hij arriveert in een limousine, niet een gewone maar een
verlengde. De rechtbank is de hoogste in de staat New York. En van alle
gerechtsgebouwen aan Centre Street heeft dit Hooggerechtshof de steilste trappen
en langste zuilen.

Trump schrijdt naar boven. Tv en radio doen live verslag van elke trede die hij
neemt. 'Hij is nu op weg naar de ingang. Hij ziet er presidentieel uit', zegt
een verslaggeefster met microfoon. Trump zegt weinig. De meeste tijd krijgt de
blondste aller tv-vrouwen. Een aanhanger roept: 'Daar gaat de nieuwe president
van de Verenigde Staten!'

Jurydienst is een nederige taak. Trump verandert het in een spektakel. Zoals
alles. Experts verwachten dat hij daarom snel naar huis mag. Zijn roem leidt af.
Maar dit moment heeft hij binnen. Het past perfect bij zijn introductie van een
Amerikaanse noviteit: de fallische verkiezingscampagne.




Bekijk de oorspronkelijke pagina: ,

LOAD-DATE: 17 August 2015

LANGUAGE: DUTCH; NEDERLANDS

GRAPHIC: Het jurygedeelte van een rechtszaal in het Hooggerechtshof van New
York, waar Donald Trump maandag verscheen.
Foto Reuters
Foto Getty

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                              54 of 174 DOCUMENTS



                                 de Volkskrant

                           15 augustus 2015 zaterdag

Burgers verdienen een groter aandeel

BYLINE: FRANK KALSHOVEN

SECTION: Economie; Blz. 29

LENGTH: 665 woorden


Het spel en de knikkers -- Frank Kalshoven


De economie gaat als de brandweer. De export, de investeringen en de
particuliere consumptie - 'kijken, kijken, en nu ook kopen!' - stuwen de
bestedingen omhoog, waardoor er meer geproduceerd moet worden. En omdat daar
werkenden voor nodig zijn, neemt ook de werkloosheid af. Het Centraal Bureau
voor de Statistiek meldde vrijdag dat de economie in het tweede kwartaal met 1,6
procent gegroeid is ten opzichte van vorig jaar. Heerlijk.



Als de koek groeit, valt er ook weer iets te verdelen. De acties van de
politievakbonden getuigen ervan, en ook elders rommelt het in de publieke
sector. Hoe verdelen we de buit?

Deze week publiceerde het Centraal Planbureau de cijfers van de Konings-MEV, de
verzameling getallen die dezer dagen bij het kabinet op tafel ligt, zodat het de
laatste besluiten kan nemen voor op Prinsjesdag het belastingplan en de
begroting 2016 openbaar worden gemaakt. Met een verwachte groei van 2 procent
dit jaar en 2,4 procent in 2016 is de buit bekend.

Hoe is de verdeling? De hoofdlijn is: de gewone burger komt er bekaaid vanaf.

Het schrale aandeel voor de burger is zichtbaar op verschillende manieren.
Allereerst: de koopkracht. Gemiddeld gaan huishoudens er dit jaar 0,8 procent in
koopkracht op vooruit, volgend jaar 1,1 procent. Dit is dus aanmerkelijk minder
dan de economische groei.

Als de burgers karig bedeeld worden, wie profiteren dan wel? Om te beginnen de
(eigenaren van) bedrijven, de kapitaalverschaffers. De arbeidsinkomensquote in
de marktsector - het deel van de toegevoegde waarde van bedrijven dat als
arbeidsinkomen wordt uitgekeerd - was vorig jaar 79,4. De rest is rente en
winst, de beloning voor de kapitaalverschaffers. De nuancering die hierbij past
is: kapitaalverschaffers zijn óók burgers. Een arbeidsinkomensquote van 80 is
zo'n beetje het langjarige gemiddelde. Het loonaandeel stijgt echter niet, maar
keldert dit en volgend jaar naar 77,4, ondanks de gemiddelde loonstijging van
2,2 procent die het CPB voor 2016 voorziet. Nog iets meer op het orgel: de
winsten gaan omhoog, en de werkenden worden afgescheept met een klein extraatje.


Er zijn twee wegen die leiden naar een groter loonaandeel komend jaar: meer
werknemers én hogere loonstijgingen. Dat vakbonden zich roeren is dus volstrekt
logisch.

Naast de kapitaalverschaffers pikt ook de overheid haar graantje mee. In de
cijfers van het CPB is al rekening gehouden met de belastingverlaging van 5
miljard euro die het kabinet graag wil doorvoeren. Minder lasten voor burgers
betekent minder inkomsten voor de overheid. Desondanks daalt het
financieringstekort gestaag tot 1,5 procent in 2016, en zakt ook de staatsschuld
naar 65,3 procent van het nationaal inkomen. Hierbij is, voor zover ik kan
nagaan, nog geen rekening gehouden met de opbrengst van de geplande verkoop van
staatsbank ABN Amro.

Kan de overheid niet wat meer lastenverlichting geven? Wat hiervoor pleit is dat
de collectieve lastendruk met ruim 37 procent van het nationaal inkomen de
komende jaren hoog blijft, en nauwelijks daalt. In de jaren voor de crisis
begon, schommelde de collectieve lastendruk tussen de 35 en 36 procent.
Normaliseren naar dat niveau betekent dus: nog pakweg 10 miljard
lastenverlichting. Wat hiertegen pleit is dat het kabinet een toch al
aantrekkende economie niet verder hoeft aan te jagen. En dat de overheid als de
economie aantrekt juist buffers moet aanleggen - er komen ook weer mindere
tijden. Het is de hoogste tijd - misschien dat de Miljoenennota hier licht op
gaat werpen - dat het kabinet hier eens een visie op formuleert. Wat is voor
Nederland het gewenste niveau van schuld en tekort op wat langere termijn?

In de tussentijd, zou ik denken, moet de karig bedeelde burger dus vooral bij
zijn of haar baas aankloppen. Collega's erbij! En loonsverhoging!

FRANK KALSHOVEN IS DIRECTEUR VAN DE ARGUMENTENFABRIEK.
Reageren?
frank@argumentenfabriek.nl

Meer collega's en meer loon zijn de oplossing




Bekijk de oorspronkelijke pagina:

LOAD-DATE: 14 August 2015

LANGUAGE: DUTCH; NEDERLANDS

GRAPHIC: Frank Kalshoven is directeur van De Argumentenfabriek.

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                              55 of 174 DOCUMENTS



                                 de Volkskrant

                            14 augustus 2015 vrijdag

Regenmaker

BYLINE: HEIN JANSSEN

SECTION: V Opening

LENGTH: 1790 woorden


Theater - INTERVIEW: JOHAN SIMONS

Regisseur Johan Simons ( 68 ), tot voor kort bejubeld leider van de Münchner
Kammer- spiele, is intendant van de Ruhrtriënnale, die vanavond van start gaat.
In de modder van het industriegebied is hij gelukkig. Zijn doel? Theater over en
voor de gewone man.

Door Hein Janssen

Johan Simons is terug daar waar hij zich het beste voelt: met zijn voeten in de
modder. Op locatie, ver weg van de chique schouwburg, om in grote hallen en
vervallen gebouwen theater te maken. Over de gewone man en zijn sores, zoals hij
vroeger deed bij Hollandia, de theatergroep waarmee zijn carrière begon.
Voorstellingen in kippenhokken, plantenkassen en autosloperijen, voor tante
Truus en haar man die om de hoek woonden. Althans, dat was zijn bedoeling. Dat
hij uiteindelijk werd omarmd door de culturele elite van eerst Amsterdam, toen
Nederland, daarna België en ten slotte Duitsland en eigenlijk heel Europa - ja,
daar kon hij ook niets aan doen, dat overkwam hem.

Vanaf dit jaar is Johan Simons (68) drie jaar achtereen intendant van de
Ruhrtriënnale, het prestigieuze theater- en muziekfestival dat vanavond begint
en dat zich afspeelt in industriële gebouwen, kolencentrales en ijzergieterijen
in het hele Ruhrgebied. Simons regisseert twee grote producties: Accattone, naar
de film van Pier Paolo Pasolini, en Das Rheingold, de opera van Wagner.

Afgelopen maandag regende het onophoudelijk in Dinslaken, provinciestad tussen
Arnhem en Oberhausen. De omgeving van de oude kolenmengcentrale Zeche Lohberg
werd één grote, glibberige modderpoel. Acteurs, muzikanten en medewerkers liepen
rond in badjassen, dekens en met paraplu's. Simons leek het niet te deren; hij
banjerde gelukzalig door de plassen.

Dinslaken doet dit jaar voor het eerst mee in de Ruhrtriënnale. De enorme hal,
waar vroeger steenkool werd vermalen tot antraciet, was voor Simons de ideale
plek om Accattone, Pasolini's debuutfilm uit 1961, te ensceneren.

Een grote, kale, lege ruimte met alleen een tribune en een podium voor het
orkest - meer is het niet.

Simons: 'Klopt, het is hier kaal en leeg, met als extra een hoop stofwolken.
Daarom past deze plek zo goed bij de films van Pasolini. Mamma Roma, Medea,
Edipo Re - allemaal spelen ze zich af op kale vlakten en in ruwe landschappen.
Het hoofdpersonage in Accattone zou je de zwarte Jezus kunnen noemen. Van begin
af aan is hij bevangen door een doodsdrang. Zijn verhaal is zwart en somber, en
dat zal in deze hal nog somberder worden.'

Het van oudsher welvarende Ruhrgebied met zijn rijke industriële geschiedenis
kent intussen veel sociale tegenstellingen. Waar Simons en zijn mensen in de
kolencentrale hoge kunst maken, ligt op een steenworp afstand de wijk Lohberg.
Daar woonden vroeger de arbeiders, nu voornamelijk Turken.

'Voor mij als theatermaker is het juist daarom interessant hier te werken. Het
is belangrijk om het over het thema arbeid te hebben en over de hoge
werkloosheid, die eerder zal toenemen dan afnemen. Wij zullen ons anders moeten
gaan definiëren en profileren, onze identiteit zal steeds minder afhankelijk
worden van ons werk. Bij Pasolini gaat het over het subproletariaat, over mensen
die geen toegang hebben tot het centrum van de macht, de politiek, de cultuur.
Tien jaar later beweerde hij overigens dat het sub-proletariaat niet meer
bestond, omdat alles was opgegaan in de massa. Met deze voorstelling wil ik
beweren dat er wel degelijk opnieuw een subproletariaat is ontstaan.

'Kijk maar naar de overkant: wat ooit een rustig tuindorp was, is nu een ruige
wijk waaruit minstens tien jongeren intussen in Syrië voor IS vechten. Wij zijn
vergeten de migranten bij de arm te nemen en naar het centrum van onze cultuur
mee te nemen. Daardoor is een gat ontstaan en in dat gat zijn de salafisten en
de rechts-extremisten gesprongen.'

Op 25 juli nam Johan Simons afscheid van de Münchner Kammerspiele, een van de
grote Duitse stadstheaters, waar hij vijf jaar intendant is geweest. Die avond
werd de voorstelling Hiob gespeeld, naar de roman van Joseph Roth. De zaal was
afgeladen en na afloop kreeg Herr Simons een staande ovatie die zo lang duurde
dat het volgens de maestro zelf een tikkeltje pathetisch werd.

Zijn intendantschap is niet onopgemerkt gebleven. Zeven keer werden producties
van de Münchner Kammerspiele uitgenodigd voor Theatertreffen in Berlijn. De
groep zelf werd uitgeroepen tot Theater van het Jaar, Simons' acteurs wonnen
allerlei prijzen.

'De eerste twee jaar vond ik lastig, die Duitsers moesten erg aan mij wennen en
ik aan hen. Ik heb in München een internationaal gezelschap bij elkaar
gesprokkeld. Naast de Duitse acteurs kwamen Pierre Bokma, Elsie de Brauw en
Katja Herbers uit Nederland erbij, maar ook Vlaamse, Hongaarse en Finse acteurs.
Dat is van grote invloed geweest op het altijd wat starre, logge Duitse systeem.
Het werd losser, minder hiërarchisch.'

Simons haalde ook andere Europese regisseurs binnen: Ivo van Hove, Luk Perceval,
Alvis Hermanis. En hij regisseerde nieuwe stukken van Elfriede Jelinek en Arnon
Grunberg. 'Het is al met al een mooie, dynamische tijd geweest, maar het was ook
genoeg. Ik had echt niet langer willen blijven, want dan zou ik mezelf gaan
herhalen. En hoe leuk dat Jugendstil-theater in het puissant rijke München ook
was, het kan niet tippen aan dit hier.'

Met 'dit hier' bedoelt Simons die kale, stoffige kolencentrale, de
containerwoningen eromheen, waar de techniek huist, de caravans, de pop-up
catering, de waterplassen en de modder. Het is een nomadendorp en zigeunerkamp
tegelijk, waar de theatermaker zich uitermate op zijn gemak voelt. Terwijl de
regen met bakken uit de hemel komt, wordt 's avonds voor het eerst gerepeteerd
met het Collegium Vocale Gent van Philippe Herreweghe. Simons heeft dit
wereldberoemde ensemble weten te strikken, niet alleen omdat het tot de
wereldtop behoort, maar ook omdat hij met de muziek van Bach een breder publiek
wil verleiden. Want evenals in München is ook de Ruhrtriënnale voornamelijk een
festival voor de culturele elite en welgestelden.

'Het is inderdaad een illusie te denken dat de mensen uit de wijk hier tegenover
massaal naar ons theater komen. Maar we proberen het wel: afgelopen zaterdag
hebben we op de markt hier een grillparty gegeven, er zijn openbare repetities
voor de buurtbewoners geweest, kinderen mogen gratis naar jeugdtheater en we
hebben een gereduceerd tarief, in de hoop dat ze komen. Theater maken voor
mensen die niet of nauwelijks met theater in aanraking komen, daar ben ik altijd
mee bezig. Het lukt maar mondjesmaat, maar met dat idee wil ik wel de rest van
mijn leven doorgaan.

'Wat ik in ieder geval wil, en wat ik te weinig in mijn leven heb gedaan, is
voorstellingen maken over de gewone man. Zoals in het verleden Bitterzoet, Tien
Geboden, Sentimenti, allemaal stukken die zich afspelen in een milieu waar ik
als zoon van een kleine middenstander uit Heerjansdam zelf vandaan kom.'

Die mogelijkheid heeft Simons de komende jaren voldoende. Behalve bij de
Ruhrtriënnale is hij intussen weer terug bij NTGent, het gezelschap dat hij vijf
jaar geleden verliet om in München aan de slag te gaan. Bovendien gaat hij zich
bemoeien met de toekomst van het theater in Rotterdam, waar het Ro Theater en de
Rotterdamse Schouwburg ambitieuze, internationale plannen hebben. Voor iemand
van 68 lijkt het veel, al die functies.

'Mijn werkdrift heeft te maken met het feit dat ik laat begonnen ben. En ik heb
nog genoeg energie, dat is belangrijk. Als ik mezelf zou gaan herhalen en niet
meer zou vernieuwen, zou ik onmiddellijk stoppen, maar dat gevoel heb ik niet.
Jazeker, als freelanceregisseur zou ik heel goed van mijn opdrachten kunnen
leven. Maar ik wil een eigen groep, ik wil me bemoeien met het beleid, ik wil
een stempel kunnen drukken, deelnemen, bijsturen. Ik heb het gevoel dat ik nog
niet klaar ben, dat ik nog beter kan worden. Kortom: ik wil mee blijven doen, ik
wil ertoe doen. Zo simpel is het.'


Ruhrtriënnale 2015 opent vanavond in Dinslaken met de wereldpremière van
Accattone. Het festival duurt t/m 26/9.

+++

TIPS OP DE TRIËNNALE

De Stille Kracht van Louis Couperus door Toneelgroep Amsterdam, regie Ivo van
Hove. De combinatie Couperus-Van Hove is verrassend. Voor de regisseur is de
Haagse schrijver de meest mondiale schrijver uit de Nederlandse literatuur. 'Als
een ware kosmopoliet schrijft hij met open blik over mensen die vaak een te
nauwe blik op het leven en de maatschappij hebben.' Met onder anderen Gijs
Scholten van Aschat en Halina Reijn.

Orfeo naar Monteverdi. Een 'theaterparcours' van Susanne Kennedy en het duo
Boogaerdt/

VanderSchoot. In een oude kolenmijn in Essen transformeert dit trio
theatermakers Monteverdi's opera tot een duistere omgang waarbij de toeschouwer
slechts een deel van de performance bijwoont, in een kronkeling van gangen,
kamers, bruggen en trechters.

Die Weise von Liebe und Tod des Cornets Christoph Rilke is een dansvoorstelling
van de Vlaamse choreografe Anne Teresa de Keersmaeker, gebaseerd op het
gelijknamige prozagedicht van Rainer Maria Rilke. Over een jonge soldaat die in
de 17de eeuw naar het front van de Turkenoorlog reist.

Liebe. Trilogie meiner Familie 1 naar de romancyclus Les Rougon Macquart
(1871-1893) van Emile Zola. Luk Perceval regisseert deze familiekroniek rond de
Franse arts Docteur Pascale, die de wetenschap denkt te kunnen gebruiken om
mensen te manipuleren en naar succes te leiden. De komende drie jaar worden deze
romans voor het theater bewerkt en door het Thalia Theater Hamburg opgevoerd in
een oude hoogoven in Duisburg.

Das Rheingold van Richard Wagner. Johan Simons regisseert Wagners opera in de
majestueuze Jahrhunderthalle in Bochum, thuishaven van de Ruhrtriënnale. Het
orkest MusicAeterna komt uit de Russiche stad Perm.

+++

Chaotisch kunstdorp

Atelier Van Lieshout uit Rotterdam heeft op uitnodiging van Johan Simons bij de
Jahrhunderthalle in Bochum een installatie gebouwd. Een chaotisch kunstdorp,
bestemd voor toeschouwers, kunstenaars, artiesten, studenten en festivalmakers.
In de centrale ruimte Refectorium vinden lezingen, concerten en performances
plaats.

Simons en Houellebecq

Bij NTGent gaat Johan Simons in het seizoen 2016-2017 Soumission (Onderworpen),
de laatste roman van Michel Houellebecq, voor het theater bewerken. Eerder deed
hij dat al met Elementaire Deeltjes en Platform, twee producties die ook in het
buitenland succes hadden. Platform werd pas geleden in Gent hernomen en heeft
nog steeds een schokeffect. Het is de bedoeling dat Onderworpen en Platform als
Houellebecq-tweeluik in Nederlandse en Vlaamse theaters worden opgevoerd.

'Wij zijn vergeten de migranten bij de arm te nemen en naar het centrum van onze
cultuur mee te nemen'




Bekijk de oorspronkelijke pagina: , ,

LOAD-DATE: 21 August 2015

LANGUAGE: DUTCH; NEDERLANDS

GRAPHIC: Johan Simons
Foto Ivo van der Bent

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                              56 of 174 DOCUMENTS



                                 de Volkskrant

                           13 augustus 2015 donderdag

Crimineel zit diep in onze data

BYLINE: VAN ONZE VERSLAGGEVERS SYBREN KOOISTRA, HUIB MODDERKOLK

SECTION: Ten Eerste; Blz. 7

LENGTH: 843 woorden


Reportage -- Cyberaanvallen

Besmette sites, valse e-mails, phishing: we worden steeds kwetsbaarder. Een
bende in Rusland kan de pinautomaat bij u om de hoek leegtrekken. De expert in
beveiliging van software: 'Hier schrik ik enorm van.'

Het is de ultieme fantasie van criminelen: een geldmachine die op commando geld
uitspuugt. Een Russische bende is het gelukt, door diep in het internationale
bancaire systeem te infiltreren. Twee jaar lang zaten ze onzichtbaar in
Nederlandse en internationale banksystemen en konden ze op afstand, zonder dat
er een bankpas bij nodig was, geldmachines aanzetten. Leden van de bende hoefden
alleen maar op het afgesproken tijdstip naar het apparaat te gaan om de
biljetten met een zak op te vangen.

Dit voorjaar werd de groep na langdurig internationaal politieonderzoek
ontmaskerd. De criminelen bleken zeer goed voorbereid en waren nauwkeurig te
werk gegaan, liet beveiligingsbedrijf Kaspersky Lab zien. Elke bankoverval
kostte twee tot vier maanden voorbereiding, van het infecteren van de eerste
computer tot het moment dat het geld binnen was. Ze bleven bij verscheidene
aanvallen net onder de grens van 10 miljoen dollar, waardoor minder groot alarm
werd geslagen. Uiteindelijk bedroeg de buit bijna 1 miljard dollar (907 miljoen
euro). 'Ik ben hier erg van geschrokken', zegt hoogleraar softwareveiligheid aan
de Radboud Universiteit Bart Jacobs. 'Ongekend hoe diep de aanvallers in de
infrastructuur van banken konden.'

De digitale roof laat zien hoe sterk de uitwerking van een besmetting met
kwaadaardige software kan zijn. Uit cijfers van het Nationaal Cyber Security
Centrum (NCSC) blijkt dat het aantal digitale aanvallen fors toeneemt. Vijftig
keer per maand krijgt het NCSC een melding van een incident. In bijna de helft
van de gevallen gaat het om (een poging tot) het besmetten met kwaadaardige
software of het ontvreemden van persoonlijke inloggegevens.

Criminelen en spionerende overheden veranderen daarbij makkelijk van strategie.
Cryptoware, het vergrendelen van iemands computer om hem af te persen, door
slechts tegen betaling het probleem te verhelpen, neemt toe. Gewone burgers zijn
daarvan in toenemende mate slachtoffer. Het NCSC noemt het een 'agressieve en
winstgevende variant'.

De grootste slachtoffers van digitale aanvallen zijn de overheid (bijna de helft
van de gevallen), de financiële wereld en daarna de telecom- en ict-sector.
Hoogleraar Jacobs: 'Onze samenleving wordt steeds meer digitaal. Onze
kwetsbaarheid neemt daarmee toe.' Dat ligt volgens hem aan een te geringe
aandacht voor de gevoeligheid van systemen. Hij vindt dat partijen die er wat
aan kunnen doen, leveranciers van software bijvoorbeeld, 'onvoldoende
verantwoordelijkheid' nemen om hun producten goed te beveiligen.

Sensoren

Ook de overheid, die oproept tot meer 'bewustzijn', zou meer kunnen doen, zegt
Jacobs. 'Als in een bepaald type auto de rem het niet goed doet, roep je als
overheid toch ook niet om meer bewustzijn? Dan moet de auto terug naar de
garage.'

De meeste aanvallers weten binnen te komen door een besmette websitelink of een
bijlage bij een e-mail. Wie zo'n mail opent, besmet ongewild de eigen computer.
Een andere manier is gebruikers omleiden naar een geïnfecteerde website. Die
pagina zoekt dan naar zwakheden in de sofware van de gebruiker. Dit gebeurt
onzichtbaar. Het Team High Tech Crime van de politie waarschuwde twee jaar
geleden dat bestandsformaten als java, flash en pdf veel kwetsbaarheden
bevatten. Om te beschermen tegen cryptoware wordt geadviseerd regelmatig een
back-up te maken.

Het NCSC heeft sinds maart 2014 een nieuw middel om zich te wapenen tegen
aanvallers: het Nationaal Detectie Systeem (NDS). Dat zijn sensoren die bij
overheidsorganisaties, zoals ministeries, netwerken automatisch scannen op
bekende aanvalstechnieken. Hiervoor werkt het NCSC samen met de
inlichtingendiensten AIVD en MIVD.

De ministeries krijgen een 'lokmiddel' - een systeem dat bewust kwetsbaar is.
Daaromheen zit een netwerk met sensoren die 'kijken' welk verkeer op het
lokmiddel afkomt. Merken zij verdacht gedrag op, dan volgt automatisch een
bericht aan het NCSC. Hierdoor zijn in 2014 in totaal 17 cyberaanvallen
gedetecteerd. In de eerste vier maanden van 2015 waren dat er al 12. Welke
ministeries al zijn aangesloten op het systeem is niet bekend.

Personen die het detectiemiddel kennen, maar anoniem willen blijven, zeggen dat
'eigenwijze' ministeries het systeem nog niet hebben. Zij zouden bevreesd zijn
de controle over hun netwerk uit handen te geven. Bij deze ministeries hoort ook
Buitenlandse Zaken. Volgens één betrokkene is dat ministerie 'een groot
zorgenkind' als het om beveiliging gaat. Vorig jaar zijn de IP-adressen van
Buitenlandse Zaken door Bulgaarse criminelen gekaapt. De aanval werd niet
opgemerkt door het ministerie of het NCSC. 'Een blamage', vond de eigenaar van
de internetprovider, Erik Bais. 'Dit betekent dat de Nederlandse overheid haar
netwerken bijzonder slecht in de gaten houdt.'



MET MEDEWERKING VAN MARLIES DE BROUWER




Bekijk de oorspronkelijke pagina:

LOAD-DATE: 13 August 2015

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                              57 of 174 DOCUMENTS



                                 de Volkskrant

                            10 augustus 2015 maandag

Boven 28 graden mag Brits elitekorps rustig aan doen

BYLINE: VAN ONZE CORRESPONDENT, PATRICK VAN IJZENDOORN

SECTION: Ten Eerste; Blz. 4

LENGTH: 475 woorden


Oorlog afgelast- te warm. Krijgt de Britse arbodienst voor elkaar waar
pacifisten jarenlang tevergeefs voor hebben gestreden? De Britse regering
overweegt de selectietrainingen voor de Special Air Service (SAS) wat te
verlichten, meldt The Times. Dit is naar aanleiding van een onderzoek omtrent de
dood door uitdroging van drie kandidaat-leden van deze elitetroepen tijdens een
selectiekamp in Wales, twee jaar geleden.

Voortaan zullen marsen door de Brecon Beacons, de onheilspellende hooglanden in
Wales, worden afgelast bij 'extreme weersomstandigheden'; dat wil zeggen: als
het benauwd is en de temperatuur de 28 graden passeert. Tevens zullen er
waterkranen langs de route worden gezet, zodat de aankomende elitetroepen niet
afhankelijk zijn van water in beekjes. Ook bij winterse kou en flinke tegenwind
zullen trainingen sneller worden stilgelegd.

Jaarlijks melden zich honderden aspiranten, zowel soldaten als gewone burgers,
voor de SAS. Slechts 10 procent komt door de loodzware selectieprocedure.

Het keurkorps, opgezet in 1941, is meestal achter de linies actief tijdens
oorlogen, maar het kan ook in vredestijd worden ingezet. In 1980 maakte het naam
bij de bestorming van de Iraanse ambassade in Londen, waarin 26 gegijzelden
werden gehouden. De afgelopen decennia vocht de SAS onder meer in Irak,
Afghanistan en Sierra Leone. Bekende SAS-alumni zijn Randolph Churchill (zoon
van), de schrijver Andy McNab, de televisiemaker Ranulph Fiennes en de huurling
Simon Mann.

Amerikaanse commando-eenheden hebben met ongeloof gereageerd op de plannen en
ook in de SAS klinkt gemor over de opmars van de watjescultuur. 'Prima hoor,
rekening houden met de weersomstandigheden', zei een anoniem ex-lid van de SAS
tegen The Times, 'maar wat gebeurt er dan tijdens een missie in Irak als het 50
graden is?' Een eveneens anonieme SAS-officier vindt het wel een verstandig
idee. 'Misschien gaan we soms te ver.'

Het hoogtepunt van de selectieweken is een mars van 66 kilometer door de bergen,
die met een bepakking van 18 kilo binnen een etmaal moet worden voltooid. Bij
sneeuwval of hitte is er enkele uren respijt. Dit is al vier decennia de gang
van zaken. Tegenover BBC-Wales verklaarde voormalig paratrooper Ken Jones dat
hij ooit in grote moeilijkheden kwam tijdens deze Long Drag. 'Mijn eerste
gedachte was niet: mijn God, dit kan mijn dood worden, maar: mijn God, ik kom
niet door de selectie.'

In een opiniestuk schreef een oud-commandant dat het niet alleen gaat om fysiek
uithoudingsvermogen. 'Je moet ook onder hoge druk kunnen denken, je lichaam
beschermen tegen de elementen, genoeg water bij je dragen en je grenzen leren
kennen, juist door eroverheen te gaan.'

De drie overleden soldaten waren zeker geen beginners. Een van hen, de fitte
korporaal James Dunsby, had met prins Harry gediend in Afghanistan.




Bekijk de oorspronkelijke pagina:

LOAD-DATE: 9 August 2015

LANGUAGE: DUTCH; NEDERLANDS

GRAPHIC: SAS-soldaten in 2011 op trainingsmars in de Brecon Beacons in Wales,
met een bepakking van 18 kilo.
Foto LNP/REX Shutterstock
Foto LNP/REX Shutterstock

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                              58 of 174 DOCUMENTS



                                 de Volkskrant

                            8 augustus 2015 zaterdag

De paden op

BYLINE: LISA KOETSENRUIJTER EN MADELON MEESTER

SECTION: V Zomer

LENGTH: 979 woorden


De 10 perfecte attributen voor...

Opvouwbare bolderwagen

EUR 99,95, HEMA

Ben je net lekker op weg, besluiten je kinderen geen stap meer te verzetten.
Gelukkig is daar deze opvouwbare bolderwagen. Tot 70 kilo kan de canvas met
metalen kar dragen. En voordat de kinderen moe zijn, doet-ie handig dienst als
sleepkar voor de bagage. Met zijn rubberen zwenkwieltjes niet erg geschikt voor
een lange strandwandeling - dan werken luchtbanden beter - maar in het bos of
park comfortabeler dan een jengelend kind sjouwen.

Dermo Care dierenpleisters

EUR 2,99, bij drogist

Iets kopen en daarmee een goed doel steunen: het is een manier van liefdadigheid
die de laatste jaren vaker opduikt en misschien te vaak wordt gebruikt als
excuus om iets aan te schaffen. Met deze pleisters steun je het WNF; de printjes
zijn geheel in thema.

Stoer voor de kleine, net zo geinig voor uzelf: dierenprints zijn al jaren niet
meer uit de mode weg te slaan.

Teva Original Universal sandaal

EUR 39,95

Teva, bekend van zijn suffe sandalen met gekleurde bandjes, is bezig met een
grote make-over. Daarvoor zetten ze handig de laatste marketingtruc in:
bloggers. Die staan, soms nog wat onwennig, op de foto in hippe outfit met
daaronder de sandaal met klittenbandjes. Ook al doen ze dat tegen betaling, het
geeft de illusie dat zo'n sandaal - toch voornamelijk een comfortabele schoen -
modieus kan zijn, zeker met zijn nieuwe, minimalistische uiterlijk. Draag met
sokken; dat is zó fout dat het weer goed is en past helemaal in de herleving van
de ironie binnen de mode. Heeft Teva zelf ook door: in de webshop poseren de
voetmodellen in sokken met panterprint.

Mango palazzo pants

EUR 59,99

De palazzovorm - hoog in de taille met wijd uitlopende pijpen - is flatteus voor
buik en benen, die lang lijken, zeker met hakken eronder. Style.com noemt de
broek het chique, vergevingsgezinde zomer-alternatief voor jeans. Niet alleen
modieus, maar ook ideaal in het bos: bedekt de benen tegen beesten, maar is bij
warm weer toch luchtig en geeft veel bewegingsvrijheid. Met de palmboomachtige
print zit je bovendien boven op een tweede trend deze zomer: de terugkeer van
palmbomen en bananenbladeren op jurkjes, broeken, kussens, behang en zo verder.

Carhartt vissershoedje met print

EUR 48,95, via Zalando

Het stoffen hoedje met klep rondom is origineel ontworpen voor vissers om de
regen tegen te houden. Later werd het populair bij soldaten: het is ook uiterst
geschikt tegen zon in de nek en makkelijk meeneembaar in de jaszak. Sinds de
jaren zestig wint de bucket hat aan populariteit als mode-accessoire onder het
gewone volk, dankzij zijn consistente verschijning op het hoofd van de sullige
hoofdpersoon uit de Amerikaanse tv-serie Gilligan's Island. Twintig jaar vooruit
spoelen en het hoofddeksel wordt geadopteerd door zwarte rappers. Schoolboy Q
zong zelfs: 'Brought the gangsters back to bucket hat, how real is that?'

Gerber Bear Grylls survival kit

EUR 29,95, via Bever

De Brit Bear Grylls, bekend van zijn survivalshow op Discovery Channel, sluit
zich aan bij de beroemdheden die hun naam aan een merk of product verbinden.
Voor 30 of 60 euro kun je een door hem samengestelde kit kopen die alles bevat
om te overleven, geproduceerd door het Amerikaanse Gerber. Een minizakmes,
noodfluitje, vuursteen en strijker, katoenen balletje, waterafstotende lucifers,
strikdraad en noodkoord: laat Bear maar niet horen dat wij het vooral een geinig
cadeau vinden voor kleine en grote avonturiers.

De Grote Vijf Safari's

Duur: 4 uur, prijzen variëren van EUR 27,50 tot EUR 35,
http://staatsbosbeheer.nl

The big five - eigenlijk de leeuw, olifant, buffel en het luipaard en nijlpaard
in Afrika - zijn er nu ook in Nederland. Iets minder imponerend: de ree, bever,
zeehond en het zwijn en edelhert. Met Staatsbosbeheer kun je op safari om ze te
spotten. De edelherten in de Oostvaardersplassen bijvoorbeeld, of de wilde
zwijnen op de Veluwe. In het laatste geval ga je met een boswachter op zoek naar
herkenningstekens als keutels, wroetsporen en wissels (een door dieren gevormd
pad). Voor een extra safarisausje cruise je in een terreinwagen over de Veluwe.

Handboek voor wildplukkertjes

EUR 16,95, http://fontaineuitgevers.nl (voor 6-12 jaar)

Meestal staan kinderen niet te springen een wandeltocht te maken. Hoe
frustrerend ook: de iPad is aantrekkelijker. Met dit Handboek voor
wildplukkertjes zijn ze voortaan misschien wel te verleiden. 'Héél lang geleden,
toen er nog geen winkels waren, plukten iedereen alles wild', zijn de spannende
woorden waarmee de auteurs hun boek inleiden. Ze vertellen welke planten waar te
plukken zijn (de waterkant, aan het strand, in het bos of in de stad) en
vertellen wat je daarmee vervolgens kunt doen. Madeliefjes en paardenbloemen
doen het goed in de sla, bijvoorbeeld. Van zeesla kun je vissenvoer maken en van
lavendel een geurzakje. En, de leukste: hoe maak je jeukpoeder? Zo wordt
wandelen een expeditietocht.

Eyefi SD kaart met wifi

EUR 67,99 (32GB), o.a. bij bol.com

Instagrammen op het moment dat je dat everzwijn daadwerkelijk ziet? Het kan, als
je dit ingenieuze SD-kaartje in je camera stopt. En de Eyefi-app op je telefoon
installeert. Die maakt contact met het draadloze netwerk van Eyefi, waarna de
bestanden automatisch worden overgezet naar je telefoon en dus direct
'instagrammable' zijn. Bijkomend voordeel: camera kwijt? Dan heb je in elk geval
de foto's nog.

Waka Waka-light met telefoonoplader

EUR 69 (zonder oplader EUR 29), nl.waka-waka.com

Nog meer goeddoelkopen. Wie een WakaWaka ('helder licht' in het Swahili) koopt,
geeft er automatisch een aan een gezin dat in een land met 'energie-armoede'
leeft. Doel: het vervangen van de gevaarlijke kerosinelampen die veel
slachtoffers eisen. Volgens een test van de Consumentenbond voorziet het lampje
met een volledig opgeladen batterij in 65 uur licht.




Bekijk de oorspronkelijke pagina: ,

LOAD-DATE: 7 August 2015

LANGUAGE: DUTCH; NEDERLANDS

GRAPHIC: Illustratie Bodil Jane
Illustratie Bodil Jane
Illustratie Bodil Jane
Illustratie Bodil Jane
Illustratie Bodil Jane
Illustratie Bodil Jane
Illustratie Bodil Jane
Illustratie Bodil Jane
Illustratie Bodil Jane
Illustratie Bodil Jane

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                              59 of 174 DOCUMENTS



                                 de Volkskrant

                            8 augustus 2015 zaterdag

[Voetbal en politie De politie en ik zijn het zat! ...]*

SECTION: Opinie en Debat

LENGTH: 2126 woorden


Voetbal en politie

De politie en ik zijn het zat! De politie de grote inzet bij voetbal en ik het
gezeur daarover. De inzet bedraagt volgens de Volkskrant 300 duizend manuren per
jaar.

Dat klinkt veel, maar om dit cijfer even in perspectief te plaatsen: we hebben
circa 50 duizend fte operationele sterkte aan politie in Nederland. Uitgaand van
1.500 manuren per jaar (een agent is ook wel eens ziek, op vakantie of op
schietles), kom ik op 75 miljoen beschikbare manuren per jaar. Die grote inzet
bij voetbal bedraagt dus 0,4 procent van de beschikbare politiecapaciteit; de
overige 99,6 procent is voor andere belangrijke taken. Aan voetbalwedstrijden
besteedt de gemiddelde agent minder dan één dag per jaar.

Pim van Bokhoven, Utrecht

Voetbal en politie (2)

Tot begin van de jaren zestig woonde ik in Betondorp in een straat dicht achter
de Middenweg, dus ook niet ver van het Ajax-stadion (voor de-genen die het niet
weten: het stadion lag destijds nog in de Watergraafsmeer).

Bij thuiswedstrijden zag je duizenden mensen (voornamelijk mannen) zich over het
trottoir van de Middenweg vanuit andere buurten richting stadion begeven en na
afloop van de wedstrijd gingen ze dezelfde weg en in dezelfde aantallen terug.
De tram, lijn 9, voerde ook horden voetballiefhebbers aan en af.

Niets aan de hand. Opstootjes waren er niet, het kwam gewoonweg niet in de
hoofden van de mensen op!

In de naoorlogse jaren nam het autobezit geleidelijk toe, met als gevolg, dat
steeds meer supporters per auto naar het stadion kwamen. Toen was het wèl nodig,
dat de politie aanwezig was, niet vanwege onrust, maar eenvoudig om het verkeer
letterlijk in goede banen te leiden, de straten rondom ons huis werden in
toenemende mate parkeerterrein en dat vroeg om de nodige regulering. Maar ook
daarbij geen wanklanken, hooguit van een automobilist, die een andere straat in
wilde, dan de agent ter plaatse hem wees.

Tegenwoordig heeft de politie een andere taak toegewezen gekregen: orde houden,
vaak met de grootste moeite. Wanneer is het begonnen, dat zogenaamde
voetballiefhebbers hun extase niet meer zochten in het volgen van de wedstrijd,
maar in het rotzooi trappen?

Vanaf het begin is daar niet adequaat op gereageerd, noch door de politie, noch
door de clubbesturen. Als van meet af aan dit hooliganisme stevig de kop was
ingedrukt, was optreden van politie en ME niet nodig geweest in die mate als nu
helaas het geval is.

R. Bohlmeijer, Brummen

Voetbal en politie (3)

De voorgenomen actie van voetbalfans in Den Haag onder de leus: 'Wij geen
wedstrijd, hun geen staking' betekent goed nieuws: er is toch nog een einde
gekomen aan het wij/zij-denken in Nederland!

Rita Vermeulen, Nieuwegein

Geert Mak in Friesland

De heer Kooijmans verwijt Geert Mak selectief geheugenverlies.(O&D, 4 augustus)
Laat ik me beperken tot de rust en de ruimte en de nieuwe weg naar Dokkum even
buiten beschouwing laten. Als ik even meekijk vanaf het terras van de heer
Kooijmans dan zie ik een troosteloos productieweiland waarop geen kievit of
grutto nog kan leven.

Ik zie even geen luierende koeien, wel veel condensstrepen aan de blauwe hemel.
Ik hoor mussen bij hem in de tuin, niet typisch weidevogels. Het ruisende riet
is niet meer dan een zoompje aan de vaart. De heer Kooijmans mag daar van mij
blij mee zijn. Dat hij kennelijk, anders dan Mak, niet weet wat er ontbreekt,
komt mogelijk doordat hij het al niet meer heeft meegemaakt.

Misschien ontkent of bagatelliseert hij het ontbrekende ook gewoon, dat komt
tamelijk veel voor. Dan is het toch ook weer iets met geheugen. Geert Mak blijft
natuurlijk volledig gelijk hebben als hij vanuit zijn geheugen wijst op wat er
ontbreekt in het landschap.

Veel mensen zijn blij met een (bijna)kunststof grasmat voor de deur, een horizon
met opkomende zon en, als er even niet gemaaid of stront uitgereden wordt,
stilte, heel veel doodse stilte. Dan zit je natuurlijk goed in Wommels (Fryslân)
tegenwoordig.

Jigt de Groot, Leeuwarden

Geert Mak in Friesland (2)

Geert Maks analyse (V-Zomer, 1 augustus) is helemaal juist. Sinds 2005 pendelen
mijn vriendin en ik tussen Amsterdam en Friesland.

De afname van de (weide)vogels verliep geleidelijk. Waar wij vroeger grutto's,
kieviten, (regen)wulpen, tapuiten, witgatjes, groenpootruiters, houtsnippen,
tureluurs en veldleeuweriken hoorden en zagen, is het deze zomer akelig stil op
het platteland.

Een lichtpunt: in het bosje bij de vaart nestelden deze zomer een
rans-uilenpaartje met drie uilskuikens. Totdat ook deze om te huilen zo
prachtige vogels het veld moeten ruimen.

De heer Kooijmans mag dan Mak belachelijk maken, jubelen over het zo
langzamerhand tot cliché verworden 'rust en ruimte', maar hij verzuimt om
werkelijk te lezen, te luisteren en te kijken.

Elisabeth Mees, Ried

Vluchtelingen op Leros

Helaas vergat u in het verhaal over de vluchtelingen op Kos (Ten eerste, 7
augustus) het eiland Leros, iets boven Kos, te noemen. Slechts 53 vierkante
kilometer groot, met 8.000 inwoners komt daar hetzelfde aantal vluchtelingen aan
als op Kos.

Op Leros houdt het handjevol vrijwilligers van Leros Solidarity Network zich nog
net staande, al is het met de rug tegen de muur.

Waar is het Rode Kruis? Waar is de vluchtelingenorganisatie van de VN? Hoewel:
een vertegenwoordiger van de VN hulporganisatie is op Leros geweest. Eén dag. Er
werd aan de vluchtelingen die er toen waren verteld wat hun rechten waren. En
dat was dat.

Sity Wallis de Vries, Platanos/Leros

Alphen aan den Rijn

In de Verenigde Staten opereert de overheid op afstand en heerst de persoonlijke
aansprakelijkheid. Een te hete beker koffie kan een schadevergoeding van vele
miljoenen tot gevolg hebben.

Zo niet in Nederland; de overheid wordt geacht alles te controleren en goed te
keuren, waarna de schadeveroorzakers grotendeels zijn gevrijwaard. Dan kom je
weg met een paar duizend euro als 'eerste hulp' van de veroorzaker en direct
verantwoordelijke aan de getroffenen, die hun bezit verloren hebben zien gaan,
en hun bron van inkomsten.

Maar die Nederlandse overheid verzaakt haar plicht: gemeenten hebben geen
menskracht om effectief te controleren, inspecties zijn of geprivatiseerd of
uitgekleed - er is nog slechts papieren controle.

En waar dit toe leidt, zien we in Alphen. Een leek kan zien dat die operatie
volstrekt onbeholpen was, en het is schandalig dat de omgeving voor het begin
van de operatie niet werd ontruimd.

In Nederland willen wij geen 'claimcultuur' zoals in de Verenigde Staten. Toch
zal die er komen, nu de overheid afwezig is geworden. De dreiging van enorme
claims zal noodzakelijk zijn om leven en bezit van burgers te beschermen tegen
ondoordachte operaties met vreselijke gevolgen en tegen een falende overheid.

Pas als bedrijven, overheden en hun verzekeraars enorme financiële risico's
lopen als het fout gaat, zal het veiligheidsbewustzijn toenemen naar het niveau
van de Verenigde Staten en het Verenigd Koninkrijk. En vanzelfsprekend dient het
gemeentebestuur van Alphen aan de Rijn, de burgemeester voorop, af te treden. En
nog vanzelfsprekender is het dat op dit moment de veroorzakers van de ramp niet
weg mogen komen met een fooi van een paar duizend euro als eerste hulp.

Henk van den Berg, Heerjansdam

Alphen aan den Rijn

Ik ben een zeiler die jaarlijks gebruik maakt van de 'Staande Mastroute' (route
door Nederland voor schepen met een bepaalde hoogte). Door het ongeval in Alphen
zijn alle gebruikers van deze route ernstig getroffen. Het verbaast mij, dat tot
op vandaag er bij de stremmingen voor de scheepvaart op internet, niets vermeld
wordt! Ook in de dagbladen is dit onderbelicht. De gebruikers van deze route
zullen over zee moeten om het zuidelijk of noordelijk deel van Nederland te
bereiken. Dit zal op menig schip flink wat stress geven. Als de stremming een
autoroute had betroffen, was iedereen via radio etc. binnen een uur geïnformeerd
over de eventuele alternatieven.

Henk den Hartog, Watergang

Seksrabbijn

Hygiëne kan verschillen, ik wens de Sexrabbijn smakelijk eten (V 5 augustus).
Zelf was ik mijn appeltje liever voordat ik het in de mond neem.

Maar De Dame is er met haar haren bijgesleept. Ja, in pornofilmpjes (95 procent
pijpen tegenover 5 procent beffen) wordt haar hoofd - het maakt niet uit welk
hoofd - door de pornoman gebruikt om in te masturberen. En het wordt steeds
hardhandiger.

Niet in het echt doen doen hoor jongens, daar houden de meeste meisjes niet van.
Gewoon lekker achterover leunen en genieten, dáár ligt de overgave. Maar
misschien was de Sexrabbijn boos vanwege dat wc-papier tussen zijn tanden?

Anna Haas, Den Haag

Van der Steur versus Maat

De heer Van der Steur verwijt prof. Maat dat hij 'onnodig grievend heeft
gehandeld naar nabestaanden' (Ten eerste, 5 augustus).

Dat is complete onzin. Ik ken de heer Maat sinds de jaren zeventig van de vorige
eeuw, toen wij beiden bij de medische faculteit van de Leidse Universiteit
werkten. Ik kan u verzekeren dat hij niet grievend is, maar eerder een nobel en
eerlijk mens. De heer Van der Steur ken ik niet, alleen als minister. Wel weet
ik dat hij woont in een kasteel in Warmond. Een kasteelheer dus. Het zou de heer
Van der Steur sieren als hij eens afreisde naar Maastricht, waar prof. Maat
tegenwoordig woont, met een flesje wijn voor de heer Maat en een bosje bloemen
voor zijn echtgenote, om hem zijn oprechte excuses aan te bieden, zoals het een
heer van stand betaamt.

Piet Cambier, Leiden

Max Pam en vakantie

Vaak ben ik het met Max Pam hartgrondig eens. In zijn column (O&D, 5 augustus)
echter slaat hij de plank volledig mis: vakantie voor de gewone man zou een
uitvinding zÄ³n van de Nazi's. Die verheerlijkten immers het natuurleven.

Zelfs de onder Hitler aangelegde Autobahnen worden er voor de zoveelste maal
bÄ³gehaald. Hoeveel wegdek uit de dertiger jaren ligt er nu eigenlijk nog in
Duitsland? Dat Pam zich op voorhand voor dit argument verontschuldigt neemt niet
weg dat het, vanuit Europees perspectief gezien, onjuist is.

In Frankrijk bijvoorbeeld voerde het socialistische kabinet van Léon Blum,
aangetreden in 1936, de doorbetaalde vakantie voor de arbeiders in. Op een
beroemde foto van Henri Cartier-Bresson zie je ze daarvan genieten: aan de
Marne, want voor het buitenland hadden gewone mensen nog geen geld. Evenals de
vrije zaterdag geldt de zomervakantie als een verworvenheid van de
arbeidersbeweging.

Pieter Spierenburg, Amsterdam

Amatmoekrim en IJmuiden

Ik weet dat je mensen die dingen zeggen als: 'Hollanders kunnen geen kinderen
opvoeden' niet serieus moet nemen maar ik kan het toch niet laten om even te
reageren op de onzin die Karin Amatmoekrim in de Volkskrant (V, 4 augustus)
uitkraamde.

Ik woon mijn hele leven al in Zeewijk en vind het een belediging aan de mensen
die er wonen om deze wijk en IJmuiden een 'afvoerputje' te noemen. Het is een
doodnormale wijk zoals er honderden zijn in Nederland, niet beter en niet
slechter.

Er wonen vervelende mensen en leuke mensen, Nederlanders en buitenlanders en er
zijn praktisch geen grote problemen zoals in sommige wijken in de grote steden.


Toen ik van de (Zeewijkse) lagere school ging, gingen er meerdere mensen uit de
klas naar het vwo, de havo, de mavo en de lts. Net als overal. Mensen die er al
generaties wonen bestaan hier domweg niet of ze moeten in plaggenhutten in de
duinen hebben gewoond, de wijk is nog geen 50 jaar oud..

Ik snap wel dat het een goed verhaal is: 'meisje uit achterstandswijk gaat naar
gymnasium!', alleen is het interessantdoenerig geleuter wat geen hout snijdt. Nu
hou ik erover op want ik moet weer vroeg op om garnalen te pellen.

Mark Sassen, IJmuiden (Zeewijk)

Klimaatplan Obama

Net als in het NOS-Journaal wordt ook door de Volkskrant (Ten Eerste, 4
augustus) het klimaatplan van Obama breed uitgemeten.

Hoe groot is het Amerikaanse probleem als wordt gecorrigeerd voor per capita
uitstoot? Obama vindt de Amerikaanse uitstoot van 17 ton per capita te veel,
maar zo'n score is een schijntje voor het Koninkrijk der Nederlanden. De
voormalige Nederlandse Antillen staan namelijk al decennia met een uitstoot van
ongeveer 31 ton per capita in de top 5 mondiale CO2 -itstoot, aldus de US
Department of Energy.

Dit als gevolg van een nare erfenis die het eiland Curaçao medio jaren tachtig
in de maag kreeg gesplitst door de Koninklijke Shell en de Koninkrijksregering:
de Isla. Naast CO2 breekt deze olieraffinaderij nog tal van andere
uitstootrecords zoals die van bijvoorbeeld zwaveldioxide en fijnstof. Hierdoor
moeten jaarlijks duizenden mensen onder de rook een beroep doen op de
gezondheidszorg en zijn er minimaal 18 vroegtijdige doden per jaar te betreuren,
aldus onderzoeksbureau EcoRYS.

Arjan Linthorst, bestuurslid Stichting Schoon Milieu Op Curaçao.

* Vervangende titel / Replacement title




Bekijk de oorspronkelijke pagina: ,

LOAD-DATE: 7 August 2015

LANGUAGE: DUTCH; NEDERLANDS

GRAPHIC:  augustus: Politie grijpt in bij rellen tussen fans van Vitesse en
Southampton.
Foto Roland Heitink / Novum
Toeschouwers op 4 augustus, de dag na de ramp met twee bouwkranen en een
brugdeel in Alphen aan den Rijn.
Foto Julius Schrank

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                              60 of 174 DOCUMENTS



                                 de Volkskrant

                            7 augustus 2015 vrijdag

Duitse jihadstrijders bedreigen Merkel

BYLINE: VAN ONZE BUITENLANDREDACTIE

SECTION: Ten Eerste; Blz. 12

LENGTH: 537 woorden


Voor het eerst is een Duitstalige video van de terreurgroep Islamitische Staat
(IS) opgedoken. Enkele mannen die ooit in Duitsland en Oostenrijk hebben
gewoond, dreigen vanuit Syrië met geweld tegen bondskanselier Angela Merkel en
gewone burgers.



Het blad Die Welt meldde donderdag de video in handen te hebben. Daarin klinkt
de oproep aan 'broeders en zusters' om naar Syrië te komen of in eigen land de
wapens op te nemen tegen 'ongelovigen'. Merkel wordt een 'smerige teef' genoemd.
'We zullen ons wreken om het bloed van moslims in Afghanistan dat u vergoten
heeft. We zullen ons wreken voor de wapenleveranties aan afvalligen hier in de
Islamitische Staat.' Duitsland heeft jarenlang troepen geleverd voor de
NAVO-veiligheidsmacht in Afghanistan. Eind vorig jaar besloot Berlijn wapens te
leveren aan Koerden die IS in Irak bestrijden.

Duitse media berichtten deze week ook over de arrestatie van een IS-aanhanger in
een asielzoekerscentrum in de stad Ludwigsburg. Tegen de 21-jarige verdachte van
Marokkaanse afkomst gold een Europees opsporingsbevel. Hij wordt ervan
beschuldigd in Spanje rekruten voor de jihad te hebben geworven. Een Duitse
opsporingsfunctionaris zei: 'Hij heeft zijn asielstatus misbruikt om hier onder
te duiken.'

Duitsland heeft, meer nog dan andere Europese landen, te maken met een groeiende
stroom vluchtelingen. Veiligheidsdiensten vrezen dat zich onder hen aanhangers
van IS of andere extremistische groepen bevinden die aanslagen willen plegen. De
vrees geldt ook jihadstrijders die naar Duitsland zijn teruggekeerd vanuit
IS-gebied in Irak en Syrië. Volgens de veiligheidsdienst BfV gaat het om meer
dan tweehonderd personen, van wie er tientallen gevechtservaring hebben
opgedaan.

Zo'n 650 Duitsers zijn naar Irak en Syrië gereisd om mee te vechten met
islamistische groeperingen, maakte minister van Binnenlandse Zaken Thomas de
Maizière dit voorjaar bekend. Ter vergelijking: Nederland telt naar schatting
180 jihadgangers.

Ten minste een van de mannen in de video is eerder in aanraking geweest met de
Duitse justitie. Mohammed Mahmoud, in Wenen geboren als zoon van Egyptische
migranten, moest in 2012 Duitsland verlaten omdat hij in video's geweld had
gepredikt. Mahmoud, die zich Abu Usamah al-Gharib noemt, zat eerder vast in
Oostenrijk wegens steun aan Al Qaida. Eind vorig jaar werd hij in Turkije
aangehouden en voor een paar maanden gevangen gezet. Daarna stak hij de grens
met Syrië over en sloot zich bij IS aan.

Aan het slot van de nu opgedoken video is te zien hoe Mahmoud en een andere man
twee gegijzelden doodschieten in Palmyra, de historische stad die dit jaar in
handen viel van IS. Die ander wordt door Die Welt aangeduid als een Duitser die
zich tooit met de naam Abu Omar al-Amani. Hij roept moslims in Duitsland op
ongelovigen 'in hun eigen huizen te doden.'

Eind vorig jaar werd voor het eerst in Duitsland iemand veroordeeld wegens
deelname aan de strijd van IS. De in Frankfurt geboren Kreshnik Berisha, zoon
van ouders uit Kosovo, kreeg drie jaar cel. Later deze maand wordt het vonnis
verwacht tegen Ebrahim B. die als spijtoptant terugkeerde uit Syrië. Hij werd er
door andere IS-strijders van verdacht een Duitse spion te zijn.




Bekijk de oorspronkelijke pagina:

LOAD-DATE: 6 August 2015

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                              61 of 174 DOCUMENTS



                                 de Volkskrant

                            4 augustus 2015 dinsdag

Fort Europa

BYLINE: ROB VREEKEN

SECTION: Ten Eerste; Blz. 2

LENGTH: 568 woorden


Column


Tot mijn verrassing en tot mijn grote genoegen zag ik gisteren op de voorpagina
van deze krant de aankondiging van de artikelenreeks 'Fort Europa'. Het
continent worstelt met de grootste vluchtelingencrisis in decennia, schrijft
hoofdredacteur Philippe Remarque in zijn introductie. De komende weken
onderzoekt de Volkskrant hoe de Europeanen omgaan met de vluchtelingenstroom en
'laten we zien wie de vluchtelingen zijn'. Verslaggeefster Anneke Stoffelen
verrichtte de aftrap met een boeiende reportage uit Calais, waar jonge mannen
uit Afrika en het Midden-Oosten de hordes proberen te nemen die hen van het
Britse droomland scheiden.



Stiekem was ik al een beetje verliefd op de Volkskrant en haar hoofdredacteur,
maar dat is met dit initiatief alleen maar heviger geworden. Dit is nog eens
campagnejournalistiek naar mijn hart, en op het juiste moment: in de
komkommertijd. De waan van de dag is met vakantie, zodat er tijd en ruimte
ontstaat voor de grote kwesties van het tijdsgewricht.

Geen misverstand over die term campagnejournalistiek. Het genre in de
gebruikelijke betekenis van het woord wordt in Nederland belichaamd door De
Telegraaf, die volgens Mariëtte Wolf, auteur van een biografie van de krant, 'is
geboren om campagne te voeren'. Maar dat gaat dan altijd om activistische
journalistiek, bedoeld om namens de hardwerkende Nederlander iets te
bewerkstelligen, tegen te houden of verontwaardigd af te keuren. 'Laat Nederland
Rijden!', staat er dan in Verkadeletters, of 'Weer miljarden in bodemloze put'.


Geen kwaad woord1 overigens over De Telegraaf. Ik heb de krant nog met veel
plezier rondgebracht in de Zaandamse buurt Poelenburg, tegenwoordig een
vogelaarwijk waar menig vluchteling onderdak vond. Ook Philippe Remarque begon
er zijn carrière, als correspondent te Moskou.

Of dat invloed heeft gehad op zijn initiatief voor de reeks 'Fort Europa' weet
ik niet. Eerder zal het te maken hebben met zijn achteroudoom2 Erich Maria, een
Duitse auteur die nazi-Duitsland ontvluchtte en via Zwitserland gastvrij werd
opgenomen door de VS.

Hoe dan ook weet ik bij voorbaat dat wat de Volkskrant gaat doen geen
bodemlozeputterij zal zijn. Van campagne voeren voor of tegen iets is geen
sprake. Geen 'Europa is vol!' en evenmin 'Er is nog genoeg plaats in de
herberg'. Journalistieke waarheidsvinding staat voorop.

En toch, en toch hoop ik - het Telegraafbloed krijg je nooit meer uit mijn
aderen - dat in al die weken onbevangen verslaggeving iets zal doorklinken van
verontw... nee verbazing over het feit dat het grote, welvarende Europa maar een
kwart miljoen opvangt van de meer dan 4 miljoen vrouwen, mannen en kinderen die
het Syrische oorlogsmonster heeft uitgespuwd. Libanon herbergt er 1,2 miljoen
(ruim een kwart van de bevolking), Turkije 1,8 miljoen.

Vorige week was ik in Kilis, aan de Turks-Syrische grens. Op het terras van
restaurant Ezogelin werd de thee geserveerd door de 37-jarige Ahmet, een
sympathieke man die een deel van zijn familie in Aleppo had moeten achterlaten
en in Kilis kennelijk het baantje van een Turk had ingepikt. De stad telt
inmiddels meer Syrische vluchtelingen dan eigen inwoners. Ook in Turkije zullen
heus wel spanningen bestaan, maar in Kilis was er niets van te merken. 'Wij
houden van onze Syriërs', kreeg ik te horen.

Soms zijn Verkadeletters best lekker.

1 'Kutkrant', bijvoorbeeld. 2 Ik zuig dit uit mijn duim.




Bekijk de oorspronkelijke pagina:

LOAD-DATE: 3 August 2015

LANGUAGE: DUTCH; NEDERLANDS

GRAPHIC: Rob Vreeken

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                              62 of 174 DOCUMENTS



                                 de Volkskrant

                            4 augustus 2015 dinsdag

Obama maakt klimaat speerpunt met radicaal plan

BYLINE: VAN ONZE VERSLAGGEVER BEN VAN RAAIJ

SECTION: Ten Eerste

LENGTH: 799 woorden


Barack Obama wil de geschiedenis ingaan als de eerste Amerikaanse president die
maatregelen neemt tegen klimaatverandering. Zijn nieuwe Clean Power Plan pakt de
uitstoot van broeikasgassen fundamenteel aan. Tegenstanders stappen al naar de
rechter.


De Amerikaanse elektriciteitssector, de grootste bron van broeikasgassen in de
VS, moet in 2030 32 procent minder CO2 uitstoten dan in 2005. Dat staat in het
Clean Power Plan dat president Obama maandag in Washington heeft gepresenteerd.
De reductie moet vooral worden gerealiseerd door sluiting van verouderde
kolencentrales. Ook wil Obama een forse uitbreiding van investeringen in
duurzame energie, vooral wind- en zonne-energie.



Als het plan wordt uitgevoerd, betekent dit volgens de Environmental Protection
Agency (EPA) dat in 2030 nog 27 procent van de Amerikaanse stroomproductie uit
steenkolen wordt opgewekt. Vorig jaar was dat 39 procent. Het aandeel renewable
energy zal stijgen tot 28 procent. De totale kosten vanaf 2030 worden begroot op
8,4 miljard dollar per jaar.

Het Clean Power Plan, een na kritiek van de energiesector en de milieubeweging
bijgestelde versie van een plan dat Obama vorig jaar bekendmaakte, kan leiden
tot de sluiting van honderden verouderde kolencentrales. Het is het vlaggeschip
van Obama's ambitie om de Amerikaanse uitstoot van broeikasgassen terug te
dringen. De VS hebben zich met het oog op de VN-klimaatconferentie van Parijs,
eind dit jaar, gecommitteerd aan een algehele reductie van CO2-emissies van 26
tot 28 procent in 2025.

Obama presenteerde het plan, dat ook bedoeld lijkt als een aansporing voor
andere landen in de aanloop naar Parijs, als een absolute noodzaak en een
historische doorbraak.

'Wij zijn de eerste generatie die het effect van klimaat verandering voelt en
wij zijn de laatste generatie die er iets aan kan doen. We hebben maar één huis.
We hebben maar één planeet. Er is geen plan B', zei hij.

Toch is volgens analisten van een historische doorbraak geen sprake. Het plan is
een pakket maatregelen dat Obama op grond van de federale Clean Air Act buiten
het Congres om neemt en dat zijn opvolger in theorie weer kan intrekken. Het
gaat verder dan het conceptplan van vorig jaar in het terugdringen van de
CO2-emissies (van 30 naar 32 procent) en het opvoeren van schone energie (van 22
naar 28 procent), maar is in andere opzichten juist versoepeld. Zo hoeven staten
hun reductiedoelen pas in 2022 te realiseren (in plaats van 2020) en zijn er
voor tal van staten uitzonderingen.

Volgens Eric Holthaus, klimaatpublicist voor onlinetijdschrift Slate, lijkt het
plan meer dan het is. Veel staten zijn zelf al een eind op weg met hun
reducties, mede door de opmars van goedkoop, 'schoon' aardgas. En het
uitgangspunt is het jaar 2005, toen de Amerikaanse CO2-emissies op hun
historische piek waren. De VS zijn met het plan internationaal niet meer dan een
middenmoter.

De kritiek was er dit weekend niet minder om. De steenkolensector kondigde
zondag al aan naar de rechter te stappen om het plan te blokkeren. De National
Mining Association vroeg de EPA gisteren het voorlopig op te schorten. De
stroomsector waarschuwde dat de stroomprijzen met 10 procent zullen stijgen,
waar vooral arme Amerikanen de dupe van zouden worden. Een aantal kolenstaten
kondigde aan de plannen naast zich neer te zullen leggen.

Ook de politieke reacties waren scherp. Democratisch presidentskandidate Hillary
Clinton prees Obama's plan, maar Republikeinse kandidaten wezen het af als een
'war on coal'. Onverantwoordelijk, oordeelde oud-gouverneur Jeb Bush.
Catastrofaal, aldus senator Marco Rubio. Congresleden uit kolenstaten als
Wyoming bekritiseerden het plan als federale bedilzucht die zal leiden tot
hogere lasten voor burgers en een onbetrouwbare stroomvoorziening.

De regering trachtte de kritiek op voorhand te pareren. Om te voorkomen dat
gewone burgers het gelag betalen, krijgen staten subsidie als ze sneller met
duurzame stroom beginnen en als ze energiebesparingsprojecten opzetten in arme
buurten. Ook naar zorgen over de stroomvoorziening is gekeken. Volgens
EPA-voorzitter Gina McCarthy kunnen staten tijdelijk dispensatie krijgen als het
sluiten van steenkolencentrales zou leiden tot stroomproblemen.

Een winstpunt is in elk geval dat het thema klimaat voor het eerst een issue
lijkt te worden in de Amerikaanse presidentsverkiezingen (van 2016). Volgens een
opiniepeiling van The New York Times en Stanford University zegt tweederde van
de Amerikaanse kiezers eerder te zullen stemmen voor kandidaten die campagne
voeren met de strijd tegen klimaatverandering.

32 (procent minder CO2 dan in 2005 mag de Amerikaanse elektriciteitssector
uitstoten in 2030.)

Een aantal kolenstaten kondigde aan de plannen naast zich neer te zullen leggen




Bekijk de oorspronkelijke pagina: ,

LOAD-DATE: 3 August 2015

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                              63 of 174 DOCUMENTS



                                 de Volkskrant

                              31 juli 2015 vrijdag

Groot-Brittannië laat dissident Ai Weiwei slechts even binnen

BYLINE: VAN ONZE VERSLAGGEVER RUTGER PONTZEN

SECTION: Ten Eerste; Blz. 10

LENGTH: 349 woorden


Was het een ambtelijke dwaling of een pennenlikker die te veel zijn best had
gedaan? In elk geval heeft de Britse overheid geweigerd aan de Chinese
kunstenaar en dissident Ai Weiwei een visum voor zes maanden af te geven. Reden:
Ai had volgens de Britse ambassade in Peking nagelaten op het aanvraagformulier
zijn strafrechtelijke veroordeling te vermelden.



Weerwoord van Ai Weiwei, die vorige week voor het eerst sinds vier jaar weer kon
beschikken over een paspoort: hij is nooit veroordeeld. Zeker, in 2011 had hij
een kleine drie maanden vastgezeten. En daar zelfs een indringend werk over
gemaakt (foto), dat op de Biënnale van Venetië twee jaar geleden te zien was:
een installatie van een aantal aaneengesloten gevangeniscellen, in
miniatuurvorm, waarin Ai sliep, douchte, at en naar de wc ging - dag en nacht
geëscorteerd door twee bewakers.

Hij werd destijds opgepakt wegens bigamie en belastingontduiking, maar na 81
dagen zonder tenlastelegging weer vrijgelaten. Wel moest hij in 2012 een kleine
twee miljoen euro boete betalen wegens belastingontduiking. Velen zagen daar een
pesterij in van de Chinese overheid, waar Ai met regelmaat kritiek op leverde.

Voor de Britse ambassade gold de opsluiting als een 'publiek bewijs' dat Ai wel
degelijk een gerechtelijke veroordeling aan zijn broek had hangen.

Een 'verkeerde beoordeling' naar de mening van Ai, die hij zonder succes
aanvocht. 'Deze beslissing is een ontkenning van Ai Weiweis rechten als een
gewone burger', liet de kunstenaar weten in een verklaring op zijn
Instagram-account.

Ai had het visum aangevraagd om zijn tentoonstelling te kunnen inrichten die
vanaf 19 september in The Royal Academy in Londen te zien is. Niet dat Ai die
expositie zelf niet kan bezichtigen: de ambassade heeft hem wel een visum
verstrekt voor de duur van drie weken. Bij wijze van 'uitzondering', zoals de
Britse ambassade stelt - of als douceurtje, omdat er toch een inschattingsfout
is gemaakt.

Ai Weiwei is volgens zijn zus donderdag op een vliegtuig naar Duitsland gestapt.
Zijn 6-jarige zoon woont in Berlijn.




Bekijk de oorspronkelijke pagina:

LOAD-DATE: 30 July 2015

LANGUAGE: DUTCH; NEDERLANDS

GRAPHIC: Installatie van Ai Weiwei voor de Biënnale van Venetië in 2013.
Foto Getty

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                              64 of 174 DOCUMENTS



                                 de Volkskrant

                              21 juli 2015 dinsdag

Clichépartij

BYLINE: RAOUL DU PRÉ

SECTION: Opinie en Debat; Blz. 17

LENGTH: 141 woorden


Stekel

Steeds nieuwe partijen beginnen hoort bij onze politieke folklore. Zet twee
Nederlanders bij elkaar en je hebt een partij in oprichting. Het enige probleem
van de wildgroei: probeer nog maar eens origineel te zijn. Van het programma van
de nieuwe Partij Over Kiezers En Rechtvaardigheid (POKER) komt vrijwel niets
onbekend voor. Anno 2015 aankomen met 'meer politie', 'meer inspraak' en 'goed
openbaar vervoer', dat kan echt niet meer. Dat zijn te veel politieke clichés
verzameld. Alleen 'herinvoering Kwartje van Kok' gaat tegen alle mores in. Die
schrijven voor dat deze klassieke, gehate accijns diefstal is van de
hardwerkende Nederlander. Zo ver is het nu dus al: wie wil opvallen moet plannen
bedenken waar niemand op zit te wachten. Helaas trok POKER het plan maandag, na
de eerste reacties, alweer in.




Bekijk de oorspronkelijke pagina:

LOAD-DATE: 20 July 2015

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                              65 of 174 DOCUMENTS



                                 de Volkskrant

                              20 juli 2015 maandag

Analyticus met rechts hart is niet bang voor ruzie

BYLINE: HARO KRAAK LOES REIJMER

SECTION: Ten Eerste

LENGTH: 1370 woorden


Profiel Paul Jansen Telegraaf Nieuwe hoofdredacteur


Hij wordt geroemd om zijn contacten en zijn vermogen de landelijke politiek te
duiden. Maar is Paul Jansen wel een hoofdredacteur? Door  HARO KRAAK LOES
REIJMER

Hij moet wel een beetje op zijn woorden letten, lacht Peter Kee, politiek
redacteur van de talkshow Pauw. 'We spreken hier natuurlijk over een machtig
man.' Kee maakt een grapje, maar ook weer niet helemaal. Paul Jansen,
commentator van De Telegraaf in Den Haag, ís een machtig man. In ieder geval op
het Binnenhof. Zijn column wordt elke dinsdagochtend aandachtig gelezen, door
politici én collega-journalisten. 'In Den Haag is hij een autoriteit', zegt Kee.



De macht van Jansen lijkt zich nu verder uit te breiden. Hij heeft de beste
papieren om hoofdredacteur van De Telegraaf te worden, de grootste krant van
Nederland. Jansen wacht een moeilijke taak: het vertrouwen tussen de redactie en
directie herstellen, nadat lieveling Sjuul Paradijs het slachtoffer werd van de
machtsstrijd binnen TMG. Onder het bewind van Jansen zal er moeten worden
gereorganiseerd en geïnnoveerd. En zoals de laatste jaren is gebleken kunnen die
processen weerbarstig zijn bij De Telegraaf.

Eigenlijk was Jansen de afgelopen jaren nog meer een uithangbord voor De
Telegraaf dan Paradijs. Hij duidde de politiek onvermoeibaar, eerst bij Pauw &
Witteman, later bij omroep WNL. In 2010 werd Jansen door collega's tot 'best
ingevoerde 'duider' van het Binnenhof' uitgeroepen. In november 2012 bond De
Telegraaf de strijd aan met het nivellerende kabinet-Rutte II en doopte de
premier 'Marx Rutte'. Die avond zat niet Paradijs aan tafel bij P&W, maar een
glunderende en strijdbare Jansen. 'In Den Haag behoort hij zeker tot de top van
de apenrots', zegt Max van Weezel, parlementair redacteur voor Vrij Nederland.
Wouter Bos noemt Jansen 'zeer vooraanstaand'.

Zijn talent voor het Haagse spel is onmiskenbaar. Wat maakt hem zo goed? En
belangrijker: is hij dan ook een goede hoofdredacteur?

Jansen arriveert in 2006 in Den Haag. Hij wordt dan meteen chef van de politieke
redactie. In de jaren daarvoor is hij voor De Telegraaf correspondent geweest in
Indonesië. Hoewel de buitenlandjournalistiek hem naar het vak lokte, blijkt hij
op het Binnenhof ook al snel op zijn plaats. Als Kees Lunshof in 2007 overlijdt,
volgt Jansen hem op als politiek commentator. 'Lunshof heeft De Telegraaf
salonfähig gemaakt in de Tweede Kamer', zegt Van Weezel, al sinds de jaren
zeventig werkzaam in het Haagse. 'Hij had ook al een legendarische
dinsdagcolumn. Jansen moest in diens voetsporen treden, daar was hij in het
begin wel zenuwachtig over.'

Jansen heeft dezelfde soevereine houding als Lunshof, zegt Van Weezel. 'Paul
schrijft graag op dat er absoluut niet mocht worden gelekt uit de ministerraad,
maar dat hij toch de notulen heeft. Dat wil hij dan toch even laten weten.'

Nee, bescheiden is hij niet, zeggen ook de anderen. De commentator loopt, in de
woorden van Kee, 'vaak met een glimmend snuitje' over het Binnenhof. 'Dan weten
wij dat er weer een primeur aankomt. Hij is een speurneus, altijd op zoek.'

Zijn wekelijkse columns gaan vooral over het politieke spel: getouwtrek binnen
partij of coalitie, de wisselwerking tussen media en politiek. Hij blijkt altijd
goed ingevoerd - en laat dat niet onvermeld. Als een VVD'er iets 'in kleine
kring' heeft gezegd, weet Jansen dat blijkbaar ook. 'Achter de schermen bij de
coalitie', 'aldus een aanwezige', het zijn zinnetjes die zijn werk typeren. Wie
de columns goed leest, weet: de commentator heeft de frequente bezoekers van het
Torentje onder de sneltoets.

'Veel Haagse journalisten moeten het doen met de backbenchers in de
wandelgangen', zegt Van Weezel. 'Hij heeft bronnen op hoog niveau.' Jansen is
goed met Mark Rutte en Halbe Zijlstra, weet Kee. 'Zijn verstandhouding met de
PvdA is momenteel slechter.' Onlangs pakte hij Jeroen Dijsselbloem nog hard aan
in zijn column. De minister van Financiën zou zich volkomen misplaatst 'heer en
meester' wanen.

Zijn relatie met de PvdA is niet altijd slecht geweest. Zo heeft de commentator
een goede band met Wouter Bos. Die noemt hij graag 'de beste linkse premier die
Nederland nooit heeft gehad'. In het kabinet-Balkenende IV had hij zowel een
lijntje met Bos als Maxime Verhagen. 'Paul was een belangrijk doorgeefluik',
zegt Kee. 'Van die coalitie bleef niets verborgen.'

'Hij had goede toegang tot mij', erkent Bos. 'Paul kon mij gewoon bellen. Niet
dat ik hem alles gaf. Hij laat zich trouwens ook niet makkelijk gebruiken, daar
is hij veel te slim voor. Anders zou hij weer andere belangrijke bronnen
verliezen.' De voormalig minister van Financiën roemt de methode-Jansen. 'Hij
neemt zijn bronnen goed in bescherming en kletst nooit zomaar wat. Alles is
gecheckt.'

Een hoofdredacteur van De Telegraaf moet het hart op de goede plek hebben:
rechts, met veel gevoel voor 'de hardwerkende Nederlander'. Hij moet soepel van
de tong rollen, vooral in geval van verontwaardiging.

Jansen doorstond die test glansrijk toen hij begin november 2012 bij P&W aan
tafel zat om zijn onvrede te uiten over Rutte II, 'het nivelleringskabinet'.
Niet alleen de VVD, maar ook de Telegraafredactie was overstelpt met reacties
van 'emotionele, woedende mensen die niet weten wat op hen afkomt', benadrukte
hij als spreekbuis van het verontruste volk. 'Marx Rutte' mocht de hardwerkende
Nederlanders in de kou laten staan, op De Telegraaf konden ze rekenen, wilde hij
maar zeggen.

Hoe rechts is de politiek commentator? Zelf zei hij daarover in 2010 in een
interview met Vrij Nederland: 'Ik ben niet zo rechts, ik heb gewoon een hekel
aan hypocrisie. En dat kom ik meer bij links tegen dan bij rechts.' Jansen is
wel fel op asiel en immigratie, vindt dat partijen als de PvdA veel te lang
problemen hebben ontkend. 'Hij is niet vies van populistisch rechts', zegt Van
Weezel. 'Daarin verschilt hij van zijn voorganger Lunshof.' Kee: 'Hij vindt het
lekker om tegen de VARA aan te trappen.'

Zijn studievriend Hans van der Beek, journalist bij Het Parool, herinnert zich
de student Jansen niet als rechts. Integendeel zelfs. 'Die rechtse praatjes had
hij tijdens de opleiding journalistiek echt nog niet. Eigenlijk wilde hij stage
lopen op de buitenlandredactie van de Volkskrant, maar hij kreeg ruzie met een
docent. Die stuurde hem vervolgens voor straf naar De Telegraaf.' Maar, zo
benadrukt Van der Beek, die beslissing viel direct goed voor hem uit. 'Eenmaal
binnen op de Basisweg paste de krant hem als een jas.'

Op de opleiding viel Jansen al op met waar hij nog steeds in uitblinkt, vindt de
studievriend. 'Hij was ambitieus, had al rechten en politicologie gedaan. Hij
kon ontzettend scherp redeneren en was boven alles recalcitrant. Als wij
allemaal voor standpunt A kozen, beweerde hij B. Hij vond het toen al heerlijk
om studiegenoten de gordijnen in te jagen.' Daar kwam hij trouwens gewoon mee
weg hoor, zegt Van der Beek, zoals nu ook nog het geval is. 'Hij heeft van die
pretogen, een ironische uitstraling. Daardoor wordt hem veel vergeven.'

Eerlijk? Eigenlijk verbaast het hem dat Jansen het hoofdredacteurschap blijkbaar
ambieert. 'Hij vond het niet heel leuk om chef van de parlementaire redactie te
zijn, dacht ik. Paul is nogal ongeduldig, daar moeten zijn ondergeschikten wel
tegen kunnen.' Ook Kee en Van Weezel noemen dat ongeduld als slechte eigenschap.
Die laatste: 'Als politiek commentator is hij een groter succes dan als chef.
Hij is veeleisend, ongeduldig en kan behoorlijk uitvallen als iets niet goed
gaat.'

Jansen is altijd uitgesproken, zeggen bekenden. Niet alleen in het politieke
debat, maar ook op de redactie: hij is een van de weinigen die met de zittende
hoofdredactie ruzie durfde te maken. En Jansen maakt deel uit van de zwijgende
minderheid die niet om het vertrek van Paradijs heeft getreurd.

Hij zal nu moeten doen wat Paradijs heeft nagelaten: de oplagedaling stoppen,
laveren tussen een redactie en directie en een aantal impopulaire maatregelen
nemen. 'Moet je daar zin in hebben', zegt Van der Beek. 'Nu is hij nog eigen
man. Politici en premiers houden rekening met hem. Dat is toch een speeltuin?'

Die rechtse praatjes had hij tijdens zijn opleiding nog niet




Bekijk de oorspronkelijke pagina: ,

LOAD-DATE: 19 July 2015

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                              66 of 174 DOCUMENTS



                                 de Volkskrant

                             18 juli 2015 zaterdag

Ware Finnen

BYLINE: MAARTEN KEULEMANS

SECTION: Ten Eerste; Blz. 2

LENGTH: 561 woorden


Column Maarten Keulemans


Behalve Griekenland was er nog een Europees land waar het kabinet even leek te
wankelen onder de last van het Griekse schuldenakkoord. Dat was Finland, waar de
eurosceptische 'Ware Finnen' écht geen cent meer aan de Grieken willen geven.



De Ware Finnen. In gedachten zie je een horde wildemannen met vlechtjes en
dubbele bijlen aan komen rennen uit de koude wouden van Finland, en dat is nog
niet eens zo heel ver van de waarheid. De partij, naar goed populistisch gebruik
gehuld in een mist van incidenten met Hitler-groetende leden en ranzige
anti-islamuitspraken, won onlangs de verkiezingen en kwam in de regering. Dus
mochten de Ware Finnen mee naar de onderhandelingstafel, zoals de monsterlijk
verklede metalband Lordi in 2006 mee mocht naar het Songfestival - dat vast niet
toevallig plaatsvond in Athene dat jaar. Pas nadat de verantwoordelijk minister
Alexander Stubb (geen vlechten) in het Finse parlement 27 keer plechtig de
woorden 'strenge voorwaarden voor de Grieken' had opgezegd, werden de Ware
Finnen weer een beetje rustig.

Het probleem van Europa, zo las ik in een analyse in The New York Times, is niet
zozeer Griekenland; meer nog is het dat kleinere landjes als Nederland,
Oostenrijk of Finland geen enkel moreel of financieel belang hebben om de armere
lidstaten langdurig te steunen. Voer in de Verenigde Staten van Europa de druk
een beetje op, en voor je 'overbruggingskrediet' kunt zeggen staan er opeens
allemaal lieden in klederdracht voor je te zwaaien met hun landsvlag: donder op
met je Brussel, luister liever naar de Ware Finnen, de Echte Britten, naar Henk
en Ingrid, ons Nationaal Belang.

Dat is best een dingetje. Toen deze week ruimtesonde New Horizons langs Pluto
vloog, stonden ze bij NASA te zwaaien met de stars and stripes en 'USA, USA!' te
roepen; toen de Europese ruimtesonde Philae een half jaar geleden landde op
komeet 67P, was in de EU het enige wapperende stuk stof dat de emoties losmaakte
het hemd van een van de wetenschappers, waarop bij inzoomen allemaal halfnaakte
vrouwen bleken te staan. Overmand door emoties spontaan 'EU, EU!' roepen; ik heb
het nog nooit iemand zien doen.

In de VS bestaat er na tweeënhalve eeuw iedere ochtend de vlag groeten eindelijk
zoiets als een 'real American', maar wie voelt zich nou een Ware Europeaan?
Economisch samenwerken en vrij grensverkeer prima, maar je moet het ook weer
niet overdrijven, is onder de gewone burgers van lapjesdeken Europa toch altijd
meer het idee.

Ik moet denken aan een interview dat ik eens had met de linkse Amerikaanse
milieueconoom Herman Daly. De muntunie, zo stelde de hoogleraar, zorgt vooral
voor een verschuiving van macht naar de financiële sector en het bedrijfsleven -
weg van de democratisch gekozen regeringen. Ik ben niet zo'n complotdenker, maar
ik moet zeggen dat ik sinds die dag dat Gerrit Zalm gierend van de lach poseerde
naast 's werelds eerste bak met euromuntjes weinig zie dat met die kijk op de
zaak in tegenspraak is. Gerrit Zalm in een krijtstreep, graaiend in een bak met
geld; is dat zoals we ons de Ware Europeaan moeten voorstellen?

Dit zei Daly ook: Europa was altijd zo'n leuk clubje landen, een vrolijk stel
speelse honden bij elkaar. Was het wel zo handig om ze met een gezamenlijke munt
bij de staarten aan elkaar te binden?

Wie voelt zich nou een Ware Europeaan?




Bekijk de oorspronkelijke pagina:

LOAD-DATE: 17 July 2015

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                              67 of 174 DOCUMENTS



                                 de Volkskrant

                             16 juli 2015 donderdag

Vip klopt weinig bij Google aan

BYLINE: VAN ONZE VERSLAGGEVER PETER VAN AMMELROOY

SECTION: Economie; Blz. 26

LENGTH: 548 woorden


Google heeft per ongeluk gedetailleerde informatie op straat gegooid over de
verzoeken die het krijgt om verwijzingen te verwijderen naar gevoelige gegevens
op internet. Vrijwel alle beroepen op het recht vergeten te worden, komen van
gewone burgers. De vrees bestond dat politici, criminelen en andere publieke
figuren deze mogelijkheid zouden misbruiken om hun blazoen op te poetsen. Dat
blijkt amper het geval.

Van de verzoeken die Google van mei vorig jaar tot maart dit jaar verwerkte,
kwam minder dan 5 procent van 'hoge bomen'. Het gros van de 218 duizend vragen
om de verwijdering van links naar irrelevante, onjuiste en achterhaalde
informatie of privégegevens die geen enkel algemeen belang dienen, is afkomstig
van burgers.

Aan 41 procent van die verzoeken werd voldaan. Het leeuwendeel daarvan (99
duizend aanvragen) betrof 'private of persoonlijke informatie'. De rest (bijna
1.900) ging om zaken die Google categoriseert als 'zware misdrijven', 'publieke
figuren', 'politici' en 'kinderbescherming'.

Uit die opsomming maakt The Guardian op dat de meeste verzoeken worden gedaan
door gewone burgers. De Britse krant trof de details aan in de broncode van de
webpagina's met het recentste transparantierapport van het bedrijf. In die
rapporten laat Google zien hoe vaak het van overheden het verzoek krijgt de
identiteit te verstrekken van gebruikers en hoe vaak vooral platen- en
filmmaatschappijen vragen om links naar illegaal gekopieerde content te
verwijderen.

Bij het opstellen van de definitieve versie van dit verslag hebben de opstellers
bij Google verzuimd de 'onzichtbare' oude onderdelen te verwijderen. Juist die
fragmenten bleken een analyse te bevatten van de verzoeken over het recht
vergeten te worden.

In een reactie geeft Google toe dat de gegevens van het bedrijf afkomstig zijn,
maar dat het de restanten zijn van een onderzoek dat inmiddels is geschrapt
omdat de uitkomsten niet betrouwbaar genoeg bleken te zijn.

Het recht online vergeten te worden, werd vorig jaar afgedwongen door het
Europese Hof van Justitie in een zaak aangespannen door Mario Costeja González.
Deze Spanjaard eiste dat de zoekmachine niet langer verwees naar een
krantenartikel over een gedwongen veiling van zijn huis vanwege een schuld die
hij inmiddels al lang had ingelost.

Google verzette zich tegen het recht vergeten te worden, omdat het vreesde voor
censuur en rechtszaken bij de weigering van verzoeken. Het bedrijf vindt dat de
rechter moet oordelen. Google heeft jarenlang een slag geleverd met Max Mosley,
de ex-baas van de Formule 1-racerij, die verlangde dat de zoekmachine foto's van
een seksorgie 'onzichtbaar' maakte. In 2013 kreeg Mosley gelijk van de Duitse
rechter, vorig jaar van de Franse. In mei troffen Mosley en Google een schikking
waarvan de details geheim bleven.

Het recht vergeten te worden geldt sinds vorig jaar alleen voor ingezetenen van
Europa. Amerikanen bijvoorbeeld kunnen nog steeds het krantenartikel over Mario
Costeja González vinden via Google. Daar dreigt verandering in te komen. Een
Franse toezichthouder heeft vorige maand geëist dat Google wereldwijd links
wist, net als een Canadees bedrijf dat in een rechtszaak om handelsmerken is
verwikkeld.

Meeste vragen om wissen van gegevens komen van gewone burgers




Bekijk de oorspronkelijke pagina:

LOAD-DATE: 15 July 2015

LANGUAGE: DUTCH; NEDERLANDS

GRAPHIC: Max Mosley, ex-topman van Formule 1, ging met Google in gevecht over
foto's van seksorgie.
Foto Reuters

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                              68 of 174 DOCUMENTS



                                 de Volkskrant

                              14 juli 2015 dinsdag

Toch blijft Amerika de grote satan

BYLINE: VAN ONZE CORRESPONDENT THOMAS ERDBRINK

SECTION: Ten Eerste

LENGTH: 772 woorden


Reportage: Betoging in Teheran


De onderhandelingen in Wenen over het atoomprogramma van Iran naderen
voltooiing. Iran zal zijn anti-westerse retoriek volhouden - deal of niet.
Israël schreeuwt moord en brand.

De brandweerman richt zijn spuit op de menigte: een zee van
anti-Israël-demonstranten in de kokende hitte van de Iraanse zomer. 'Roep: dood
aan Amerika!', commandeert hij van boven op de brandweerwagen - Israël en
Amerika zijn in Iran twee koppen van hetzelfde monster.



Gebalde vuisten gaan de lucht in: 'Dood aan Amerika!' Met een grijns draait de
brandweerman de slang open. Het water daalt als een zegening op de hoofden van
de betogers neer.

Decennialang al speelt het openbare leven zich in Iran volgens een strak
geregisseerd scenario af. Naast de talloze religieuze evenementen houdt de staat
jaarlijks op dezelfde data ideologische 'opfrisdagen'. Zo is er de verjaardag
van de revolutie, de herdenking van de bezetting van de Amerikaanse ambassade,
en de anti-Israëldag, waarvoor het afgelopen vrijdag weer tijd was.

Op elk evenement - zelfs tijdens het wekelijkse vrijdaggebed - voert de slogan
'Dood aan Amerika' de boventoon. Ook als het dezer dagen komt tot een nucleair
akkoord met de 'grote satan', de Verenigde Staten, zullen de Iraanse leiders
alles op alles zetten om openlijk anti-Amerikaans te blijven.

'Anti-amerikanisme is een pilaar van ons systeem en van onze revolutie', zegt
Nader Karimi Joni, een commentator en hervormer. 'Ondanks een deal zal ons
systeem beklemtonen dat Amerika de vijand is en blijft.'

Sinds de revolutie van 1979 en de daaropvolgende gijzeling van 52 Amerikaanse
diplomaten door Iraanse studenten, onderhouden Iran en Amerika geen betrekkingen
meer. De vijandigheid nam in de loop der jaren toe. Tijdens de Iran-Irakoorlog
steunden de VS Irak en vanaf de jaren negentig kondigden de Amerikanen steeds
meer sancties af tegen Iran. Het nucleaire programma van Teheran, onthuld door
een Iraanse oppositiegroep in 2002, leidde in Washington tot het beramen van
aanvalsplannen.

Onder president Barack Obama ging het roer om en kwam het tot unieke directe
gesprekken met Iran. De historische deal die nu in Wenen in de maak is - een
mondeling akkoord dat diverse parlementen en het Amerikaanse congres nog moeten
goedkeuren - is het reslutaat van twee jaar onderhandelen. Hoewel in Iran veel
gewone burgers dolblij zijn met het vooruitzicht dat de sancties verdwijnen,
maken de trouwe aanhangers van het Iraanse regime zich zorgen: wat moeten ze nu?


'Mijn leiders sluiten een deal met Amerika, maar ik wil dat helemaal niet', zegt
Alireza Mataji, een 24-jarige hardliner die in zijn vrije tijd
anti-Amerikademonstraties organiseert. 'Wat blijft er over van onze revolutie,
van onze positie in de islamitische wereld, als we relaties aanknopen met de
grootste onderdrukker ter wereld?'

Hij en andere hardliners konden carrière maken dankzij het verzet tegen het
Westen dat de ayatollahs voerden. Sluipenderwijs hebben hun vertegenwoordigers
vrijwel alle machtscentra van het land overgenomen: de veiligheidsdiensten, de
verdeling van het oliegeld, de staatstelevisie. Het enige medium dat in alle
uithoeken van Iran te zien is, meet elke dag de 'misdaden' van Amerika breed uit
in documentaires, interviews en nieuwsprogramma's.

'De hardliners zijn erg goed in het uitmelken van anti-Amerikaanse gevoelens',
zegt Saeed Laylaz, een analist die nauwe banden heeft met de regering van de
gematigde president Hassan Rohani. 'Ze plannen nu een offensief in de toekomst.
Om dit ongebruikelijke akkoord ideologisch recht te breien.'

De hervormers voorspellen dat het nucleaire akkoord het begin is van een nieuw
Iran, en dat er meer vrijheden en betere relaties met Amerika in het verschiet
liggen. De opperste leider ayatollah Ali Khamenei denkt daar anders over.
Tijdens een toespraak afgelopen weekend vertelde hij studenten 'zich klaar te
maken voor nog meer strijd tegen de arrogantie'. Dat is Amerika volgens zijn
ideologische woordenboek.

Gholamhussein Mansouri heeft zijn hele familie meegenomen naar de
anti-Israëldag, ook zijn zoontje van 3. Hij draagt een petje met de tekst
'Amerika kan helemaal niks'. Masouri: 'Deze onderhandelingen zijn alleen om onze
goede wil te tonen. We helpen Amerika om een deal te sluiten.'

De officiële haat tegen Amerika zal blijven tieren, hopen de hardliners. 'Het is
niet zo dat ons land nu gaat veranderen', zegt Mataji, de jonge hardliner. 'Deze
deal is eenmalig. Hierna wordt alles weer als vanouds.'

Anti-amerikanisme is een pilaar van ons systeem en van onze revolutie (Nader
Karimi Joni commentator en hervormer)




Bekijk de oorspronkelijke pagina:

LOAD-DATE: 13 July 2015

LANGUAGE: DUTCH; NEDERLANDS

GRAPHIC: De Iraanse president Rohani (met witte tulband) demonstreert mee op de
jaarlijkse betoging tegen Israël, afgelopen vrijdag.
Foto EPA

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                              69 of 174 DOCUMENTS



                                 de Volkskrant

                              13 juli 2015 maandag

'Hallo, wat gaan we doen?'

BYLINE: JAAP STAM

SECTION: Uitgelicht

LENGTH: 1921 woorden


Op het tweede gezicht: Freek Salm

Naam maakte Freek Salm in de Amsterdamse Baarsjes, waar de wijk onder zijn
leiding weer bewoonbaar werd. Op zijn manier: recht op het doel af, kort door de
bocht. Salm deelt uit en kan incasseren. Je moet van goede huize komen om hem
opzij te zetten. Een rotzak, noemen ze hem, maar wel een met het hart op de
goede plek.

In de tijd dat Freek Salm psychiatrische patiënten juridisch bijstond, had hij
medicijnen op zak. Een patiënt die vond dat hij thuis beter af was, ontvoerde
hij uit een psychiatrische inrichting. 'Manager van de rafelrand' Salm is een
doener, een sjouwer die je zelden achter een bureau zult aantreffen.
Tegenwoordig bekommert hij zich om vluchtelingen.

Zijn hele werkzame leven houdt Salm (67) zich bezig met kansarmen, junkies,
huisjesmelkers, pechvogels, uitbaters van pornotheaters, hasjhandelaren,
witwassers, hoeren, pooiers en criminelen. Als vrijwilliger bij een
rechtswinkel, leraar maatschappijleer, PvdA-raadslid, stadsdeelvoorzitter en
'Wallenmanager'.

Salm vocht menig conflict uit. Advocaat Theo Hiddema, die hem geregeld spreekt
in een hoofdstedelijk café: 'Hij is een begeesterd mens, een lekkere lastpak,
anti-autoritair tot in het merg. Je hebt het snel bij hem verpest. Als je niet
met hem meedenkt, is hij snel klaar met je.'

De Vluchtkerk in Amsterdam mag dan alweer twee jaar gesloten zijn, voor Salm die
de schuilplaats beheerde, is dat boek niet uit. Hij begeleidt dertig
vluchtelingen uit Ethiopië en Eritrea in De Wittenberg, een voormalig
verzorgingstehuis van de Lutherse Diaconie in het centrum. Kleinschalige opvang
is het alternatief voor de karige bed-bad-broodregeling van het Rijk.

Salm probeert de stedelijke politiek te overtuigen van de noodzaak van die
opvang, gerund door particulieren, 'die de rotzooi van een inhumaan asielbeleid
opruimen' en lobbyt voor meer locaties.

Het Rijk wil dat wie niet in Nederland mag blijven, het land verlaat. De
realiteit is dat veel uitgeprocedeerde asielzoekers niet terug (kunnen) gaan.
Die kun je niet aan hun lot overlaten, vindt Salm.

De Vluchtkerk in Amsterdam-West herbergde 130 vluchtelingen. Het was een
kruitvat. Salm smoorde vechtpartijen, suste opstootjes en sprong tussen
vechtersbazen.

'Duw dertig Ajax-, Feyenoord- en ADO-supporters, of honderd Amsterdammers bij
elkaar in een gebouw en kijk dan wat er na een paar maanden gebeurt', vatte hij
in VN de situatie in de kerk samen. Daarom maakt hij zich nu sterk voor
kleinschalige opvang.

De protestantse diaconie had Salm ingehuurd voor twee dagen per week, hij was
vaak zeven dagen in touw. Werd hij midden in de nacht gebeld dat een vrouw in de
Vluchtkerk een miskraam had gekregen, schoot hij zijn kleren aan en haastte zich
naar de kerk om assistentie te verlenen.

Toen Salm de kerk leeg moest opleveren, haalde hij ondubbelzinnig uit: 'Ik voel
me net die politieagent in 1941 in de Rivierenbuurt, die alle mensen verzocht:
gaat u even in lijn 18 richting de Hollandse Schouwburg', zei hij tegen Vrij
Nederland.

'Ik weet, dat zijn grote woorden, maar dat gevoel bekruipt me heel sterk. Kijk,
deze kerk moet stoppen. Maar dan hoef je die mensen nog niet de straat op te
schoppen.'

Naam maakte Salm in de jaren negentig als stadsdeelvoorzitter van De Baarsjes in
Amsterdam-West. Onder zijn leiding begon De Baarsjes met de herovering van de
wijk, waar criminelen steeds meer de dienst waren gaan uitmaken.

Nadat de Zeedijk was schoongeveegd, zochten heroïnedealers en junks hun
toevlucht in De Baarsjes. Er werden bendeoorlogen uitgevochten, liquidaties
uitgevoerd. Op het dieptepunt waren er acht afrekeningen in een half jaar.

Niet alleen de gewone burger liep gevaar, ook de politie. Bij een grootscheepse
actie stuitte de politie op 345 kilo heroïne en werden 218 arrestaties verricht.


Louche cafés, koffiehuizen en coffeeshops werden dichtgespijkerd, vervallen
woningen opgekocht en opgeknapt. Salm lette overal op. Hij is weleens bij
burgers gaan slapen om zich te vergewissen van de overlast. Op zaterdag fietste
hij door de wijk om te controleren of de veegploeg geen papierpotten had
overgeslagen.

Jaren later huurde De Baarsjes Salm in om de buurteconomie te versterken. Hij
moest eigenaren van leegstaande winkels overreden een startershuur te vragen.
'Als Freek Salm langs is geweest, moet er altijd een ronde damage control aan te
pas komen', zegt een ambtenaar in het boek De metamorfose van De Baarsjes.

Salm gaat recht op zijn doel af. 'Als we ze in het snotje hebben, dan pakken we
ze aan.' Onverschrokken, niet gehinderd door ontzag, gedreven door woede en zijn
sociaal-democratische idealen.

Inspraak, privacyregels - allemaal tot je dienst, maar er moet wel worden
doorgepakt. Een vergadering stapt hij bij voorkeur binnen met de vraag 'hallo,
wat gaan we doen?'

Salm omzeilt graag formele bevoegdheden en protocollen, het gaat om het
resultaat. Recht voor zijn raap, kort door de bocht, zegt wat hij denkt. Een
krachtterm floept er makkelijk uit.

Freek is een rotzak, zeggen mensen die met hem te maken hebben gehad. Maar wel
een met het hart op de juiste plek.

Meestal betekent zijn komst binnen een paar maanden ruzie, zegt hij zelf. 'Geef
mij twee jaar en ik heb alle lange tenen gevonden.' Salm komt puinruimen,
anderen moet het weer opbouwen.

Een anarchist van de oude snit, een dwars karakter met een royaal hart, zegt
Hiddema. 'Te wapen, ten strijde tegen functionarissen die Salm niet begrijpen,
vindt Salm. Zo heb je altijd wat.'

Van politieke correctheid heeft Salm geen last. In zijn Baarsjestijd voerde hij
een grimmige strijd tegen de komst van de Westermoskee. Die moest de grootste
van Nederland worden en werd mede gefinancierd door de Turkse organisatie Milli
Görüs, volgens Salm een bolwerk van Turkse nationalisten en fundamentalisten dat
integratie belemmert.

Hij ging er hard tegenin en moest worden beveiligd, een half jaar lang, 24 uur
per etmaal. Een ontruiming van het terrein werd op het nippertje afgeblazen. De
busjes van de ME stonden al aan de rand van de stad.

Een paar duizend Turken trokken door het centrum van Amsterdam om te protesteren
tegen Salm. Die nam de tram, ging naar het Beursplein en sprak de boze Turken
toe.

Na vijf jaar moest Salm opstappen als stadsdeelvoorzitter, hij struikelde over
een kredietoverschrijding bij de verbouwing van het stadsdeelkantoor.

Dat was een zware klap. Hij liep een tijdje met zijn ziel onder zijn arm en trok
zich geregeld terug in het tuinhuisje achter zijn woning.

Als Wallenmanager in de Amsterdamse rosse buurt pakte Salm misstanden op
dezelfde manier aan als in De Baarsjes: criminaliteit bestrijden door nauwere
samenwerking tussen bouw- en woningtoezicht, belastingdienst, burgerlijke stand,
kadaster, de FIOD, politie en justitie. Gracht voor gracht, steeg voor steeg
bracht hij in kaart wat er achter de gevels werd uitgespookt. Als er iets niet
klopte, werd er actie ondernomen.

Hij kwam aan veel geld en veel macht. Meer dan eens klampte een penosefiguur hem
aan met de vraag 'Salm, klootzak, heb ik die naheffing aan jou te danken?' Dan
ging het al gauw om een paar miljoen die de fiscus vorderde.

Salm deelt uit en kan incasseren, hij verbleekt niet als hij zelf aan de beurt
is. Je moet van goeden huize komen wil je hem opzijzetten. Toen hij De Baarsjes
aanpakte, zette een in het nauw gedreven crimineel een pistool tegen zijn hoofd.


Met zijn werkwijze op de Wallen was hij wegbereider voor de Bibob (Bevordering
integriteitsbeoordelingen door het openbaar bestuur), de wet waarmee
criminaliteit bestuursrechtelijk kan worden aangepakt. Lieden die niet kunnen
verklaren hoe ze aan hun geld komen, kan een vergunning worden geweigerd.

Salm adviseert gemeenten bij het toepassen van de Bibob. Hij legt zijn oor te
luisteren in cafés, rijdt met de politie rond, overdag en 's nachts, in
woonwijken en industrieterreinen.

Bestuurders zit hij achter hun vodden. Een burgemeester die er prat op gaat dat
hij in drie jaar geen procedure heeft gevoerd, krijgt van hem te horen dat hij
'toch iets heeft gemist'.

Hij studeerde theologie, heeft dat niet afgemaakt, en probeerde even rechten.
Met theologie stopte hij op zijn Salms. Hij meldde de faculteit dat hij ging
schoffelen in de wijngaard des Heren en liet zijn telefoonnummer achter. Als ze
antwoord hadden op de vragen over de zin van het leven, moesten ze hem bellen.
Dan zou hij zijn studie spoorslags afmaken.

Maatschappelijke betrokkenheid heeft Salm van huis uit. Het ouderlijk huis stond
altijd open voor verschoppelingen. Zijn vader, een dominee, hield hem voor dat
je je elke dag moet voornemen de wereld een beetje beter te maken. Mensen in
nood, daar loop je niet omheen. Als er een zwerver op straat ligt, gaat Salm
kijken of die hulp behoeft.

Als er een opstootje is, gaat Salm eropaf. Vaak kan hij helpen, soms krijgt hij
een klap. Laatst nog in lijn 14 in Amsterdam. Een oudere man kreeg het aan de
stok met een stel Marokkaanse jongens die zonder te betalen naar binnen waren
geglipt en zich tegen de stroom in naar voren werkten. Toen de man er iets van
zei, kreeg hij een klap.

Salm sprong ertussen en werkte de jongens de tram uit. Eenmaal buiten begonnen
ze te schelden, waarop hij riep: 'Als je moed hebt, kom je terug.' Als antwoord
kreeg hij een frisdrankflesje vol op zijn neus en ging hij onderuit.

Bij onrecht en waanzin gaan zijn handen jeuken. Dat kan hem al overkomen bij een
gevaarlijke verkeerssituatie. Vroeger tijdens fietsvakanties reed hij dan linea
recta naar het gemeentehuis om te vragen of ze helemaal gek waren geworden.

Eropaf. 'Hallo, wat gaan we hieraan doen?'

Hiddema: 'Hij komt uit Den Helder. Altijd met de kop in de wind, de oppositie
tegemoet.'

We are here

In Amsterdam lopen zo'n vijf- à tienduizend vreemdelingen rond zonder
verblijfspapieren. Tussen de 250 en de 300 van hen hebben de afgelopen jaren
onder het motto We are here gedemonstreerd tegen het asielbeleid. Het bekendst
werd de groep in de Vluchtkerk in Amsterdam-West, waar ongeveer 130
uitgeprocedeerde asielzoekers van december 2012 tot mei 2013 bivakkeerden. Van
hen heeft 30 procent alsnog een status gekregen, zegt Salm. Een cijfer dat het
failliet van het beleid illustreert. 'Zij zijn dus aanvankelijk verkeerd
beoordeeld. Als de belastingdienst zoveel fouten zou maken, stond het land op
zijn kop.'

Pinch-hitter

'Het optreden van Freek Salm is te vergelijken met dat van een pinch-hitter in
het honkbal', aldus schrijver/socioloog Herman Vuijsje in een artikel dat staat
op de website van Salm. 'Als een honkbalteam op verlies staat en de tijd begint
te dringen, wordt soms een speler ingezet die niet uitblinkt in verfijnd
tactisch inzicht, maar wel heel erg hard de bal kan slaan. De pinch-hitter komt
opdraven als er niets meer te verliezen is.' Zelf zegt Salm in hetzelfde artikel
dat hij het meest heeft te verhapstukken met het middenmanagement, de 'remmers
in vaste dienst'.

1947
Geboren in Den Helder

1973 - 1980
Maatschappijleraar, Alkmaar, Schagen

1980 - 1984
Rechtshulpverlener psychiatrische patiënten, Amsterdam

1985 - 1987
Directeur gezondheidscentrum Staatsliedenbuurt, Amsterdam

1987 - 1990
Gemeenteraadslid voor de PvdA, Amsterdam

1990 - 1995
Stadsdeelvoorzitter De Baarsjes, Amsterdam

1995 - 1997
Adjunctdirecteur Dienst Binnenwaterbeheer, Amsterdam

1997 - 2001
Wallenmanager, Amsterdam

vanaf 2001
Manager rafelranden. Adviseert gemeenten

2013
Beheerder Vluchtkerk, Amsterdam


freeksalm.nl

Een begeesterd mens, een lekkere lastpak, anti-autoritair tot in het merg (Theo
Hiddema, advocaat)




Bekijk de oorspronkelijke pagina: ,

LOAD-DATE: 13 July 2015

LANGUAGE: DUTCH; NEDERLANDS

GRAPHIC: Salm in 1994.
Foto Hans van den Boogaard
Freek Salm met een asielzoeker in de Vluchtkerk in Amsterdam. 'Kijk, deze kerk
moet stoppen. Maar dan hoef je die mensen nog niet de straat op te schoppen.'
Foto Ad Nuis
Foto ANP
Foto ANP

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                              70 of 174 DOCUMENTS



                                 de Volkskrant

                             11 juli 2015 zaterdag

Parijs heeft ook áárdige obers

BYLINE: PETER GIESEN

SECTION: V Zomer

LENGTH: 2157 woorden


Reportage


Kil en arrogant, zo ervoer Peter Giesen meestal de bejegening op een Parijs'
terras. Tot hij zich als correspondent vestigde in de stijlvaste Franse
hoofdstad en dorpse vriendelijkheid ontdekte bij betaalbaar bier. Hij verzamelde
de beste plekken en leidt ons rond.

'Ben je in Parijs geweest? Heb je lekker op een terrasje gezeten?' Die vraag
werd me altijd gesteld als ik in Parijs was geweest. Parijs was een
terrassenstad.

Ik begreep dat nooit zo goed. Voor mij had Parijs de onaantrekkelijkste
terrassen van Europa. Je zat op lelijke rieten stoelen in een glazen serre langs
een vierbaansboulevard waar het stadsverkeer voorbijraasde. Je werd zo lang
mogelijk genegeerd door de ober, die snauwend de bestellingen opnam en
onvriendelijk zwijgend een krankzinnig duur glas bier voor je neus zette.



Op het terras werden voor mij de clichés over Parijs bevestigd. Kil, haastig,
druk, arrogant. Maar clichés verduisteren een veelvormige werkelijkheid als een
doek die je over de kanariekooi gooit. Toen ik in Parijs ging wonen, ontdekte ik
een andere stad, vooral aan de oostkant. Ontspannen, vriendelijk, moderner dan
het toeristische centrum, met leukere en goedkopere cafés.

Niemand kan zo overtuigend op een terras zitten als een Parisien en vooral een
Parisienne. De benen over elkaar geslagen, de sigaret koket omhooggestoken, een
drankje op tafel, beschaafd converserend in een taal die zelfs het triviaalste
geleuter iets diepzinnigs geeft. Nederlanders zitten op een terras met een
gezicht van: jongens, wat hebben we het goed. Voor Parijzenaars is het terras
een volkomen vanzelfsprekend onderdeel van het elegante stadsleven.

Dat heeft een prozaïsche achtergrond. Veel Parijzenaars wonen klein, zonder tuin
of balkon. Vroeger waren veel huizen ook nog eens smerig en slecht verwarmd.
'Toen ik nog leraar was en weinig geld had, woonde ik in hotels. En zoals
iedereen die in hotels woont, verbleef ik de meeste tijd in cafés', zei
Jean-Paul Sartre. Zo deden veel Parijzenaars dat: 's winters bij de kachel in
het café, 's zomers op het terras van het café.

Rosa Bonheur sur Seine (linkeroever)

Sartre zat vaak te schrijven in Café de Flore aan de Boulevard Saint-Germain.
Met zijn vriendin Simone de Beauvoir, die er een deel van haar feministische
klassieker Le Deuxième Sexe schreef. In de jaren veertig en vijftig was Parijs
helder opgedeeld: de rechteroever was voor de bourgeoisie, de linkeroever voor
de schrijvers, filosofen en kunstenaars. Saint-Germain des Prés was het
intellectuele kruispunt van Frankrijk. Maar hoewel er nog veel uitgevers zitten,
is de geest een beetje uit Saint-Germain verdwenen.

Tussen Flore en het al even befaamde Les Deux Magots zat de boekwinkel La Hune.
Drie jaar geleden werd La Hune verdreven door Louis Vuitton. In het hedendaagse
Saint-Germain verkoop je gemakkelijker een handtasje van 2.000 euro dan een boek
van een Franse filosoof. 'In mei 1968 vlogen hier de keien door de straat, maar
de buurt is bourgeois geworden, met veel mensen uit de internationale financiële
wereld', zegt een fotograaf die er al lang woont.

Een wandeling in het spoor der existentialisten loopt al snel uit op een
teleurstelling: arrogante obers, veel te hoge prijzen. Op het terras van het
mooie café La Palette nam Albert Camus vaak zijn apéro. Albert werd ongetwijfeld
met alle egards behandeld, maar ik niet. Ik neem de wijk naar de uiterste rand
van de rive gauche. Langs de Seine, tussen Musée d'Orsay en de Eiffeltoren,
loopt sinds twee jaar een aangenaam rommelige promenade. Kinderen doen er
spelletjes, in zeecontainers worden tentoonstellingen georganiseerd. Rosa
Bonheur sur Seine past in deze geïmproviseerde sfeer met zijn houten
picknickbanken. Een Franse variant van de Duitse Biergarten. Je kijkt uit over
het water en het Parijs van de Belle Epoque. De protserige Pont Alexandre III
met zijn stalen guirlandes en vergulde mythologische beelden, de monumentale
glazen koepel van het Grand Palais. Aangelegd voor de wereldtentoonstelling van
1900, toen Parijs zich wilde laten zien als de modernste stad ter wereld.

Le Nemours (centrum)

Als je de Seine oversteekt, kom je in het toeristische hart van Parijs terecht.
Waar bussen toeristen lossen en Afrikaanse souvenirverkopers rondlopen met
Eiffeltorens en selfiesticks, verwacht je geen goede terrassen. Toch zijn ze er,
al zijn ze uiteraard niet goedkoop.

Mijn favoriet zit bij het 17de-eeuwse Palais Royal, minder groot en bombastisch
dan het Louvre. Achter het paleis vind je een strakke, symmetrisch aangelegde
tuin, omzoomd door een zuilen-galerij. Eind 18de eeuw was het paleis 'de
hoofdstad van Parijs'. De hertog van Chartres had geld nodig en stelde de
zuilengalerij open voor luxewinkels, goktenten en bordelen. In deze uitzinnige
kermis verloor Napoleon in 1787 zijn maagdelijkheid aan een jonge prostituee uit
Bretagne, die zo verlegen was dat zelfs de groene luitenant Bonaparte haar
durfde aan te spreken.

De luxewinkels zijn gebleven, maar het paleis is een oase van rust in het
drukste, meest toeristische deel van de stad. Als je een plat du jour kiest, kun
je voor een redelijke prijs lunchen, bijvoorbeeld bij Muscade. Aan de voorkant
van het paleis ligt het mooie terras Le Nemours, (Galerie Nemours) met uitzicht
op de Comédie Française.

Verder: de uitspanningen in de Tuileries. Le Marly in het Louvre, uitkijkend op
de piramide.

Institut Suédois (Marais)

In de Marais woonde vroeger de aristocratie, aan de Place des Vosges of in een
van de vele hôtels particuliers (stadspaleizen). Toen Lodewijk XIV het hof naar
Versailles verplaatste, trok ook de adel weg. De Marais werd een buurt van
arbeiders en ambachtslieden. In de jaren zestig had nog 60 procent van de huizen
geen wc en stromend water.

Sindsdien is de buurt opgeknapt. Het mooiste terras is te vinden bij het
Institut Suédois (Rue Payenne, alleen 's middags open). De verstilde
binnenplaats van een 18de -eeuws hôtel particulier, geplaveid met kinderkopjes.
Een herinnering aan het aristocratisch verleden van de buurt.

De Marais is duur geworden, met zijn galeries en designwinkels. Daarom is hip
Parijs verder naar het oosten getrokken.

Verder: het dakterras van BHV Marais (alleen 's avonds), de Rue des Archives, de
Rue de Bretagne, de straatjes rond Carreau du Temple, een 19de-eeuwse markthal
die onlangs tot kunstcentrum werd getransformeerd.

25 Degrés Est (Canal Saint-Martin)

Parijs is in sterke mate de creatie van baron Georges-Eugène Haussmann. In de
19de eeuw rationaliseerde hij de stad. Smalle, onhygiënische straatjes moesten
wijken voor brede, lichte boulevards.

Het verhaal van Haussmann gaat niet alleen over stenen, maar ook over mensen:
350 duizend mensen moesten weg vanwege zijn herschepping van Parijs. Vóór
Haussmann woonde het gewone volk in het centrum van de stad. Het Ile de la Cité
was een van de armste, smerigste en crimineelste buurten van Parijs. Haussmann
bracht hiërarchie aan. Het centrum was voortaan voor de elite, het volk werd
naar het oosten verbannen. De volkswijken van Oost-Parijs werden destijds de
banlieue genoemd, het oord waarnaar men verbannen werd. Toen al 'bezag Parijs
zijn banlieue met een mengeling van minachting en vrees', aldus stadshistoricus
Bernard Merchand.

Op hun beurt zijn de arbeiders van Oost-Parijs verdrongen door een hoger
opgeleid mensensoort die in Frankrijk de bobo wordt genoemd, de bourgeois
bohémien. Iemand met een goede baan in de creatieve sector, die niettemin op
gymschoenen loopt en een baard van drie dagen draagt.

De buurt rond Canal Saint-Martin is boboland bij uitstek. Vroeger een
industriële rafelrand, nu de plaats van restaurants, cafés, boetieks en
biologische winkels. De mooiste terrassen zitten aan het brede stuk van het
kanaal, aan het Bassin de la Vilette. Zoals 25 Degrés Est (Quai de Loire), een
terras op een verhoging, waar je uitkijkt op het water terwijl je de populieren
hoort ruisen.

Wie goedkoop uit wil zijn, kan ook een fles wijn kopen in de supermarkt en langs
de Quai de Valmy of de Quai de Jemmapes gaan zitten, zoals duizenden jongeren in
de zomer doen. Het kanaal is populair, zeker sinds Amélie Poulain (uit de film
Amélie) stond te dromen op een van de schilderachtige ijzeren bruggen. De eerste
liefdesslotjes zijn al gesignaleerd. Voor de ware bobo een sein om verder te
trekken naar het oosten, naar Belleville.

Verder: Pavillon des Canaux (Quai de Loire), Rosa Bonheur in het mooie park
Buttes-Chaumont.

O'Paris (Belleville)

'Een waar Siberië', zo omschreef Louis Lazare de arbeiderswijk Belleville in
1870. Tegenwoordig wordt Parijs vaak beschouwd als een reservaat voor rijke
mensen. Dat is waar, maar niet helemaal. Bij metro Belleville kun je een vrouw
in boerka zien tussen de Chinese prostituees die bij honderden op een klant
staan te wachten. Je kunt je nauwelijks voorstellen dat er in de metropool
Parijs voldoende seksuele nood is om deze treurige vrouwen aan een inkomen te
helpen.

Belleville is rommelig, sfeervol, soms armoedig, soms trendy. O'Paris (Rue des
Envierges) ligt bovenaan de heuvel bij Parc Belleville, vlak bij de plaats waar
Edith Piaf werd geboren. Vanaf het terras kijk je uit over de hele stad. Je ziet
de Eiffeltoren, en natuurlijk de lelijke Tour Montparnasse.

Verder: Rue Sorbier, kunstcentrum La Bellevilloise.

Le Cadran du Faubourg (Gare du Nord)

Met onroerendgoedprijzen vanaf 8.000 euro per vierkante meter ontsnapt zelfs het
grauwste straatje niet aan een proces van gentrificatie, in Frankrijk ook wel
boboïsation genoemd. Zo is de buurt tussen Gare du Nord en Place de la
République onlangs door The Guardian uitgeroepen tot Paris's hottest new
micro-quartier. In de Rue Faubourg Saint-Denis zitten trendy restaurants tussen
de halalslagers, etnische groenteboeren en muffe stomerijen. Bij de aangenaam
relaxte Le Cadran du Faubourg drink je voor 4,50 euro een pint Stella.

Verder: de gezellige Cour des Petites Ecuries, waar ook de aanbevelenswaardige
Elzasser brasserie Flo zit. Paradepaardje van de buurt is de onlangs geopende
Brasserie Barbès. Erg mooi, maar ook duur en een beetje nuffig.

Le Relais de la Butte (Montmartre)

Het imago van Montmartre is een beetje verpest door de gruwelijke Place du
Tertre, maar buiten de toeristische routes is het een gezellige buurt. Ongeveer
halverwege de heuvel ligt het terras van Le Relais de la Butte (Rue Ravignan),
tegenover de Bateau-Lavoir waar Pablo Picasso vroeger zijn atelier had. Het
houten complex brandde af in 1970; in een vitrine in de gespaard gebleven
voorgevel wordt de geschiedenis van de Bateau-Lavoir gememoreerd.

Picasso kwam in 1900 naar Parijs. Op een servetje had hij drie keer 'ik, de
koning' geschreven. Wie de wereld wilde veroveren, moest naar Parijs, de
internationale hoofdstad van de kunst. Die positie is Parijs allang kwijt. Dat
geeft soms aanleiding tot meewarige commentaren: Parijs is fini, net als heel
Frankrijk trouwens. Londen is dynamischer, Berlijn hipper. Jongeren zouden nog
liever naar Tallinn gaan: minder conservatief en een stuk goedkoper.

Als je in Parijs woont, merk je niet zo veel van die afnemende glans. Best
mogelijk dat Berlijn vernieuwender is, maar je kunt moeilijk beweren dat er in
Parijs niets valt te beleven. Bovendien krijg je gaandeweg meer waardering voor
het conservatisme van de Fransen. In hippe steden heb je soms het idee dat je in
een internationale designbubbel terecht bent gekomen. Parijs heeft zijn eigen
karakter behouden. Frankrijk is nu eenmaal een groot, oud land met een sterke
eigen cultuur, geen land dat snel meewaait met de laatste internationale mode.

Verder: Place des Abesses.

La Fontaine (het buurtcafé)

De Fransen mogen pessimistischer zijn dan de Irakezen of de Afghanen, op het
terras stralen ze een onmiskenbaar joie de vivre uit. Parijs is een uitermate
levendige stad, juist omdat horecabezoek zo bij het normale leven hoort. Zelfs
in woonbuurten waar je zelden een toerist ziet, vind je op elke hoek van de
straat een café of restaurant met een paar tafeltjes op de stoep. In de enorme
metropool (2 miljoen mensen binnen de périphérique, 9 miljoen daarbuiten) leven
veel mensen in hun eigen quartier, als een klein dorp waar je alle
middenstanders kent.

Mijn favoriet is La Fontaine (Rue Juliëtte Dodu). Een pretentieloos en gezellig
café waar een groot glas Stella maar 4 euro kost. En als je er twee dagen achter
elkaar komt, krijg je een hand van de barman, waardoor je je meteen een echte
Parisien voelt.

PARIJS IS NIET DUUR

Parijs staat bekend als een dure stad, maar dat is niet helemaal terecht. Door
de week kun je goedkoop lunchen: voor 15 euro heb je al een tweegangenmenu, een
plat du jour is nog goedkoper. In het weekend en 's avonds is het duurder, maar
vaak goedkoper dan in Nederland. Buiten de toeristische gebieden vind je ook
goedkope cafés. Bovendien houden veel cafés happy hours, waarin een pint bier
rond de 5 euro kost en ook andere drankjes worden afgeprijsd.




Bekijk de oorspronkelijke pagina: , , ,

LOAD-DATE: 10 July 2015

LANGUAGE: DUTCH; NEDERLANDS

GRAPHIC: Relaxende jongeren aan de Quai de Valmy.
Foto Io Cooman
Picknickbanken bij Rosa Bonheur sur Seine.
Foto Io Cooman
Café Le Nemours, dicht bij het Louvre.
Foto Io Cooman
Parisiennes aan het bier in Le Marais.
Foto Io Cooman
Café O'Paris in Belville.
Foto Io Cooman
Buurtcafé La Fontaine.
Foto Io Cooman
Meisje in het rommelige stadsdeel Belville.
Foto Io Cooman
Elegante Parisiennes, ook met rosé uit de fles.
Foto Io Cooman

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                              71 of 174 DOCUMENTS



                                 de Volkskrant

                              10 juli 2015 vrijdag

Er klopte iets niet, maar ja, je hebt betaald

BYLINE: VAN ONZE VERSLAGGEVER PETER DE GRAAF

SECTION: Ten Eerste; Blz. 6

LENGTH: 1014 woorden


Reportage De ethiek van de seksconsument


In de Valkenburgse zedenzaak worden 29 mannen verdacht van betaalde seks met een
16-jarig meisje. Vinden ze het erg? Ja, maar vooral voor zichzelf.

Een 22-jarige jongeman wist dat er iets niet in de haak was, toen hij in oktober
vorig jaar in een Valkenburgs hotel voor honderd euro seks had met een 16-jarig
meisje. 'Ze was terughoudend, anders dan normaal', vertelde hij later aan de
politie. 'Het leek of ze het niet wilde. Ze was niet actief.'



Maar toch is hij niet weggegaan. 'Ik had betaald', zei de jongeman, die nog
thuis woont.

Een 41-jarige man betaalde twee dagen later tachtig euro voor seks met het
meisje. Hij was al verbaasd dat de deur geopend werd door een jongen (de
21-jarige Armin A., die vorige maand wegens mensenhandel is veroordeeld tot twee
jaar cel). 'Ik dacht dat ik met een dame had ge-smst', zei hij tegen de politie.
'Toen ik de slaapkamer verliet, zag ik de jongen op de kobaltblauwe bank zitten.
Ik vond dat niet prettig. Het klopte niet.'

Een 52-jarige klant, die vijftig euro uitgaf voor een vluggertje: 'Ze was stil,
ze zei niets. Ze was niet spontaan.' Hij vond het ook niet fijn dat 'die jongen'
op het balkon zat. Officier van justitie David van Kuppeveld: 'Deze meneer had
de opa van het meisje kunnen zijn.'

Donderdag staan voor de rechtbank in Maastricht zes van de 29 verdachten terecht
wegens betaalde seks met een minderjarig meisje. Ze zijn zelf niet aanwezig, uit
schaamte en vrees voor media-aandacht. De officier van justitie eist
onvoorwaardelijke gevangenisstraffen tegen hen van vier maanden tot een jaar.

De advocaten hadden gevraagd om behandeling achter gesloten deuren. Maar
daarvoor zag de rechtbank geen reden. Wel gaat de rechtbankvoorzitter donderdag
omzichtig om met hun privacy. Hij noemt alleen hun achternaam, geen woonplaats,
geen beroep.

Ze komen alle zes uit Limburg en hadden gereageerd op een advertentie van de
'18-jarige Kimberley' op prostitutiewebsites. Ze gingen ervan uit dat ze 18 jaar
of ouder was, verzekert hun advocaat Ivo van de Bergh. 'Ze waren niet bewust op
zoek naar een minderjarige', zegt hij. 'Het zijn zorgeloze, hardwerkende burgers
die opeens als actoren in een kinderseksschandaal zijn beland. Ze worden als
pedofiel en viezerik bestempeld.'

Van de Bergh pleit voor vrijspraak oftewel 'ontslag van rechtsvervolging wegens
gebrek aan schuld'. En als de rechter ze dan toch een straf wil opleggen, dan
vindt hij een taakstraf meer dan voldoende. 'Uiterlijke kenmerken kunnen
absoluut geen zekerheid geven over leeftijd', betoogt hij. 'Ze hebben misschien
moreel verwerpelijk gehandeld, het zijn vaak mannen met gezinnen. Maar dat maakt
ze nog geen pedofielen.'

Officier Van Kuppeveld vindt het onbegrijpelijk dat niemand aan de bel heeft
getrokken, ook al hadden ze twijfels: 'Als het meisje eerst de kamer uitloopt om
het geld weg te brengen, dan moeten toch alle alarmbellen gaan rinkelen: het is
niet pluis.'

Over haar leeftijd: 'Als het verschil zo moeilijk is te zien tussen een meisje
van 16, 17, 18, 19 of 20 jaar; dan moet je je dus afvragen of je wel met een
meisje van 18 moet afspreken.' Bij twijfel niet inhalen, onderstreept hij. 'Deze
strafzaak heeft een enorme impact op het leven van de verdachten. Maar deze zaak
was er nooit geweest als zij 110 procent zeker wisten dat ze meerderjarig was.'


Volgens hem moeten de klanten van minderjarige prostituees hard aangepakt
worden. Want zonder vraag geen aanbod - dat helpt in de strijd tegen 'moderne
slavenhandelaren' die geld verdienen met het uitbuiten van jonge meisjes of
jongens. Het OM heeft vorige maand nog een nieuwe richtlijn gepubliceerd over de
gewenste strafmaat, mede met het oog op de Valkenburgse zedenzaak: tot zes
maanden cel bij 'niet binnendringen', zes tot vijftien maanden bij
'binnendringen'.

De verdediging vindt de strafeisen veel te hoog. Volgens de advocaten liggen de
straffen in vergelijkbare zaken veel lager. In een zedenzaak met een 15-jarig
meisje in Heerlen werd een klant onlangs veroordeeld tot een celstraf van twee
dagen en een taakstraf.

Volgens het OM zijn de klanten van 'Kimberley' vooral heel erg met zichzelf
begaan. Ze vrezen voor hun relatie, gezin of werk. 'Het eigenbelang staat
voorop, de gevolgen voor het meisje zijn ondergeschikt', aldus officier Van
Kuppeveld.

Een uitwonende dochter wil geen contact meer met haar vader. Een ondernemer
vreest voor zijn bedrijf. De politie kwam hem daar bezoeken en sprak met een
werknemer. 'Gelukkig kan hij die werknemer vertrouwen, anders had hij de zaak
wel kunnen sluiten', aldus advocaat Van de Bergh.

Het zijn 'doorsneemensen', zo typeren de advocaten de bijna dertig klanten die
donderdag, vrijdag en volgende week voor de rechter staan. Ze zijn
restauranteigenaar, schoonmaker, bedrijfsadviseur, metaalbewerker,
studiebegeleider of zelfs medewerker van een jeugdinstelling (die inmiddels is
ontslagen).

De hoogste strafeis (een jaar onvoorwaardelijke celstraf) spreekt het OM uit
tegen een 49-jarige klant die aanvankelijk ontkent seks te hebben gehad. Ook
deed hij zich volgens het OM voor als 'een goedwillende burger die als een soort
don quichot het misbruik van jonge meisjes wilde bestrijden'. In een latere
verklaring erkende hij toch dat er seks was bedreven 'op initiatief van het
meisje'.

De rechtbankvoorzitter leest donderdag een slachtofferverklaring voor van het nu
17-jarige meisje. 'Nog steeds kan ik niet goed beseffen wat er met mij vorig
jaar allemaal is gebeurd', zegt ze. 'Wanneer ik er nu op terugkijk weet ik wel
dat het allemaal niet goed was.'

Ze zit in een gesloten behandel- en opvangcentrum. Ze is haar vrijheid kwijt en
vindt dat heel erg: 'Ik heb het gevoel dat ik ook heel erg gestraft ben op deze
manier.' Ze twijfelt of ze ooit nog wel een leuke jongen zal ontmoeten. 'Welke
jongen wil mij nog, wanneer hij hoort wat er met mij allemaal is gebeurd in het
verleden? Soms vraag ik me wel eens af: ben ik nog wel goed genoeg voor een
jongen?'

Ik heb het gevoel dat ik ook heel erg gestraft ben

Ze was stil,

ze zei niets,

ze was

niet spontaan




Bekijk de oorspronkelijke pagina:

LOAD-DATE: 9 July 2015

LANGUAGE: DUTCH; NEDERLANDS

GRAPHIC: Het hotel in Valkenburg waar in oktober 2014 de seksuele diensten van
de 16-jarige 'Kimberley' werden aangeboden door haar loverboy Armin A.
Foto Kos

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                              72 of 174 DOCUMENTS



                                 de Volkskrant

                              6 juli 2015 maandag

Man Bijt Hond is uitgegluurd

BYLINE: GIDI HEESAKKERS

SECTION: V Opening; Blz. 7

LENGTH: 981 woorden


Gewonemensen-tv man bijt hond stopt na zestien jaar

Volgens KRO-NCRV is het nog voorbarig, maar medewerkers van het programma
bevestigen dat het doek valt voor Man Bijt Hond. Het bekroonde programma maakte
gewone Nederlanders bijzonder, en omgekeerd.

'Waar smelt ú van?' Als de redacteur van Man Bijt Hond-rubriek Babbelbox vandaag
in een broeierig winkelcentrum zou staan, mochten voorbijgangers vast
videoboodschappen over hun warmste gevoelens achterlaten. Na de zomer zijn nog
een aantal weken nieuwe afleveringen van Man Bijt Hond op tv. Daarna valt na
zestien jaar het doek voor het dagelijkse programma over gewone Nederlanders,
waarvan nu herhalingen worden uitgezonden. Dat bevestigen medewerkers van Man
Bijt Hond tegenover de Volkskrant.

Een woordvoerder van KRO-NCRV noemt berichten over het einde van het programma
'veel te voorbarig'. Ze stelt dat de omroep nog met de NPO in gesprek is over de
toekomst van Man Bijt Hond. Waarom het voortbestaan onzeker is, wil ze niet
zeggen. De definitieve programmering voor het nieuwe televisieseizoen wordt eind
augustus bekendgemaakt.

Volgens ingewijden zou omroep KRO-NCRV Man Bijt Hond (van oorsprong NCRV) niet
meer zien zitten. Mogelijk valt het kijkcijfer tegen. Dat is gedaald van
gemiddeld 611 duizend mensen in 2013 naar 399 duizend nu. Sinds januari 2014
begint Man Bijt Hond ongeveer gelijk met De Wereld Draait Door.

Het uitzendtijdstip op NPO 2, elke werkdag rond 7 uur, raakt Man Bijt Hond hoe
dan ook kwijt. In april lekte uit dat deze plek is gereserveerd voor een nieuw
lifestyleprogramma van KRO-NCRV, Binnenstebuiten. Enkele medewerkers van Man
Bijt Hond werken intussen aan proefafleveringen van Jan Rijdt Rond, een
spin-off, gericht op jonge kijkers en bedoeld voor NPO 3.

De wortels van Man Bijt Hond liggen in België, waar het programma al twee jaar
niet meer wordt uitgezonden. De Nederlandse variant kreeg in 2011 op het
Televiziergala een prijs voor 'het meest beeldbepalende tv-programma in 60 jaar
Nederlandse televisiegeschiedenis.' Vervolgens werd op het Mediapark in
Hilversum de zendmast naar het programma vernoemd.

In het realityluwe begin van deze eeuw waren gewone mensen en hun alledaagse
levens op tv nog niet zo alomtegenwoordig als nu, hoewel de kijkervaring leert
dat de gewone man zo gewoontjes meestal niet is.

Man Bijt Hond wisselt reportages af met sketches en vaste rubrieken als
Babbelbox, soms gelinkt aan de actualiteit. Elke avond rond etenstijd belt een
verslaggever ergens in Nederland aan om met degene die opendoet de dag door te
nemen. De openhartige, onbedoeld grappige personages in het programma zijn vaak
paradijsvogels, zonderlinge types met een gekke verzameling of mensen die iets
speciaals hebben meegemaakt. Ze hebben een uitzonderlijke hobby of een
huishouden van Jan Steen - in het geval van de fameuze Lammert Grofsmid: een
huishouden van Lammert Grofsmid.

Man Bijt Hond doet niet aan Bekende Nederlanders, maar heeft de afgelopen jaren
een hoop onbekende mensen cultberoemd gemaakt. Tot de grootste ontdekkingen van
het programma behoren Tiny en Lau, een stel uit Nootdorp dat al vloekend en
tierend de kerstboom optuigt. Of Maikel van Hoof, met zijn obsessie voor
kermisattractie de Turbo Polyp. De Amsterdamse woonbootfamilie de Veerkampjes
hield aan haar optreden in Man Bijt Hond een kortdurende realitysoap op SBS 6
over.

Gedenkwaardig is ook de kennismaking met Antje van Erkelens uit Enschede, in
rouw om het verdwijnen van socialenetwerksite Hyves. De treurige toon slaat om
in ontroering wanneer internetvriendinnen Jolanda en Toos, bijgenaamd kippetje
en kuikentje, voor de deur staan. 'Dat haantje wilden we in het echt zien',
zeggen ze over Antje.

Een iets oudere hit is Kees Fiets, die verliefd is op fietsen. Zijn bijzondere
liefdesvoorkeur heeft één nadeel, of voordeel, het is volgens de man zelf maar
net hoe je het bekijkt. 'Er komen natuurlijk geen kleine fietsen.'

De manier waarop Man Bijt Hond figuren als Kees Fiets de huiskamer binnenbrengt,
komt het programma weleens op kritiek te staan. Toen de videoclip met de
Limburgse rapper Sjors Peter - licht autistisch en werkzaam in een sociale
werkplaats - in razend tempo het internet over ging, waren de reacties verdeeld.
Wat de een hilarisch vond, was in de ogen van anderen makkelijk scoren.

Redacteuren van Man Bijt Hond spreken beschuldigingen over het ironiseren van
kwetsbare mensen tegen. 'We draaien weleens items met mensen met een
psychiatrisch verleden', zei eindredacteur Ans Jepkes twee jaar geleden in een
interview met de Volkskrant. 'Ik vind het makkelijk om dan te zeggen: 'Dat moet
je niet doen.' Iedereen wil op televisie, waarom mogen zij dat niet? Maar als we
het gevoel hebben dat mensen door ons echt in de problemen kunnen komen, doen we
het niet.'

Iedereen wil op televisie. En wie niet tot 'iedereen' behoort, wordt door Man
Bijt Hond uitgenodigd om over de schutting te gluren bij iedereen die op
televisie wil. Of om de hoofdpersonen toe of uit te lachen, met of zonder een
vleugje medeleven, altijd aangemoedigd door de iconische stem van voice-over en
samensteller Michael Abspoel. De Babbelbox wil weten: 'Wie ziet ú liever gaan
dan komen?'

IEDEREEN BEROEMD

In België is Man Bijt Hond twee jaar geleden al gestopt. In de plaats van het
programma kwam Iedereen beroemd, elke werkdag en zaterdag op Eén. Dit gaat ook
over onbekende Belgen en de cultuur van alledag. De toon is vrij van ironie en
braver dan de Nederlandse Man Bijt Hond; zonnig, respectvol en vaak ontroerend.
'De Vlaamse verslaggevers hebben het vermogen zich in te leven in hun onderwerp,
terwijl het in Nederland snel aapjes kijken wordt', zei hoofdredacteur Yves
Desmet van De Morgen in 2013 in een interview.

Woonbootfamilie de Veerkampjes hield aan haar optreden een realitysoap op SBS 6
over

De openhartige, onbedoeld grappige personages zijn vaak paradijsvogels




Bekijk de oorspronkelijke pagina:

LOAD-DATE: 5 July 2015

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                              73 of 174 DOCUMENTS



                                 de Volkskrant

                              30 juni 2015 dinsdag

Haal alimentatie niet overhoop

BYLINE: ARIANE HENDRIKS EN INGRID VLEDDER

SECTION: Opinie en Debat; Blz. 20

LENGTH: 941 woorden


Partneralimentatie


Wetsvoorstel voor alimentatie ziet elke vrouw ten onrechte als economisch
zelfstandig en zet mannen niet aan tot minder werken en meer zorgen.

Op 19 juni dienden Tweede Kamerleden Foort van Oosten (VVD), Jeroen Recourt
(PvdA) en Magda Berndsen-Jansen (D66) een omvangrijk wetsvoorstel in waarin de
regels over partneralimentatie grotendeels overhoop worden gehaald. Er moet een
andere grondslag komen, een eenvoudiger berekeningsmethode en aanmerkelijk
kortere duur.



De nieuwe wet moet het systeem van de partneralimentatie, stellen de indieners,
aanpassen aan de huidige tijd. De Memorie van Toelichting wekt echter de indruk
dat de indieners vooral graag de gemiddelde Nederlandse man en vrouw willen
veranderen. Die moeten tijdens het huwelijk werk en zorg eerlijk delen en er
vooral ook voortdurend op bedacht zijn dat het huwelijk niet voor eeuwig is.
Iedereen moet op ieder moment klaar staan om de arbeidsmarkt te betreden en in
eigen levensonderhoud te voorzien.

Op hoofdlijnen wil het wetsvoorstel alleen nog partneralimentatie wanneer het
huwelijk aantoonbaar heeft geleid tot verlies aan verdiencapaciteit,
bijvoorbeeld omdat één van beiden is thuis gebleven om voor de kinderen te
zorgen. Die partneralimentatie kan maximaal 5 jaar duren, of, als er ten tijde
van de scheiding kinderen in de basisschoolleeftijd zijn, tot het jongste kind
12 jaar oud is.

Een uitzondering wordt gemaakt voor huwelijken die langer dan 15 jaar hebben
geduurd én waarbij de alimentatiegerechtigde ten hoogste tien jaar jonger is dan
de AOW-leeftijd: in die gevallen duurt de partneralimentatie totdat de
AOW-leeftijd is bereikt. Hoe hoog de partneralimentatie moet zijn, wordt
forfaitair bepaald volgens een systeem dat volgens de indieners zo eenvoudig is
dat de gewone burgers er zelf mee moeten kunnen rekenen. (Dat de indieners zelf
diverse rekenvoorbeelden nodig hebben om het systeem uit te leggen belooft
weinig goeds.) De alimentatieplichtige moet volgens dat systeem altijd meer
overhouden dan de alimentatiegerechtigde.

Dan nu wat feiten. Bijna 40 procent van alle huwelijken eindigt in een
scheiding. Een gemiddelde scheiding volgt op een huwelijk van een jaar of
veertien en de gemiddelde leeftijd van de ex-echtelieden is dan rond de
midden-40, zodat de uitzondering voor wat in het wetsvoorstel 'traditionele
huwelijken' wordt genoemd, niet opgaat. Bij iets meer dan de helft van de
scheidingen zijn kinderen betrokken. Een heel groot deel van de Nederlandse
vrouwen gaat na de geboorte van hun eerste kind minder werken, mannen gemiddeld
juist meer. Nederlandse moeders besteden twee keer zoveel tijd aan de zorg van
de kinderen dan vaders.

Dat is, nog steeds, wat de samenleving van moeders verwacht: minister Asscher
sprak zelfs van een 'onuitgesproken norm in Nederland waardoor het niet echt
geaccepteerd wordt dat moeders fulltime werken'.

Het is zonneklaar dat de indieners van dit wetsvoorstel daar graag wat aan
willen veranderen. Iedereen moet economisch zelfstandig zijn en co-ouderschap is
niet alleen iets voor ná een scheiding. Vrouwen voorhouden dat ze na een
scheiding vooral niet te hoge verwachtingen van partneralimentatie moeten hebben
moet de emancipatie dienen. Bovendien wil dit wetsvoorstel mogelijk maken dat
partijen al voor het huwelijk de partneralimentatieplicht in hun huwelijkse
voorwaarden kunnen uitsluiten. Dat moet de echtelieden met beide benen op de
grond houden.

Het is echter zeer de vraag of dat zo werkt. Nu al gaan vrouwen er na een
scheiding gemiddeld financieel 23 procent op achteruit, en mannen 7 procent op
vooruit. Dat harde feit, dat toch met enige regelmaat in de media wordt
aangehaald, heeft vrouwen niet tot grotere arbeidsparticipatie aangezet. Het is
bepaald twijfelachtig of dit wetsvoorstel dat effect wel zal hebben. En dan is
er nog de vraag of al die extra uren werk wel beschikbaar zijn. Het wetsvoorstel
gaat ervan uit dat er voor alle werkwillige vrouwen altijd genoeg banen
beschikbaar zijn.

Dat is wensdenken. Maar zelfs als er voldoende werk beschikbaar is, zal het
zeker voor laagopgeleide vrouwen erg moeilijk zijn om binnen vijf jaar voldoende
uren te werken om in eigen levensonderhoud te voorzien, zeker als er ook nog
voor kinderen moet worden gezorgd.

Wat dit voorstel behalve onrealistisch ook onrechtvaardig maakt, is dat het
mannen op geen enkele manier aanzet om tijdens het huwelijk een beetje minder te
werken en een beetje meer te zorgen. Na het huwelijk een paar jaar een (vanwege
het forfaitaire systeem) sterk ingeperkte partneralimentatie betalen: het staat
in geen verhouding tot het veel hogere inkomen dat mannen kunnen opbouwen
doordat ze ongehinderd carrière maken terwijl de vrouw voor de kinderen zorgt.
Deze wet zal de financiële voorsprong die mannen hebben op vrouwen alleen maar
verder vergroten; de rekening van de door de indieners van het wetsvoorstel
gewenste emancipatie wordt uitsluitend bij de vrouwen neergelegd.

Natuurlijk: niemand betaalt graag maandelijks aan z'n ex-partner, en het moet
gezegd: zeker voor kinderloze huwelijken is een alimentatietermijn van maximaal
12 jaar (de nu geldende wet) vaak aan de ruime kant.

Dat kan soms wel een tandje minder, en het is een taak voor de rechtspraak om
daar, meer dan nu gebeurt, maatwerk te leveren. Maar in het huidige systeem
maakt partneralimentatie voor veel vrouwen met opgroeiende kinderen het verschil
tussen net rondkomen en een leven rond de armoedegrens. Dit wetsvoorstel gaat er
voor zorgen dat die vrouwen door die grens heenzakken.

Ariane Hendriks en Ingrid Vledder zijn cultuurwetenschappers en
familierechtadvocaten te Amsterdam




Bekijk de oorspronkelijke pagina:

LOAD-DATE: 29 June 2015

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                              74 of 174 DOCUMENTS



                                 de Volkskrant

                             27 juni 2015 zaterdag

Een mooi krantje -- Vooruitgeschoven pion van hardwerkend Nederland

BYLINE: SIMON HENDRIKSEN; MELLE RUNDERKAMP

SECTION: Vonk

LENGTH: 2092 woorden


De Betrouwbare Mannetjes


Tenzij De Telegraaf ingrijpt, gaat columnist Rob Hoogland met pensioen. Over
minder dan een jaar al. Hoog tijd dat de Betrouwbare Mannetjes extra ruimte
pakken voor een gesprek met de geboren zuiger.

De Betrouwbare Mannetjes kijken uit over de attracties. God, hoe lang waren we
hier al niet geweest? Het is allemaal veel kleiner dan we het ons herinnerden.
Ergens verderop, tussen de Dom en het Rijksmuseum, zien we oneindig Hoogland
traag door smalle straatjes gaan. Zijn handen losjes op de onderrug.



Al meer dan 25 jaar schrijft Rob Hoogland (Alkmaar, 1950, 204 cm) dagelijks zijn
column Kringen in De Telegraaf. De teller staat inmiddels op zo'n zevenduizend
stukjes, waaruit hij later dit jaar een selectie gaat bundelen: De Grote
Hoogland. Als keurige Volkskrant-scribenten horen we het niet te zeggen, maar
wij gaan al jaren te vaak naar de kapper, en blijven net iets te lang bij de
snackbar hangen, enkel en alleen voor hem. En voor Wilma Nanninga. Jarenlang
reeg hij de PvdA, de NPO en andere 'elite' aan het spit om het voor de gewone
man op te nemen. Maar het gestrekte been wordt ingetrokken. De vooruitgeschoven
pion van hardwerkend Nederland gaat met rasse schreden naar de
pensioengerechtigde leeftijd en een gapend gat dreigt op de rechterflank. We
moeten hem spreken. En waar beter dan in Madurodam - met maat 49 in een
halfuurtje door het land waarvan hij al zo lang chroniqueur is.

'Is er niet ergens een megamoskeetje dat we omver kunnen schoppen?' Hoogland
draait zich om. 'Ach. Een beetje jennen. Freddy Heineken belde me ooit om te
zeggen dat ik het mooiste vak van de wereld heb. 'Want jij verdient je brood met
jennen.' En eigenlijk is dat gewoon zo. Weet je wat het is? Er is zo
langzamerhand een sfeer ontstaan dat je niks meer mag zeggen. Daar erger ik me
dood aan. Ze zijn zo overgevoelig. En niet alleen moslims zelf. De mensen die
zich geroepen voelen om het voor ze op te nemen ook. Kom op zeg. Het zijn toch
volwassen Nederlanders? Zo leven we hier - en je bent van harte welkom, maar doe
lekker mee.'

Rustig wachten de oudjes voor ons op een Aziatisch stel dat zich middels een
selfiestick met de Kaasmarkt wil vereeuwigen. Niemand lijkt hier ook maar de
minste haast te hebben. Waarschijnlijk hadden we in dit tempo op normale schaal
evenveel van Nederland gezien. En zelfs met de bijna gepensioneerde aan onze
zijde halen we de gemiddelde leeftijd fors naar beneden.

'Het is ook mijn opvoeding', vervolgt Hoogland. 'Mijn vader was precies zo. Als
ik tegen die man aan het tafeltennissen was in de garage deed-ie er alles aan om
mij uit mijn concentratie te halen. Het is bijna een soort levensstijl. Altijd
maar pesten. Dat geldt volgens mij voor de Van 't Hekjes ook, als ik die oude
interviews met Youp zo lees. Daar word je door gevormd. En ik ben het tweede
kind hè, dat zijn altijd de blagen.'

Hij tovert een grijns op zijn gezicht. 'Ik heb vandaag een column geschreven
naar aanleiding van die aanslag op de burgemeester van Haarlem. Ze hebben z'n
auto in de fik gestoken. Vanochtend kreeg ik een brainwave: Haarlem, dat is echt
zo'n verschrikkelijk saaie stad. Nou, dan schrijf ik dat ik me dood ben
geschrokken omdat er iets is gebeurd in Haarlem.' Hardop lachend: 'En daar gaat
dan m'n hele column over.'

Onlangs kondigde Hoogland aan een proefproces te willen uitlokken nadat een
Utrechtse wethouder ('GroenLinks uiteraard') had besloten alle dieselauto's van
voor 2001 uit de binnenstad te weren. 'Ook dat begon als een geintje. Later werd
ik gebeld door de hoofdredactie: 'We gaan er een affaire van maken.' Nou, dan
doe ik wel mee. Gelukkig wilde iemand zijn ouwe Jeep afstaan, want zelf heb ik
gewoon een gedeukte stationwagen.' Urenlang reed Hoogland door de Domstad tot-ie
zeker wist dat dat hij geflitst was. 'We hebben de bon net binnen. Er hebben
zich inmiddels vijf of zes advocaten gemeld, onder wie de onvermijdelijke Yehudi
Moszkowicz. Schitterend toch?'

Uitermate tevreden slentert hij langs Schiphol en de olieraffinaderij van
Pernis. 'Hoogland!' Twee veertigers lopen voorbij. Hij neemt de waardering in
ontvangst. 'Kijk, fans. Mijn publiek.' En inderdaad: twee hardwerkende
Nederlanders. Zomaar op een doordeweekse dinsdagmiddag in Madurodam.

Verdorie Rob. Kijk om je heen. Zo oud ben je niet.

'Luister. Leo Derksen, mijn voorganger moest er op zijn 61ste uit. Die werd
daarna heel bitter. Ging ingezonden brieven schrijven naar het Noordhollands
Dagblad en columns in het Van der Valk Magazine. Dat zul je mij echt niet zien
doen. Sjuul wilde dat ik doorging, maar ik wil ook weleens andere dingen doen.
Korte verhalen schrijven of zo, en dan drie columns per week, dat lijkt me
ideaal. Maar ik weet niet hoe het nieuwe regime daar straks over gaat denken.'

Na Sjuul Paradijs verliest De Telegraaf dus gewoon zijn tweede stem?

'De stem van De Telegraaf? Ik houd me daar nooit zo mee bezig. In het begin
schreef ik daar misschien nog wel naartoe, want dan ben je een beetje bangig.
Maar je wordt ook gewoon beter. Bovendien moet je als dagelijkse columnist vrede
hebben met het feit dat je weleens een kutstuk schrijft. Daar had ik vroeger
problemen mee.' Hij lacht. 'Maar dat kost me steeds minder moeite.'

De bezoekers schuifelen richting de uitgang. Net nu we een beetje op stoom
komen, rijden de touringbussen voor om hun grijze vracht op te halen. Het park
gaat sluiten. 'Ach jongens. Dan drinken we morgen toch een kop koffie.'

En zo zitten we de volgende dag, van de opwinding een uur te vroeg, op een
terras in de Amsterdamse binnenstad. Het duurt niet lang voor de Grote
Vriendelijke Columnist aan komt slenteren. Hij heeft zijn hond Ruby bij zich.
'In mijn columns noem ik haar Bavink. Ik ben een Nesciofan.' Hij kijkt
vertederd. 'Ze is hoofdzakelijk een Spaanse waterhond. Ze heeft heel zacht haar.
Beetje babyhaar. Lief, hè? Sjuul heeft er ook een. Uit hetzelfde asiel in
Gibraltar, La Línea de la Concepción. Misschien kun je je nog herinneren dat we
bij De Telegraaf toen die actie op touw hebben gezet.'

We laten de glazen Verdejo aanrukken en bekennen schoorvoetend dat er de
afgelopen jaren misschien hier en daar een Telegraaf-actie aan onze aandacht is
ontsnapt. 'Nee, dit was een heel aparte actie, twee, drie jaar geleden. Dat
asiel daar barstte uit zijn voegen. Toen hebben wij ons het lot van die beesten
aangetrokken. Ik ben ernaartoe gegaan en heb een reportage geschreven.
Uiteindelijk hebben we er honderdtachtig naar Nederland gehaald.'

Een tsunami van zwerfhonden, als het ware.

'Transavia zou ze gratis vervoeren, maar die knepen er later tussenuit. Toen
heeft Jeroen Dubbeldam, de springruiter, twee vrachtwagens naar Spanje laten
rijden en de rest hierheen gebracht. Sjuul zit nu in Spanje, hè? Hij gaat
volgens mij zelfs vandaag bij dat asiel op bezoek.'

Daarover gesproken. Heb je nog overwogen om solidair te zijn met je baasje?

'Voordat ik überhaupt in staat was het te overwegen had-ie al gezegd dat ik dat
niet moest doen. 'Jongen, kom op', zei hij, 'gewoon een krant blijven maken.' Nu
bleek achteraf dat hij er al weken mee bezig was, met een goeie regeling. Nou,
dat neem ik hem ook niet kwalijk. Onder Paradijs is De Telegraaf echt een
actiekrant geworden. En de grote kop en die chocoladeletter is ook heel Sjuul.
Ik moet eerlijk zeggen: hij is nu een paar weken weg maar die grote kop heb ik
niet meer gezien.'

Hij zet zijn glas neer. 'Trouwens, de hoofdredacteur van het Haarlems Dagblad
heeft gisteren met onze adjunct gebeld. Serieus. Er waren blijkbaar redacteuren
die zich stoorden aan mijn column. Dan snap je er toch niks van? Het is toch
gewoon een grap?'

Hoogland ziet de eigenaar van het café langslopen. 'Hee, Dennis! Ik heb tot mijn
plezier vastgesteld dat je eindelijk De Telegraaf op de leestafel hebt liggen,
schoft.' Dennis voegt zich kort bij het gezelschap. Ze hebben Het Parool, zegt
hij ('kan niet ontbreken'), het AD ('vanwege de sport'), de NRC ('omdat we graag
jongeren trekken'), en de Volkskrant ('al jaren'). Dat De Telegraaf er die dag
ligt, is volgens Dennis een vergissing. Ze lachen. Hoogland roept hem na: 'Jij
bent gewoon zo'n linkse hufter.'

Hij neemt een slok. 'Schitterende plek dit. Ik heb hier alle WK-wedstrijden
gekeken. Zaten er achthonderd man op het terras. Die anti-Van Gaalcampagne van
ons toen, daar heb ik me wel aan geërgerd. Ik ben een Van Gaalbewonderaar. Ik
denk dat het de beste coach ter wereld is. Beter dan Cruijff.' Hij leunt
voorover. 'Weet je wat het is bij De Telegraaf? Ze hangen te veel aan Johan.
Sowieso, die pro-Ajaxmentaliteit op de sportredactie, daar stoor ik me aan. Maar
het is een mooi krantje hoor. We hebben een paar prachtige columnisten. Ik vind
vooral Nausicaa Marbe fantastisch. Zo'n type misten we echt. Een serieuze, goeie
vrouwelijke columnist. Toen ze werd teruggeschroefd bij de Volkskrant heb ik
haar meteen gevraagd wat er aan de hand was. Drie dagen later zaten we samen met
Sjuul te lunchen in Hotel de L'Europe. Ik geloof dat ze een week later is
begonnen. Moet je nagaan dat die vrouw op d'r 18de naar Nederland is gekomen. En
dat je de taal dan zo beheerst. Probeer jij maar eens op je 18de naar Roemenië
te gaan.'

We moeten er niet aan denken.

'Maar de Volkskrant heeft ook goeie columnisten, hoor. Campert vind ik nog
steeds fantastisch, Arthur van Amerongen is toch een beetje de chroniqueur van
de zelfkant, en bij Buwalda zit ik altijd te schateren. En ik ben natuurlijk
groot fan van Sylvia (Witteman, DBM). Die humor van die vrouw. Ze moet alleen
niet te veel proberen Carmiggelt na te doen. Dat had ze in het begin een beetje.
Nee, jullie krant is behoorlijk veranderd, sinds Philippe (Remarque, DBM) aan
het bewind is. Veel minder azijnpisserig. Dat was echt nog zo onder die
Broertjes. Ik vind de Volkskrant een veel betere krant dan de NRC. En dat zeg ik
niet omdat ik met jullie zit te praten.'

Nee, dat horen we vaker. En toch, wij zouden wel een snufje Hoogland-boosheid
kunnen gebruiken.

'Vind je mij boos?' Hij gaat verzitten. 'Echt? Ik kijk juist vrij licht tegen
dingen aan. Het is vooral verbazing. Tuurlijk, ik deel uit, maar je moet er niet
elke dag op los gaan schelden. Dan ben je niet geloofwaardig. Ik wil er gewoon
de draak mee steken. De satire ervan inzien. Ik vind mezelf ook geen rechtse
man. Ik bedoel, al dat gedoe met privatiseringen en zo, daar ben ik zwaar tegen.
Waar ik me wel kwaad over kan maken, is als ze weer met het oorlogsverleden van
De Telegraaf aankomen. Ik ben de oudste op de redactie en ik ben van 1950. Waar
hebben we het over?

'Ik heb nu nog minder dan een jaar. En ik was hartstikke jong toen ik Leo
Derksen opvolgde. Dat was ook een buitengewoon populaire columnist, die
eigenlijk niet te vervangen was. Net zoals Wagendorp met Jan Blokker. Nou, ik
geef het je te doen.

Hij grijnst. 'Dat is wel leuk hè? Dat Frits Abrahams, Bert Wagendorp en ik
alledrie uit de sportjournalistiek komen. Blokker draait zich om in zijn graf.
Die vond sportjournalisten het laagste van het laagste. Zelf ben ik enorm
gevormd door het vele reizen in die periode. Je gaat anders tegen de wereld
aankijken. Daar komt misschien wel mijn relativeren vandaan. Ik moet altijd wel
lachen om al dat gekanker. Zo slecht gaat het hier natuurlijk niet. In
onderzoeken over de meest tevreden mensen staan we altijd derde of zo.'

Bavink krijgt een aai. 'Als ze willen dat ik doorga, dan graag. En anders niet.
Ik zal het heus missen hoor, maar het is niet voor niets ingesteld, dat
pensioen. Waarom zou dat voor mij minder moeten gelden dan voor een stucadoor?'


Hij staat op. Ruby, we mogen inmiddels Ruby zeggen, reageert onmiddellijk. Op de
1:1 geschaalde grachtengordel lijkt Rob bijkans nog reusachtiger dan tussen
Binnenhof, Euromast en Paleis op de Dam. Hier valt niets te relativeren.
Hoogland is in iedere verhouding de grootste.

De Grote Vriendelijke Columnist

UIT DE SPORT

Telegraaf kocht waterpolocorrespondent

Talentvol waterpolokeeper Rob Hoogland (hij schopte het tot de nationale
jeugdtraining) begon zijn journalistieke loopbaan als zwem- en
waterpolocorrespondent voor het Noordhollands Dagblad. Na een jaar verslaggeving
voor het Haarlems Dagblad werd hij in 1976 weggekocht door De Telegraaf. Als
sportverslaggever schreef hij over voetbal, hockey, tennis en biljarten. Na de
Olympische Spelen in 1984 kreeg hij zijn dagelijkse rubriek, waarin hij 'roert
waar het stinkt'.

MELLE RUNDERKAMP EN SIMON HENDRIKSEN
OP TWITTER: @BETMANNETJES

Dat oorlogsverleden van De Telegraaf: ik ben de oudste op de redactie en ik ben
van 1950. Waar hebben we het over?




Bekijk de oorspronkelijke pagina: ,

LOAD-DATE: 29 June 2015

LANGUAGE: DUTCH; NEDERLANDS

GRAPHIC: Rob Hoogland: 'Redacteuren stoorden zich aan mijn column. Dan snap je
er toch niks van?'
Foto Jiri Buller

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                              75 of 174 DOCUMENTS



                                 de Volkskrant

                             25 juni 2015 donderdag

Labbekakken

BYLINE: BERT WAGENDORP

SECTION: Ten Eerste

LENGTH: 589 woorden


Column Bert Wagendorp


De rechtse marxist-miljonair Hans de Boer vindt dat labbekakken aan het werk
moeten. Dat zei De Boer, tevens voorzitter van de werkgeversorganisatie VNO-NCW
en VPRO-lid, gisteren in de Volkskrant. Er stak meteen een stormpje van
verontwaardiging op, zoals meestal wanneer Hans de Boer weer eens is opgestaan
met het idee een stormpje van verontwaardiging te gaan veroorzaken.



Het woord 'labbekakken' was meesterlijk gekozen. De Boer had ook 'bijstanders'
kunnen zeggen, of 'uitkerings-genieters', maar dan had de uitspraak de
voorpagina niet gehaald. 'Labbekakken' is duidelijk: stelletje slapjanussen. De
Boer wist: als ik 'labbekakken' zeg, staat bij Samsom meteen het schuim op de
mond, verslikt Roemer zich in zijn Bossche bol en heb ik zelf een topdag.
'Labbekakken' maakt lezing van het interview met De Boer bijna overbodig. Je
kunt zo'n beetje invullen wat hij verder te berde gaat brengen: wat je op
verjaardagen al minstens veertig jaar hoort uit de mond van hardwerkende
Nederlanders, namelijk dat het de spuigaten uitloopt, met die luie steuntrekkers
en de belastingen.

Zelf noemt De Boer dit zijn 'hobby': 'Beetje rotzooien, ik bedoel pionieren, op
het grensvlak van bedrijfsleven en politiek.' De voorganger van De Boer,
badkuipentycoon Bernard Wientjes, was op dat grensvlak altijd op zoek naar het
poldercompromis, maar De Boer ziet meer in de provocatie. Niet dat het in de
alledaagse praktijk van smalle marges en looiigheid veel uitmaakt, maar De Boer
gooit graag een steen in de vijver. Ooit belde premier Rutte op één ochtend vier
keer: dat is dus echt scoren - PvdA'ers de hoogste boom in jagen is De Boer te
gemakkelijk. Ditmaal reageerde de premier via de media: hij vond De Boers
uitspraken 'ongepast'. Vanwege dat 'labbekakken' waarschijnlijk, want verder is
de premier het geheel eens met De Boer - dat mensen meteen naar het UWV hollen,
in plaats van naar een aspergeveld om daar asperges te steken, in het zonnetje,
met de radio aan.

Hans de Boer en Mark Rutte zijn toedeledokiemannen. De toedeledokieman vindt het
leven niet al te ingewikkeld - je hoeft hem niet lastig vallen met filosofische
zijnsvragen, ideologische dilemma's of toekomstvisies. De toedeledokieman zegt:
handen uit de mouwen en verder toedeledokie.

Uitkeringstrekkers aan het werk, belastingen naar beneden en de handelsboycot
tegen Rusland opheffen, want de zoon van Hans de Boer heeft Russen op zijn
Facebook en dat zijn prima types. En misschien heeft Geert Wilders wel humor,
weet jij veel, ook al is hij geen toedeledokieman. Mark Rutte, eind mei, over
bankiers: 'Dan denk ik: ga dan naar Londen, toedeledokie.' Hans de Boer, over de
druk uit Brussel om te hervormen: 'Brussel? Toedeledokie.' Met 'toedeledokie'
acht de toedeledokieman het probleem afdoende behandeld en tevens opgelost. Het
is jaloersmakend, maar een toedeledokieman ben je, dat kun je niet worden.

Hans de Boer één maal een dagje te zien aspergesteken, in het zonnetje, met de
radio aan!

Gistermiddag verklaarde De Boer helaas dat hij spijt had van het woord
labbekakken, nog voor het debat over het wezen van de labbekak kon losbarsten.
Mark Rutte betuigde onlangs al spijt over zijn 'ze hebben het adres van het UWV
al in hun hand'-uitspraak. De toedeledokieman doet niet moeilijk over een
excuusje meer of minder. 'Het spijt me oprecht als ik mensen daarmee heb
gekwetst', zei De Boer, 'dat was niet mijn bedoeling.'

Wat dan wel zijn bedoeling was?

Een beetje rotzooien.

Toedeledokie, zegt de toedeledokieman




Bekijk de oorspronkelijke pagina:

LOAD-DATE: 24 June 2015

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                              76 of 174 DOCUMENTS



                                 de Volkskrant

                              23 juni 2015 dinsdag

Waarom zijn economen zo irritant?

BYLINE: PETER DE WAARD

SECTION: Economie

LENGTH: 487 woorden


De kwestie


Net als bankiers worden economen sinds de crisis door de buitenwereld gezien als
een afwijkende soort, die is vervreemd van de rest van de samenleving. Er heeft
zich nog geen antropoloog op gestort, maar de clichébeelden zijn niet van de
lucht. Hun gedrag en uitlatingen worden als irritant beschouwd.



Vooral hun ongevraagde adviezen aan politici wekken wrevel. Vaak blijken die
adviezen namelijk niet uit te komen en zijn hun opinies niet wetenschappelijk
gefundeerd. D66-kamerlid Wouter Koolmees zei onlangs dat 'economen weinig van
politici begrijpen'. En Jesse Klaver van GroenLinks pleitte ervoor het
economisme uit de samenleving te verdrijven. Niet elk aspect van het leven hoeft
te worden teruggebracht tot een simpele rekensom.

Drie economen deden voor de website MeJudice een onderzoek naar de vraag of de
stereotypen over de economen kloppen. Harry van Dalen, Arjo Klamer en Kees
Koedijk hebben hun vakgenoten op de universiteiten en in de praktijk gevraagd
hoe ze over elkaar en het vak denken.

En dan blijken ze toch een tamelijk gewoon volkje te zijn. Zo ziet maar een op
de vier economen zich als goeroe die op lange termijn fundamentele
voorspellingen kan doen. De grote meerderheid erkent dat ze het maar weinig eens
zijn over de fundamentele vraagstukken van de economie.

Ook zijn Nederlandse economen redelijk bescheiden. Slechts een op de drie vindt
dat economie de koningin is van de sociale wetenschappen. In de VS is dat 77
procent. Een meerderheid van de in de praktijk werkende economen zegt dat hun
invloed op de samenleving verwaarloosbaar klein is. De universitaire economen
denken daar overigens anders over. Maar deemoed kenmerkt economen eerder dan
hoogmoed, concluderen de onderzoekers.

Onderzocht is of het waardenstelsel van economen hetzelfde is als dat van '
gewone' burgers, en dus calvinistische waarden bevat als matigheid en dienende
verantwoordelijkheid, liberale waarden als vrijheid of socialistische waarden
als het streven naar gelijke kansen. Economen blijken geen hedonisten die alleen
geld en roem najagen.

Twee conclusies springen in het oog. Economen en burgers lijken veel op elkaar.
Het bevorderen van gelijke kansen voor iedereen wordt door zowel de gemiddelde
burger als door de economen als belangrijke waarde gezien. Geldt ook voor
zelfredzaamheid en openheid voor andere meningen.

Economen zijn iets minder bereid andere mensen te helpen (naastenliefde), geven
minder om het milieu en zijn ook minder bereid zich aan maatschappelijke normen
te conformeren. Mogelijk is dat laatste de grootste bron van irritatie. Maar
economen delen met de burgers de afkeer van de zucht naar rijkdom en materieel
bezit

De econoom is ook een mens, concluderen de onderzoekers. En dat zullen de
bankiers ook wel van zichzelf zeggen.

Misschien moet een antropoloog daarom het onderzoek eens dunnetjes overdoen.

Reageren?

p.dewaard@volkskrant.nl




Bekijk de oorspronkelijke pagina:

LOAD-DATE: 22 June 2015

LANGUAGE: DUTCH; NEDERLANDS

GRAPHIC: Peter de Waard

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                              77 of 174 DOCUMENTS



                                 de Volkskrant

                             20 juni 2015 zaterdag

Hoe weet je nou of je een kind wil?

BYLINE: BO JEUKEN

SECTION: Magazine Reportage

LENGTH: 1638 woorden


Essay


'Het is zó leuk, ik kan het je echt aanraden, Bo', jubelt mijn zes jaar jongere
nichtje terwijl ze haar baby in mijn armen duwt. Mijn nekhaar schiet overeind.
Pardon. Aanraden? Ze brengt het alsof ze me haar kapper aanbeveelt. Maar nee. Ze
raadt me een kind aan. Een moment lang vraag ik me af of ik zin heb in een
discussie over zaken als woordkeus en ongevraagd advies. Maar ik ruik aan haar
baby. En ik houd mijn mond.



Ik ben 31, journalist en ik werk aan een documentaire over het ouderschap.
Centrale vraag: een kind of niet? En: hoe neem je die levensbepalende
beslissing? Grote inspiratie hiervoor is de invasie van baby's de afgelopen tijd
in mijn omgeving. Ik ben in twee jaar tijd achttien keer op kraam-visite
geweest. Áchttien keer. Ik ga tegenwoordig zo vaak nieuwe baby's bewonderen dat
ik een stapel ingepakte kraamcadeautjes in mijn kast heb liggen on the go, zodat
ik niet om de haverklap naar Prénatal hoef. De vanzelfsprekendheid waarmee
iedereen nieuw leven op deze wereld zet, maar vooral de vanzelfsprekendheid
waarmee wordt aangenomen dat ik de volgende wel zal zijn, vind ik fascinerend.
Tot nu toe heb ik altijd mijn eigen pad bewandeld. En opeens is daar het Grote
Babyvraagstuk - en word ik min of meer gedwongen daarmee bezig te zijn. Maar
even kritisch kijken of ik dat wel wil, lijkt me wel het minste wat ik kan doen
in aanloop naar het maken van die onomkeerbare keuze. Want stel je voor:
dadelijk kies ik verkeerd.

Bloody mary's

Dat kinderen krijgen überhaupt lang niet altijd een keuze is, werd me onlangs
weer duidelijk toen actrice Halina Reijn in haar column in De Morgen en later op
tv, aan tafel bij De Wereld Draait Door, toegaf dat het pijn doet om nog altijd
geen geschikte partner gevonden te hebben om kinderen mee te krijgen. Ook haar
vakgenote Eva Duijvestein sprak in het maandblad Jan van afgelopen maand
openhartig over haar nog altijd onvervulde kinderwens. Het lijkt haast een nieuw
soort coming-out: vrouwen die openlijk hun smart over het uitblijven van
kinderen met ons delen.

In het licht van deze verhalen voel ik me soms als een prinses op de erwt,
onrustig en oncomfortabel in mijn gespreide bedje. Ik sta namelijk aan de andere
kant van het spectrum: daar waar alles nog mogelijk is, de kant waar ik het nog
voor het kiezen heb (of in ieder geval die illusie nog koester).

Ik ben geen twintiger meer, wat in mijn geval betekent dat ik eindelijk een
beetje rust in mijn donder heb. Mijn vriend en ik zijn verliefd. We wonen in
hartje Amsterdam, geven ons geld uit aan lekker eten en bloody mary's. Ik heb
een paar goede vrienden, ben gezond. Het leven lacht me toe. En als ik inderdaad
de keuzemogelijkheid heb die vrouwen als Halina en Eva niet hebben, waarom kies
ik dan niet? Volmondig 'ja' zeggen tegen een kind - of 'nee', omdat daar ook
veel voor te zeggen is? Omdat ik bang ben dat ik de verkeerde keuze maak. Omdat
ik bang ben dat ik spijt krijg, of ik nu wel of geen kind krijg. Dáárom kies ik
niet.

Pil in de prullenbak

Hoe doen anderen dat toch? Op zoek naar inzichten loop ik momenteel voor mijn
documentaire stad en land af om mensen te interviewen over hun kinderwens. Ik
tref geboren ouders, kinderhaters, moedermartelaren, heiligen en schijnheiligen
- allemaal met hun eigen verhaal. Want al lijkt in mijn omgeving het krijgen van
kinderen vanzelfsprekend, de meningen verschillen en de wereld blijkt divers als
altijd.

Erg interessant is in dit licht de zogenaamde 'Klaagmuur' op de website
http://vadersenmoeders.nl. Hier schrijven ouders in groten getale hun sores van
zich af en kom je ontboezemingen tegen als: 'Spijt van moederschap; absoluut,
maar je kan en mag dat nooit zeggen, tegen niemand. Want men zou je een monster
vinden.' Ik lees ook: 'Ik verlang hevig terug naar mijn leven zonder kind. Als
ik dit had geweten, was ik er niet aan begonnen.'

Extreem? Blijkbaar niet. Op deze Klaagmuur zijn dit soort teksten niet
uitzonderlijk. Ik word er op zijn zachtst gezegd niet enorm door gestimuleerd de
pil in de prullenbak te gooien.

Wel inspireert het me om met een uit Dixies geconstrueerd biechthokje naar de
Negenmaandenbeurs te gaan in de hoop verse ouders te verleiden om in het bijzijn
van draaiende camera's hun worstelingen rondom het ouderschap met me te delen.

Wonderlijk genoeg blijkt het daar opeens reuze mee te vallen allemaal. Eigen
leven kwijt, oververmoeid, relatiecrisis? Wat een onzin! Het merendeel van de
vaders en moeders in mijn biechthokje drukken me op het hart 'er gewoon niet zo
moeilijk over te doen'. Ik zal vanzelf inzien hoe allemachtigprachtig het
ouderschap wel is.

Slimme meid

Eind mei was ik in Amsterdam in Felix Meritis te gast als tafeldame op een
debatavond over de voors en tegens van kinderen krijgen, getiteld 'Wil ik een
kind of niet?' Een andere spreker was zwangerschapsgoeroe en verloskundige
Beatrijs Smulders, die stelde dat de generatie waartoe ik behoor meer dan ooit
'in het hoofd' zit. Volgens haar denken wij op veel jongere leeftijd dan de
generatie vóór ons na over de vraag of, wanneer en hoe we kinderen willen -
zelfs ver voordat de druk van onze biologische klok begint mee te spelen. Als
mogelijke reden hiervoor noemde ze de slogan 'een slimme meid begint op tijd',
al vele jaren door gynaecologen in Nederland aangehaald om vrouwen te stimuleren
niet te lang te wachten met het krijgen van kinderen. Mede hierdoor is zo'n
beetje elke jonge vrouw in Nederland zich bewust van de risico's die uitstel met
zich meebrengt. Ook ik weet maar al te goed dat mijn vruchtbaarheid, nu ik de 30
gepasseerd ben, achteruit gaat en dat-ie vanaf mijn 35ste achteruit déndert.

Er is misschien ook nog een andere logische verklaring voor dat 'in ons hoofd
zitten': de keuzemogelijkheden worden alsmaar groter. Het zal vast niet lang
duren of de leus wordt 'een slimme meid vriest in op tijd'; wie haar eitjes in
laat vriezen, koopt er weer een flink aantal jaren bij. Maar dat is me toch een
brug te ver (gelukkig weet ik sommige dingen wél). Wellicht uit misplaatst
calvinisme, maar het beeld van de 'gewone vrouw Bo' - medisch gezien niks aan de
hand, een vriend om kinderen mee te krijgen - die toch haar eicellen invriest
voor meer ademruimte doet me extreem aan. Wat eigenlijk best vreemd is, want een
ander zou ik hier nooit zo streng op beoordelen. Maar dat is een ander verhaal.


Hoe dan ook, ik moet dus nog gewoon mijn best doen om me niet te laten opjagen
door de wetenschap dat mijn eierstokken tanende zijn. Zelfs met mijn relatief
prille 31 jaar is het moeilijk het hoofd koel te houden. Ook mét partner. Die er
overigens ook nog niet uit is óf en wanneer hij kinderen wil. Dat helpt niet,
maar het schept wel een band.

Modern zeikwijf

Mijn nichtje, mijn vriendinnen met een kind, de Negenmaandenbeursouders en mijn
eigen moeder: ik zie natuurlijk ook wel dat ze niet liegen. Dat ze oprecht
genieten van het ouderschap. Maar het is net zoals met seks of met de smaak van
aardbeien; het valt niet uit te leggen tot je het zelf ervaart.

Daarom vind ik het zo lastig om het beeld opzij te schuiven dat wel glashelder
is: dat van mijn leven zoals het nu is. Noem me egoïstisch, maar waar zowel het
liefdesleven als het carrièrepad van mijn ouders al vroeg uitgestippeld waren,
heb ik het grote privilege al 31 jaar ongestoord te schaven aan mijn ideale
bestaan. Aan het Grote Egoproject Bo. En nu dat eindelijk vorm begint te
krijgen, vind ik het nogal wat om het zo snel alweer in te ruilen voor iets waar
ik in feite geen enkel besef van heb. Wat nou als ik het niks vind, het leven
met een kind? Als dat gevoel van extase uitblijft? Als ik onherstelbaar
verander? Als ik helemaal geen geboren moeder blijk te zijn? Maar ook: wat nou
als ik rond mijn 45ste 'die leuke tante' zonder kinderen ben? En ik 's nachts
zwetend wakker schrik omdat ik verkeerd gekozen heb?

Ik zie mezelf zo graag als de moderne, vrijgevochten, relaxte vrouw die lachend
de wereld op zich af laat komen, avontuurlijk het Grote Onbekende trotseert en
te allen tijde behendig roeit met de riemen die ze heeft. Maar nu puntje bij
paaltje komt, blijk ik dus bang. Voor spíjt nog wel. Wat een afknapper.

Of ben ik te streng door mezelf nu als modern zeikwijf met bijpassend
luxeprobleem af te schilderen? Want laten we eerlijk zijn: keuzestress is een
fenomeen dat je letterlijk ziek kan maken. Tegelijkertijd leerde mijn generatie
dat het maken van je eigen keuzen het hoogst haalbare is. We kiezen onze studie
(en dan nog eens een andere), onze liefde (niet bij voorbaat voor ons hele leven
lang), we kiezen hoe lang we jong blijven (lekker tot ons 40ste naar Lowlands!),
we kiezen er voor alle opties zo lang mogelijk open te houden. Maar opeens moet
ik een beslissing nemen die mijn leven voor altijd verandert. Die mij aan één
partner bindt of het nou in voor- of tegenspoed is, en die me ook nog eens de
verantwoordelijkheid geeft iets moois van iemand anders' leven te maken.

Terug naar het familiefeest waar ik mijn nichtje tegenkom. Daar loopt ze, langs
het barbecuebuffet, met in haar ene hand een plastic bord en in haar andere een
snoetenpoetser. Ik kijk naar haar kind, dat ondertussen onverstoorbaar over mijn
nieuwe jas kwijlt. Wat een dikke wangen, zeg. Toch wel lief. En opeens begrijp
ik mijn heftige reactie op het dwingende advies van mijn zes jaar jongere
nichtje. Want zíj heeft haar zaakjes op orde. Zij heeft háár wijsheid in pacht.
En mijn kinderwens is ondertussen nog altijd grilliger dan een gemiddelde
Nederlandse lentedag. Haar gejubel in mijn richting is, hoewel ongenuanceerd,
niets meer dan goedbedoelde raad. Zij heeft het licht gezien, zij weet dingen
zeker. Daarop ben ik jaloers.

Ik voel me soms een prinses op de erwt, onrustig in haar gespreide bedje

Ik zal vanzelf inzien hoe allemachtigprachtig het ouderschap is




Bekijk de oorspronkelijke pagina: , , ,

LOAD-DATE: 19 June 2015

LANGUAGE: DUTCH; NEDERLANDS

GRAPHIC: Deborah van der Schaaf

PUBLICATION-TYPE: Krant

JOURNAL-CODE: de Volkskrant Magazine


                    Copyright 2015 De Persgroep Nederland BV
                              All Rights Reserved

                              78 of 174 DOCUMENTS



                                 de Volkskrant

                             20 juni 2015 zaterdag

De val van de middenklasse

BYLINE: PETER DE WAARD

SECTION: Vonk

LENGTH: 1868 woorden


Witte boorden - Digitale (r)evolutie op de arbeidsmarkt


Eens waren ze de ruggengraat van de samenleving: keurige burgers met een vaste
(kantoor)baan. Maar hun werk wordt in hoog tempo overgenomen door computers. Een
hele klasse dreigt te verdwijnen.

Automatisering en robotisering vernietigen hun banen. En flexibilisering maakt
hun inkomen onzeker. De afbouw van de sociale zekerheid kan hen elk moment in de
val van de armoede storten. Daar is de crisis nog eens overheen gekomen.
Miljoenen gezinnen zijn daarvan in de westerse landen de dupe.

De middenklasse is een bedreigde groep geworden, zoals de arbeidersklasse
vijftig jaar geleden. In Nederland verdwijnen door de komst van
computerprogramma's tienduizenden banen bij banken, verzekeraars en andere
dienstverlenende beroepen omdat klanten de zaken nu zelf regelen via internet.
Sommige optimistische economen denken dat er vanzelf wat nieuws voor in de
plaats komt. In de hele geschiedenis zijn, zoals de creatieve destructietheorie
van Joseph Schumpeter stelt, beroepen verdwenen en vervangen door andere, zoals
de stoker op de trein of de hoefsmid in het dorp. Maar nu lijkt er toch iets
anders aan de hand. Een hele klasse dreigt te verdwijnen door de digitale
revolutie, waardoor informatie gratis is geworden en afstanden niet meer
bestaan.



Digitale evolutie is misschien een betere term. Uit onderzoek van Anna Salomons,
universitair docent aan de Universiteit Utrecht blijkt dat in Nederland het
werkgelegenheidsaandeel voor mensen met een middelbare opleiding tussen 1993 en
2010 8 procentpunten is gedaald, terwijl het werkgelegenheidsaandeel voor
ongeschoolden en hoger opgeleiden juist met respectievelijk 2 en 6 procentpunten
steeg.

Salomons noemt dit 'polarisatie van werk'. Hoogbetaalde functionarissen als
managers, chirurgen en ingenieurs blijven onmisbaar, net als lager betaalde als
winkelpersoneel, serveersters, vuilnismannen en schoonmakers. De laag tussen de
elite en onderklasse (kantoormedewerkers) krimpt. Vooral in de financi-ele
sector regent het reorganisaties, omdat banken kantoren sluiten en hun
dienstverlening door de klanten zelf via internet laten doen.

Volgens het onderzoek van Salomons promoveren in Nederland nog meer mensen
vanuit de middenklasse naar de hogere klasse dan er degraderen. Maar in andere
delen van de westerse wereld is dat al omgekeerd. Witte boorden die in
meerderheid weer blauwe overalls worden. Nu al vertaalt opleiding zich ook hier
nauwelijks nog in extra salaris. Uit de laatste loonvergelijkingen komt naar
voren dat een beginnend loodgieter met een middelbare opleiding 2.500 euro bruto
per maand verdient, 300 euro meer dan een jurist met een academische opleiding.


Honderd jaar geleden rekende nog maar één op de vijf burgers zich tot de
middenklasse. Zij behoorden tot de kleinburgerij of de geprivilegieerde groep
van maandloners die de grauwe arbeiderswijken konden ontvluchten en zich
settelden in nieuwe, ruim aangelegde buitenwijken of overloopgemeenten. Dat was
in de tijd dat Philips in Nederland op weg was uit te groeien tot een concern
van 100 duizend werknemers, Hoogovens tot 23 duizend en de scheepswerven van het
latere RSV tot 17 duizend. Vanaf de jaren zestig verhuisde dit industriewerk
naar lagelonenlanden of werd het gemechaniseerd. Het fysieke werk maakte plaats
voor werk met het hoofd: routinematige bezigheden als boekhouden,
tekstverwerking, verkopen en andere diensten.

Well-respected

Eind jaren tachtig rekenden vier van de vijf mensen zich tot de middenklasse.
Zij vormden de 'well-respected men en women'. De mensen in de financiële sector,
de overheid, de zorg, het onderwijs; keurige burgers met hun eigen woning in een
nieuwbouwwijk, een auto op het pad en een vliegvakantie naar de zomerzon. Ze
koesterden hun kroost en brachten die naar viool- of balletlessen, hockey en
voetbal, zodat ze hun talenten optimaal konden ontdekken en ontwikkelen. Ze
werkten van negen tot vijf. Ze hadden een bonuskaart van Albert Heijn en een
lidmaatschapkaart van de ANWB. Ze kregen hun midlifecrisis, maar zetten zich
daar dapper overheen. Ze hadden de zekerheid van een pensioen. Voor de politiek
waren ze de stabiele factor omdat ze in overgrote meerderheid op de
middenpartijen stemden. Ze hadden wat te verliezen en gingen niet meer op de
barricades staan. Sinds 2000 is dit omgeslagen: eerst langzaam en sinds de
crisis steeds sneller.

Volgens een onderzoek van de KU Leuven en de School of Economics in Utrecht was
de daling van het aandeel middenberoepen tussen 1993 en 2010 in Nederland 7,6
procentpunten. Dat is niet extreem hoog. In Frankrijk was dat 8,6 procent, in
Zweden 9,6 , in Groot-Brittannië 10,9 en in Spanje zelfs 12 procent. De gevolgen
zijn al merkbaar. De winkelketens die zich richten op de afnemende middenklasse
( V&D , Hema, Blokker en Albert Heijn) hebben het moeilijk. De ketens voor de
onderklasse (Lidl, Aldi, Primark, Action) doen het juist goed.

Oproepen van politici dat partijen zich weer op de middenklasse moeten gaan
richten, zoals Wouter Bos onlangs deed in deze krant, lijken achterhaald.
Electoraal lijkt er in de toekomst vooral iets te halen voor partijen die zich
richten op de bovenklasse en de onderklasse. De PVV en SP hebben daar al succes
mee.

De overgang van de arbeidersklasse naar de middenklasse vond in de jaren
zeventig en tachtig plaats. Socialisten die dat niet onderkenden en te lang de
klassenstrijd predikten, werden weggevaagd, zoals Labour onder leiding van
Michael Foot en Neil Kinnock in Groot-Brittannië. De voormalige Amerikaanse
acteur Ronald Reagan, de Britse kruideniersdochter Margaret Thatcher en de
Nederlandse meubelmakerszoon Hans Wiegel wisten de nieuwe middenklasse veel
beter aan te spreken. Met wat New Labour, Paars of de Derde Weg heette, werd in
de jaren negentig het neoliberale gedachtegoed in de armen gesloten met een
beperkt sociaal vangnet. Niet de klassenstrijd, maar de meritocratische
samenleving werd het nieuwe sociaal- democratische ideaal. De Wetenschappelijke
Raad voor het Regeringsbeleid (WRR) stelde in 1996 dat de tweedeling in inkomen,
beroep en opleiding in rap tempo aan het verdwijnen was.

Inmiddels weet iedereen dankzij Thomas Piketty dat het een foute inschatting is
geweest. De verschillen in inkomen en vermogen nemen juist toe. De rijken worden
steeds rijker en het aantal armen stijgt. Uit een onderzoek van Kendra Bischoff
(Cornell University) en Sean F. Reardon (Stanford University) kwam naar voren
dat nog maar 41 procent van de Amerikanen in middeninkomenswijken woont, tegen
65 procent in 1970. Daarentegen is het aantal gezinnen dat in achterstandswijken
woont verdubbeld van 15 naar 30 procent. Nog amper de helft van de Amerikanen
noemt zichzelf nu middenklasse en meestal met de cynische toevoeging: 'Hoe lang
nog?'

In Europa bezat de rijkste 1 procent in 1980 eenvijfde van alle welvaart, in
2010 was dat gestegen tot een kwart. Die verschuiving is in Nederland nog
relatief klein. Anna Salomons wil de VS en Nederland beslist niet over één kam
scheren. 'De daling hier is veel minder groot. Dat heeft toch te maken met onze
sociale voorzieningen. Als je in de VS van de maatschappelijke ladder valt, lig
je meteen beneden. Hier gaat het toch treetje voor treetje.'

Zandloper

Het economisch bureau van ABN Amro concludeerde in het rapport Kwetsbare Klasse
dat die verschuiving er ook hier wel degelijk is. Zo is het verschil tussen de
bovenste 10 procent van de inkomensverdeling en de onderste 10 procent sinds
eind jaren negentig ook in Nederland duidelijk toegenomen. In alle landen,
inclusief Nederland, neemt het werkgelegenheidsaandeel van gemiddeld betaalde
beroepen af. Ook het aandeel van gemiddeld opgeleiden in de totale
beroepsbevolking is tussen 1996 en 2013 in dit land met 2 procentpunt afgenomen.


Hoogleraar sociologie William Wilson van de universiteit van Harvard, vergelijkt
de nieuwe economie daarom met een zandloper; met een concentratie van rijkdom
aan de top, slecht betaalde dienstverleningsbaantjes aan de onderkant en
daartussen een leegloop van banen met een modaal salaris.

Nu is de middenklasse moeilijk te definiëren. Of het ene deel van de
middenklasse is het andere niet. Behalve dat de middenklasse een economische
groep is, zou het ook als een gemoedstoestand kunnen worden gezien: een van
comfort en zekerheid. Middenklasse-gezinnen hebben een redelijk inkomen. Ze
hebben een vaste baan en hoppen niet van het ene naar het andere baantje of van
seizoenwerk naar seizoenwerk zoals de armen doen. Sommigen definiëren
middenklasse als Jan Modaal, plus de 25 procent die daaronder zit en de 25
procent die daarboven zit. Anderen noemen gezinnen middenklasse die na aftrek
van vaste lasten eenderde van hun gezamenlijk inkomen vrij kunnen besteden aan
vakanties, een auto, aflossing van studieschulden en pensioenvoorzieningen.

De middenklasse is hoe dan ook de ruggengraat van de samenleving. Daarom wil de
elite en bohème er zo graag de draak mee steken. Schrijver Cyrill Connolly
noemde 'slums de broedplaatsen van criminaliteit, maar de nieuwe
middenklassewijken die van apathie en delirium'. Middenklassehelden zijn
antihelden: Frits van Egters uit Van het Reve's De Avonden of Jörgen Hofmeester
uit Grunbergs Tirza. De echte helden komen altijd uit de upper class of uit de
working class. In Groot-Brittannië is het leven als een echte middenklasser tot
kunst verheven in boeken als The Art of Middle Class ('Zeg je toilet of wc?).
Daar zijn speciale hondenvoermerken, lampenkappen en handdoeken voor de
middenklasse. De Britten delen de middenklasse gezien de omvang op in upper
middle class (advocaten, artsen,hoogleraren en andere beroepen die in Nederland
tot de elite horen), middle middle class (leraren, verzekeringsagenten,
administrateurs) en lower middle class (onderwijzers, vaklieden en winkeliers).

Werkende armen

Het Sociaal en Cultureel Planbureau (SCP) hanteert in het rapport Verschil in
Nederland het door de socioloog Max Weber gemaakte onderscheid tussen vele typen
van klassen op grond van inkomen, leefstijl, netwerken en gezondheid. Uit deze
cijfers kan worden opgemaakt dat van 1975 tot 2009 het aandeel van de
arbeidersklasse fors is afgenomen - van 38,4 tot 23,8 procent - en die van de
upper class toegenomen - van 7,6 tot 14,7 procent. De middenklasse neemt
weliswaar toe, maar daarbij vooral het aandeel van de upper middle class,
terwijl die van de lower middle class al afneemt. Sinds 2009 is dat veel sneller
gegaan.

Hoogleraar Cok Vrooman van het SCP: 'We weten niet hoe die ontwikkeling na 2009
was, maar kijkend naar het inkomen zien we wel een groei van het aantal werkende
armen. Dat betreft voor een deel mensen uit de middenklasse die door de recessie
zijn afgezakt. Het valt te bezien of dat weer zal bijtrekken nu het economisch
beter gaat.' Salomons stelt dat de middenklasse ook minder recessiebestendig is:
'Het idee van een middenklasse is ook dat ze tegen een stootje kunnen, maar als
een deel van hen bij een lagere klasse terechtkomt, zijn recessies pijnlijker.'

Het groeiende aantal werkende armen betreft deels mensen uit de middenklasse die
door de recessie zijn afgezakt (Cok Vrooman, Sociaal en Cultureel Planbureau)




Bekijk de oorspronkelijke pagina: ,

LOAD-DATE: 19 June 2015

LANGUAGE: DUTCH; NEDERLANDS

GRAPHIC: Illustratie Klaartje Berkelmans

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                              79 of 174 DOCUMENTS



                                 de Volkskrant

                             20 juni 2015 zaterdag

Er zijn wel degelijk gradaties in reiscultuur

BYLINE: KAREL HOLLINK

SECTION: Opinie en Debat; Blz. 20

LENGTH: 505 woorden


Suzanne van den Eynden schrijft dat er geen hiërarchisch onderscheid mag worden
gemaakt tussen vormen van reizen (O&D, 16 juni). Alle soorten reizen zijn even
goed. Mensen die avontuurlijke reizen maken naar Patagonië of Mongolië moeten
niet denken dat ze beter zijn dan Henk en Ingrid, die al twintig jaar naar
dezelfde camping in de Dordogne gaan. We zijn allemaal massatoeristen, vindt ze.



Geldt dit egalitaire standpunt alleen voor reizen of vindt Van den Eynden ook
dat topsporters zich niet beter mogen voelen dan beginnelingen? Mogen mensen die
zich jarenlang serieus hebben verdiept in muziek niet denken dat ze een betere
smaak hebben ontwikkeld dan liefhebbers van André Rieu?

Net als in sport of muziek kun je in reizen een ontwikkeling doormaken. Je kunt
steeds verder weg gaan, steeds minder van tevoren organiseren, steeds meer je
eigen weg kiezen en je kunt fysiek zwaardere tochten maken. Voor mensen die de
risico's en ontberingen voor lief nemen, die bereid zijn door bergen en dalen te
gaan, kunnen reizen unieke ervaringen zijn die een dimensie toevoegen aan hun
leven.

En dan heb ik het niet over de Inca-trail waar 90 procent van de toeristen in
Peru, backpacker of niet, naartoe gaat, maar over stadjes en dorpjes in het
noorden. Ik heb het over het noordoosten van Cambodja of het zuidoosten van
Senegal. Er zijn in de wereld nog zoveel plekken waar geen massatoerisme
bestaat. Als je daar al een incidentele medereiziger tegenkomt, is dat alleen
maar een mooie kans ervaringen uit te wisselen.

De ontwikkeling in reiscultuur verschilt per individu maar ook per
nationaliteit. Omdat Nederlanders van oudsher veel reizen, maken relatief veel
Nederlanders ongeorganiseerde verre reizen, maar zij blijven een minderheid.
Dertig jaar geleden kwamen Japanners veelal in georganiseerd verband naar
Europa, busladingen vol. Tegenwoordig kom je overal ter wereld steeds vaker
individuele Japanse reizigers tegen.

Nu zijn het de Chinezen die in groepsverband op reis gaan, voorlopig vooral in
eigen land en in Azië. Binnenkort zullen ze massaal het oude Europa met al die
schattige landjes aandoen en op een gegeven moment zullen steeds meer Chinezen
zelfstandig de wereld afstropen. Maar gelukkig niet allemaal. Want de meeste
mensen hebben al die moeite, tijd en geld er niet voor over. Net zoals de meeste
mensen geen topsporter willen worden of zich serieus willen verdiepen in moderne
klassieke muziek. Dat hoeft ook niet, maar waarom boos worden op mensen die het
interessanter vinden om exotische reizen ver van de gebaande wegen te maken dan
een bezoek aan de standaard toeristische trekpleisters.

Overigens heeft Van den Eynden gelijk dat het niets met een backpack te maken
heeft. Mijn eerste reis was met een rugzak naar de Costa Brava.
Massatoeristischer kan het niet. Vijftig jaar later reisde ik op eigen houtje
met een keurig koffertje door het westen van China. De enige toeristen die ik
daar tegenkwam, waren Chinezen uit de steden aan de Oostkust.

Karel Hollink, Haarlem




Bekijk de oorspronkelijke pagina:

LOAD-DATE: 19 June 2015

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                              80 of 174 DOCUMENTS



                                 de Volkskrant

                             18 juni 2015 donderdag

Kloof groeit door toename ongelijkheid

BYLINE: VAN ONZE VERSLAGGEVER ERIC VAN DEN OUTENAAR

SECTION: Economie; Blz. 31

LENGTH: 425 woorden


De kloof tussen arm en rijk zal na 2017 verder groeien, omdat de ongelijkheid
tussen inkomens wereldwijd snel toeneemt. Dat blijkt uit recent onderzoek van de
Nederlandse economen Ward Rougoor en Charles van Marrewijk van SEO Economisch
Onderzoek en Universiteit Utrecht.

De mondiale ongelijkheid neemt volgens de Utrechtse onderzoekers toe vanwege de
economische groei van Aziatische landen als China, India en Vietnam. Zij zullen
aanhaken bij de economische grootmachten in de wereld, waardoor de inkomens van
de beroepsbevolking stijgen. Daarnaast is in Afrika een sterke bevolkingsgroei
zichtbaar, terwijl de economische ontwikkeling in dit werelddeel achterblijft.
Daar ontstaat een steeds grotere groep mensen met een laag inkomen, concluderen
de onderzoekers.

Met de studies scharen de twee economen zich achter de stellingen van
veelbesproken Franse ongelijkheidseconoom Thomas Piketty. Sinds de publicatie
van zijn boek Kapitaal in de 21ste eeuw vorig jaar woedt er een verwoed debat in
de wereld van beleidsmakers en economen over de ongelijkheid van vermogens.
Doorgaans wijzen de tegenstanders van Piketty erop dat inkomensverschillen juist
afnemen.

Piketty beweert dat het rendement op vermogen harder groeit dan op inkomen. Dat
was bijvoorbeeld tijdens de periode van de wederopbouw in Europa heel anders.
Toen was er veel vraag naar werk en groeide de economie hard. Nu zitten
economieën in Europa en de Verenigde Staten historisch gezien in een
kwakkelmodus en groeien inkomens nauwelijks in vergelijking tot de winsten uit
beleggingen. Volgens Piketty zijn het de private-equityfondsen en vermogende
ondernemersfamilies die nu profiteren.

Zijn Nederlandse tegenstanders zeggen dat Nederland pensioenfondsen heeft. Die
zorgen ervoor dat 'de gewone man' over een vermogen beschikt.

De onderzoekers hebben de wereldwijde inkomensongelijkheid in de afgelopen
decennia geobserveerd via dezelfde methode als de organisatie voor Economische
Samenwerking en Ontwikkeling (OESO). Die kwam onlangs met een studie waaruit
blijkt dat de ongelijkheid in veel geïndustrialiseerde landen de afgelopen drie
decennia op een recordniveau is beland. De kloof tussen arm en rijk moet dus
worden aangepakt, aldus de OESO.

De inkomensverdeling in Nederland is relatief gelijk. Bij vermogens is dat
anders, het pensioen niet meegewogen. De rijkste 1 procent bezit meer dan een
kwart van het private vermogen, ruim meer dan een jaar eerder. Aan de onderkant
groeien de schulden, meldde de Volkskrant eerder op basis van CBS-cijfers.




Bekijk de oorspronkelijke pagina:

LOAD-DATE: 17 June 2015

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                              81 of 174 DOCUMENTS



                                 de Volkskrant

                             11 juni 2015 donderdag

De Telegraaf

SECTION: Ten Eerste; Blz. 2

LENGTH: 591 woorden


Bert Wagendorp Column


In de Volkskrant stond gisteren een verhaal met drie oude coryfeeën van De
Telegraaf: misdaadverslaggever Cees Koring (71), Privé's Henk van der Meijden
(77) en Thomas Lepeltak (75) van het Stan Huygens Journaal, de societyrubriek
vol nieuwe haring en beaujolais primeur. Het was een mooi en weemoedig gesprek
in Café Scheltema in Amsterdam, waar oude journalistenromantiek een laatste
schuilplaats heeft gevonden en de namen van vergeten primeurjagers soms nog uit
oude monden klinken.



De Telegraaf, ik ben ermee opgegroeid. Mijn vader was een groot sportliefhebber,
dus die wist de door mijn moeder bepleite overstap naar Trouw, met z'n
zaterdagvoetbal en domineestransfers, lang te blokkeren. Tot de jaren zestig
halverwege de jaren zeventig ook doordrongen tot het Friese platteland en er
geen houden meer aan was - exit De Telegraaf.

Die had destijds nog geen lege kreten nodig als 'De krant van wakker Nederland',
want het was de krant voor héél Nederland, wakker of niet. De gotspe van 'de
hardwerkende Nederlander' bestond nog niet; elke zichzelf respecterende burger
was een hardwerkende Nederlander en de rest was langharig werkschuw tuig, uit op
de omverwerping van alle waarden. De archetypische Nederlander las De Telegraaf,
reed in een Opel Kadett en zette James Last nog eens op. Twee van de drie
symbolen zijn ons inmiddels ontvallen en de derde voelt zich niet lekker.

Daar ging het over, in Café Scheltema, in stil verlangen naar een voorbije tijd.
Alles is anders geworden, oude zekerheden van krant en lezers wankelen. Wie
destijds had beweerd dat er nog wel eens een oude Telegraaf-jongen
hoofdredacteur van de Volkskrant zou worden, was meteen platgespoten en in een
dwangbuis afgevoerd.

Toen Geert-Jan van der Snoek in de zomer van 2014 van de noordelijke NDC
Mediagroep (Dagblad van het Noorden en Leeuwarder Courant) overstapte naar De
Telegraaf en daar CEO werd, sprak ik een oude collega van de Leeuwarder. 'Hij is
klaar met het slopen van NDC', zei hij, 'en nu is De Telegraaf aan de beurt.'
Die voorspelling bleek tamelijk adequaat - al hadden ze bij De Telegraaf onder
leiding van Sjuul Paradijs zelf de afbraak al voortvarend ter hand genomen. De
abonnementsgrafieken zijn nergens vrolijkstemmend, maar die van De Telegraaf
lijkt op een zwarte afdaling.

Van der Snoek is een 'verandermanager'. Kranten moeten ook veranderen, anders
zijn ze gedoemd ten onder te gaan. Journalisten zijn van nature net zo
conservatief als de meeste andere mensen. Maar dat is allemaal geen reden de
verandermanager niet met groot wantrouwen tegemoet te treden. De verandermanager
wil meestal vooral zijn eigen banksaldo en dat van zijn financiers veranderen.
Zodat de werknemer zichzelf na alle veranderingen terugvindt in een ruïne en de
verandermanager is gevlogen. Zelf zei Van der Snoek er begin dit jaar in Quote
het volgende over: 'Als je een brand blust, blijft er altijd een rokende
puinhoop over.' Dus ze weten bij De Telegraaf wat ze te wachten staat.

Alles in de Telegraaf-sage ruikt naar paniek. Bij de verandermanager en zijn
opdrachtgevers, bij de redactie. Alleen de lezers marcheren kalm en beheerst in
rotten van tien weg, naar een andere krant of krantloos bestaan.

Vanuit concurrentie-oogpunt kan Geert-Jan alleen maar worden aangemoedigd. Maar
een Nederland zonder De Telegraaf is minder leuk: je wilt toch even zeker weten
of ons land straks zucht onder een hittegolf en of er nog ergens een paard
gruwelijk is mishandeld.

Stil verlangen en weemoed in Café Scheltema




Bekijk de oorspronkelijke pagina:

LOAD-DATE: 10 June 2015

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                              82 of 174 DOCUMENTS



                                 de Volkskrant

                              9 juni 2015 dinsdag

Het dikkik

BYLINE: BERT WAGENDORP

SECTION: Ten Eerste; Blz. 2

LENGTH: 588 woorden


Column Bert Wagendorp


Mark Rutte haalde hem uit de kast om ons erop te wijzen dat we niet steeds
moeten zeuren over hoe ver we nog van het pensioen zitten en dat we gewoon wat
harder moeten roeien als het even stroom tegen is. Diederik Samsom noemde het
praatje van de premier in NRC 'gratuit' en hoogleraar sociale filosofie
Kunneman, die de term bedacht, vond in Trouw dat Rutte er oppervlakkig mee
omsprong: het Dikke Ik. Binnenkort komt er een Kamerdebat over - straks valt het
kabinet nog over het Dikke Ik. Probeer dat maar eens uit te leggen aan je
buitenlandse vrienden, the Fat Me/ das Dicke Ich/ le Gros Moi.



Onze premier is er een meester in met een paar zinnetjes voor een hoop reuring
te zorgen, dat moet je hem nageven. Hij reserveert zijn oprispingen meestal voor
VVD-congressen, waar ze gek zijn op geintjes om de PvdA te pesten. Rutte beleeft
daar veel plezier aan. Hij had eerst nog wel even met Samsom gebeld om te vragen
of hij de term mocht gebruiken, en dat mocht. Wist dus kennelijk niet dat Samsom
hem ook maar had geleend. Wat Diederik er eigenlijk mee had bedoeld, liet Rutte
koud. Hij vond het gewoon wel een lekker bekkend ritmisch rijtje woorden: het
dikkik.

Om de kwestie in de lucht te houden, herhaalde de premier gisteren vanuit India
dat we, dikkiks die we zijn, niet steeds op de overheid moeten rekenen, geen
hufterig verdrag moeten vertonen en dat Samsom met dat 'gratuit' vermoedelijk
doelde op de premier van een ander land.

En dat op de dag waarop De Nederlandsche Bank verklaarde dat de 'zeven magere
jaren' voorbij zijn, dat de consument weer helemaal terug is en de economie weer
stevig gaat groeien. Het consumptiepeil zit nog altijd op dat van 2005, dus we
moeten de komende tijd twaalf jaar inhalen door het geld rücksichtlos over de
balk te smijten en een groeispurt naar consumptiepeil 2017 te maken: het is de
bedoeling dat we ons helemaal te pletter consumeren.

Laat het Dikke Ik dus maar weer uit de kast komen - althans, het Dikke Ik
volgens Harry Kunneman. Consumptieve mateloosheid is een van de kenmerken van
diens Dikke Ik en economische groei de dominante maatstaf. Dat zou volgens
Kunneman nou juist een keer afgelopen moeten zijn. Waaruit volgt dat zowel
Ruttes als Samsoms Dikke Ik een andere is dan die van Kunneman: PvdA én VVD
lopen na een procentje groei de polonaise en toeteren op de feesttrompet.

Het Dikke Ik is net zoiets als 'de hardwerkende Nederlander': labels waar je
weinig tot niks mee kunt en die vooral hun nut bewijzen voor de verongelijkte
burger: die haat het Dikke Ik en ís de hardwerkende Nederlander. Het is
nutteloze versimpeling en verhulling in kindertaal: Rutte en Samsom hebben het
over het verschil tussen sociaal-democratie en liberalisme. Zeg dat dan gewoon.


Mark Ruttes Dikke Ik is een hufterige steuntrekker die niet kan wachten tot hij
de AOW in kan, die van Diederik Samsom is alleen nog solidair met zichzelf. De
enige overlapping zit in de Dikke Ik-bankier: die haatfiguur overbrugt inmiddels
in gedeelde afkeer alle politieke tegenstellingen.

De Dikke Ik kan door iedereen naar behoeven worden ingevuld en dat gebeurt dus
ook. Wilders Dikke Ik is een Marokkaan, die van de Partij voor de Dieren en
GroenLinks een patser in een BMW die 1 op 8 rijdt. De Dikke Ik van de SP is Mark
Rutte zelf. Waarmee de term dus onbruikbaar is geworden, behalve voor een
woordspelletje voor politici die snakken naar het zomerreces - benieuwd of Rutte
dat ook dikkiks vindt.

Gewoon wel een lekker bekkend rijtje woorden




Bekijk de oorspronkelijke pagina:

LOAD-DATE: 8 June 2015

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                              83 of 174 DOCUMENTS



                                 de Volkskrant

                              5 juni 2015 vrijdag

PvdA kan nog heel wat leren van volkspartij CDA

BYLINE: DIRK-JAN VAN BAAR IS HISTORICUS

SECTION: Opinie en Debat

LENGTH: 819 woorden


Politiek


PvdA en CDA moeten samenwerken om hun gezamenlijk erfgoed, de verzorgingsstaat,
te redden.

De crisis van de verzorgingsstaat en de teloorgang van de volkspartijen, wie kan
dat nog boeien? Toch is het belangrijk, want zonder solide politieke partijen
kan geen democratie bestaan. René Cuperus constateert in zijn column van 1 juni
dat CDA en PvdA hun neergang niet alleen te wijten hebben aan het sociologisch
tij dat tegenzit (steeds minder kerkgangers en industriearbeiders), maar ook aan
eigen fouten. Te lang zijn zij met de liberale hoofdstroom meegegaan, waardoor
zij aan profiel hebben ingeboet en hun kiezers alle kanten zagen opschieten.



Daaraan zou ik toevoegen dat het vooral de sociaal-democraten zijn die hun
kompas zijn kwijtgeraakt, en dat ze nog heel wat kunnen leren van de
christen-democraten. Het kernprobleem is dat de sociaal-democratie zichzelf nog
altijd als een progressieve beweging voor de toekomst ziet. Niets is minder
waar. De hoogtijdagen van de PvdA liggen al meer dan een halve eeuw achter ons,
toen er samen met de KVP in rooms-rode coalities een nationale verzorgingsstaat
werd opgebouwd.

Maar in plaats van dit verleden te koesteren en de fundamenten te onderhouden
(zoals door instandhouding van de AOW) meende de linkse gemeente steeds weer op
zoek te moeten gaan naar nieuwe horizonten, waar voor de oude achterban de zon
steeds minder opging.

Leuk, al die homo- en genderpolitiek, maar wat moet je daar als weggesaneerde
werknemer mee? Hip, die omhelzing van de postmoderne swingcultuur, maar de
gewone man geeft meer om vastigheid. Joop en Liesbeth den Uyl hadden zeven
kinderen en sexy oogden ze allerminst. Maar voor de rode familie die vooral niet
sociaal-conservatief wilde zijn, is het gezin allang de hoeksteen van de
samenleving niet meer.

Dat ruikt naar CDA en geldt als hopeloos ouderwets. Toch hadden
christen-democraten nooit de illusie zichzelf als de enige beweging voor de
toekomst te zien. Alleen bij hun oprichting, in 1980, toen alle christelijke
partijen het culturele tij tegen hadden en jarenlang door linkse grappenmakers
als achterlijk waren bespot, deden ze zich even progressief voor.

Maar in werkelijkheid gedijde de confessionele politiek juist tegen de stroom
in. De ARP, de eerste politieke partij van Nederland, heette niet voor niets
anti-revolutionair. Dan had je de Christelijk Historische Unie, wat eveneens op
continuïteit met het verleden duidt. Ook de RKSP, de voorganger van de KVP, was
een vehikel van katholieke emancipatie die een socialistische toekomst moest
tegenhouden.

Historisch gezien waren de confessionelen dwarser en eigenzinniger dan de
sociaal-democraten, die zich steeds weer aan de nieuwe tijd aanpasten. Het is
ook niet zo dat alleen links door de sociale kwestie werd beroerd. Voor de
christelijke partijen gold dat evenzeer, waarbij zij zich tegen goddeloos
materialisme en liberaal rendementsdenken keerden. Er is met Jesse Klaver weinig
nieuws onder de zon. Ook het CDA was van 'niet bij brood alleen'.

Programmatisch gezien staan christen-democraten en sociaal-democraten dichter
bij elkaar dan vaak wordt gedacht. Maar mentaal gezien zijn zij elkaars
concurrenten en kunnen ze slecht met elkaar overweg. Anders dan het CDA is de
PvdA dwangmatig modern, wat met het ouder worden van de sociaal-democratie en de
vergrijzing van haar achterban is gaan knellen. Alleen als traditionele
bestuurspartijen die zich blijven inzetten voor behoud van de verzorgingsstaat -
een gezamenlijk erfgoed - hebben beide nog toekomst, wat voor toenadering tussen
de volkspartijen pleit.

De PvdA kan daarbij van het CDA leren dat verliezers elkaar in tijden van nood
de hand reiken. In de jaren zeventig leek dat logisch, alleen meende de PvdA
toen dat het de confessionelen vanzelf wel zou opslurpen. Uit die arrogantie is
het CDA voortgekomen, als tegenmacht tegen een socialistische toekomst. In
werkelijkheid kondigde zich een zegetocht van de markt aan, wier
moderniseringsdrift de fundamenten van de verzorgingsstaat aantast en die -
gezien alle onvrede over het 'neoliberalisme' - democratisch tegenspel behoeft.


Dat tegenspel, dat nieuwe maatschappelijke solidariteit moet organiseren, kan
alleen uit het politieke centrum zelf komen. Dan ligt een samengaan tussen CDA
en PvdA voor de hand, niet als fusie, maar in gemeenschappelijke denkkracht die
weer richting geeft aan een politiek.

Dat betekent ook dat beide partijen tegen de vederlichte stroom van
instantopinies moeten ingaan en openlijk ouderwets en conservatief durven zijn.
Dat is moeilijk, want wie niet sexy is en van deze tijd, riskeert hoon en spot.
Zie Jan Peter Balkenende. Maar christen-democraten hebben in hun hoogtijdagen
laten zien dat niet alle modernisering goed is en deels valt af te remmen.
Sociaal-democraten kunnen daar een voorbeeld aan nemen.

Redding van de verzorgingsstaat moet uit politieke centrum komen




Bekijk de oorspronkelijke pagina:

LOAD-DATE: 4 June 2015

LANGUAGE: DUTCH; NEDERLANDS

GRAPHIC: Dirk-Jan van Baar

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                              84 of 174 DOCUMENTS



                                 de Volkskrant

                             4 juni 2015 donderdag

Nexit

BYLINE: DOOR ARIEJAN KORTEWEG

SECTION: Opinie en Debat; Blz. 21

LENGTH: 753 woorden


column in den haag


Hoe het Burgercomité Nederland met de blote hand uit de EU wil duwen

Zelden zo veel bozigheid gezien als bij de presentatie van het manifest van het
Burger-comité-EU. Apocalyptisch was het beeld dat Arjan van Dixhoorn en Pepijn
van Houwelingen eind mei van Europa schetsten. We zijn een bezet land, zeiden
ze, overgeleverd aan landverraders en regenten. Onze kinderen zullen sneuvelen
als soldaten van een neokolonialistisch Europa in de strijd tegen Rusland.
Banken terroriseren ons, en de media zijn onoprecht.



Hun gehoor bestond uit kwaaie heren en een enkele dame die er graag nog een
schepje bovenop deden. Zo veel achterdocht kwam er vrij dat alle lust erover te
schrijven me verging. Ook Thierry Baudet, uithangbord van anti-EU-sentimenten en
geestverwant van het Burgercomité, hield het voortijdig voor gezien.

Als dit de revolutie was, dan zonder mij. Toch bleef het knagen. Het onderwerp -
het genegeerde referendum van 1 juni 2005 waarin Nederland 'Nee' zei tegen
Europa, en de noodzaak daarover opnieuw een volksraadpleging af te dwingen - was
belangwekkend genoeg. Er waren die twee mannen, zo overduidelijk geen politici
en zo bezield van de noodzaak van hun project. En er was dat ontroerende
wijnrode boekje met leeslint, harde kaft en klassieke broodletter. Manifest aan
het volk van Nederland, staat erop. Verre echo van de roemruchte pamfletten die
eind 18de eeuw werden gepubliceerd door de patriotten, waarin vaak dezelfde
aanhef werd gebezigd: Medeburgers van Nederland...

Dinsdag waaide dat clubje opnieuw aan op het Binnenhof. Andermaal met Baudet in
de frontlinie, dit keer Jort Kelder in zijn kielzog. Maar ook met een usb-stick
in de knuist, waarop 40.000 hand-tekeningen van mensen die vinden dat er een
parlementaire enquête moet komen naar de invoer van de euro. 'Heel goed
bedacht', complimenteert Helma Neppérus, grande dame van de VVD, die de
handtekeningen namens de Tweede Kamer in ontvangst neemt. Of een dergelijk
burger-initiatief mogelijk is, dat gaat haar commissie uitzoeken. We horen het
na de zomer.

Baudet is een man die graag in beeld is, Van Dixhoorn en Van Houwelingen zijn in
zekere zin de anti-Baudets. Wilden niet met hun naam op de omslag van hun
manifest, willen eigenlijk niet op de foto, willen zichzelf onzichtbaar maken.
Maar ze tillen wel zo zwaar aan 'de afschaffing van ons land' dat ze er al hun
tijd aan besteden.

Van Dixhoorn (42) is fel en wetenschapper, Van Houwelingen (35) dromerig en in
overheidsdienst. Voor hen is het menens. Hun vertrouwen in de politiek is nul
('regenten die het gewone volk minachten', zegt Van Dixhoorn). Ze vinden dat
Nederland wordt uitgeleverd aan de EU, en dat het volk daar niks over te zeggen
heeft.

Drie jaar geleden kwamen ze elkaar tegen. Meteen herkenden ze elkaars woede,
pijn, verdriet, de gedeelde afkeer van het imperialistische Europa. Het voelde
als een coming-out, zegt Van Houwelingen. Al snel stolde hun gemopper in actie.
'Je wilt toch kunnen denken: we hebben er alles aan gedaan.'

Protesteren tegen Europese regelgeving of naheffingen, dat is allemaal
symptoombestrijding, zeggen ze. 'Politici zijn besmet, gevestigde partijen maken
deel uit van het systeem.' De mannen van het Burgercomité plaatsen zich daar ver
buiten. 'We dachten dat we mainstream waren, maar we zijn geradicaliseerd',
constateren ze. Van Dixhoorn: 'Het klinkt pathetisch, maar ik wil mezelf in de
ogen kunnen kijken. Ik wil geen slaaf zijn.'

Vandaar hun tegendraadse actie, zeldzaam in deze tijden van splinterconsensus.
Proberen de overdracht van bevoegdheden aan Brussel terug te draaien, dat is als
met blote handen sjorren aan een mammoettanker. Ze doen het in de wetenschap dat
het waarschijnlijk al te laat is, dat Europa met elke crisis zijn macht
uitbreidt. Wat ze willen, verschilt niet wezenlijk van de PVV, het Front
National of UKIP: een Nexit, Nederland uit de EU om hetZwitserland aan de
Noordzee te worden. Maar als zij het hardop denkend zeggen, zonder een zweem van
xenofobie of populisme, klinkt het toch anders.

Hun volgende klus: 300.000 handtekeningen inzamelen voor een Referendum 2.0, aan
te vragen zodra een wetsvoorstel speelt waarbij soevereiniteit wordt
overgedragen aan de EU; denk aan TTIP, het handelsverdrag met de VS. De politiek
mag dan regentesk zijn, ze zorgt met burgerinitiatieven en - vanaf 1 juli - het
raadgevend referendum voor mogelijkheden dat aan de kaak te stellen.

'Politici zijn besmet, gevestigde partijen maken deel uit van het systeem'




Bekijk de oorspronkelijke pagina:

LOAD-DATE: 3 June 2015

LANGUAGE: DUTCH; NEDERLANDS

GRAPHIC: Arjan van Dixhoorn en Pepijn van Houwelingen met hun manifest.
x
De usb-stick met handtekeningen van referendumvoorstanders.
x
VVD-coryfee Helma Neppérus neemt de usb-stick in ontvangst.
x

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                              85 of 174 DOCUMENTS



                                 de Volkskrant

                              2 juni 2015 dinsdag

'Turkije heeft vrouwen nodig om te blijven groeien'

BYLINE: VAN ONZE VERSLAGGEVER ROB VREEKEN

SECTION: Economie

LENGTH: 1311 woorden


Interview Mutlu Alkan, topondernemer en partijprominent AKP


Succes voor vrouwen hangt niet af van wel of geen hoofddoek, zegt ondernemer
Mutlu Alkan. Het gaat erom hoe hard je wilt werken. 'Veel vrouwen trouwen liever
'n rijke man.'

Veel van wat wél deugt aan het Turkije van Tayyip Erdogan wordt verenigd in
Mutlu Alkan. De 40-jarige directeur van Bemes Real Estate in Istanbul belichaamt
het economisch succes dat Turkije beleeft onder de autoritaire president, wiens
AK-partij na de parlementsverkiezingen van 7 juni waarschijnlijk blijft regeren.



Bemes plukt de vruchten van het Turkse groeiwonder (jaarlijks gemiddeld 6
procent, sinds de AKP in 2002 aan de macht kwam). Alkan ontdekte een gat in de
markt: luxe artikelen. 'De rijken werden nog veel rijker en mensen zonder geld
gingen verdienen. Er was geld uit te geven. Dus investeerde ik in AAA-luxe.'

Bemes doet onroerend goed, sieraden, design, interieur, kunst. 'Kopen onze
klanten het een, dan hebben ze ook belangstelling voor het ander. Als het maar
goed is. Door de globalisering moet de kwaliteit hoog zijn. De horizon van mijn
klanten is breder dan Turkije, ze kunnen met de hele wereld vergelijken.'

Nog iets opmerkelijks aan deze 'topman': zij is een vrouw met een hoofddoek.
Zichtbaarder dan mannelijke collega's - met hun eenvormige kostuums - staat
Alkan model voor de nieuwe middenklasse in Turkije, de conservatieve zakenlieden
die onder de oude seculiere machthebbers niet werden toegelaten tot de kringen
waar het geld werd verdiend.

Alkan leerde zakendoen in de machinefabriek van haar vader. Na zijn pensionering
werd ze er directeur. In 2009 splitste ze zich af met Bemes, dat ze leidt vanuit
een luxe kantoorflat aan BJZ Plaza in Istanbul. De zonnige binnenplaats zit vol
lunchende professionals in pak en mantelpak. Alkans rode hoofddoek valt hier
desondanks op.

'In feite ben ik seculier, ik geloof in vrije keuze. Als ik een hoofddoek wil
dragen, heeft men dat maar te respecteren. Als een werknemer er de voorkeur aan
geeft niet het hoofd te bedekken, ook goed. Hier op kantoor zie je vrouwen mét
en zonder hoofddoek.

'Twaalf jaar geleden bezocht ik een conferentie in Van, in het oosten. Een zaal
vol vrouwen, ze waren blij dat ze toestemming van hun man hadden. De eerste
spreker was een erg wereldlijke, linkse vrouw. Het eerste wat ze zei was:
'Jullie moeten die hoofddoek afwerpen, laat je niet de wet voorschrijven door de
religie!' Onbegrijpelijk. Zo vernederend, zo ver verheven boven het gewone volk.


'Daarna kwam ik. Ik toonde wél respect. En ze zagen een gesluierde vrouw, zoals
zij zelf, die succesvol was in zaken. Dat maakt indruk, dan denken ze misschien:
dat kunnen wij ook. Maar als je praat zoals die elitaire vrouw, vergeet het
maar. Belachelijk.

'Toen ik studeerde en reisde, was ik de enige vrouw met een hoofddoek die dat
deed. Ouders stonden dat hun dochters niet toe. Ook ik kom uit een conservatief
gezin. Maar mijn moeder - zij heeft altijd gewerkt - overtuigde mijn vader. Ze
lieten me vrij. Voor mijn werk reis ik de hele wereld over. Ik heb meer dan
honderd landen bezocht.

'Toen ik in de machinefabriek begon, was ik jong en ambitieus. Zodra ik 's
ochtends wakker werd, keek ik naar de beurskoersen, de valutakoersen. Ik wist
alles. Soms te veel, in de ogen van mijn buitenlandse klanten. Ik had het
genadeloos door als ze te weinig boden voor een machine.

'Dan deed ik mijn beklag, maar daar ben ik snel mee gestopt. Je moet gewoon
werken. In Turkije is het grootste probleem luiheid, sorry dat ik het zeg. Veel
mensen werken niet en klagen over de regering, heel makkelijk. Maar doe dan zelf
iets in de politiek, sluit je aan bij een partij. Daar heb ik het over gehad met
Erdogan. Hij zei: 'Je kunt zitten wachten tot de dingen veranderen, je moet het
zelf doen.' Nou, je ziet wat hij met Turkije heeft gedaan.'

Ze ziet de president (voorheen premier) geregeld. Sinds 2007 organiseert Alkan
rondetafelgesprekken over maatschappelijke kwesties, een of twee keer maand. Ze
nodigt politici uit, zakenlieden, intellectuelen. 'Ik heb meer dan negenduizend
mensen ontvangen, uit alle richtingen. Alles achter gesloten deuren, iedereen
kan alles zeggen. Er is altijd één minister bij. Als een partij zo lang aan de
macht is, wordt het lastig nog open te staan voor kritiek.'

In 2001, kort na de oprichting van de AKP, werd ze door Erdogan gevraagd zich
aan te sluiten. Ze was hoofd buitenlandse betrekkingen en is nu een van de
vijftien vrouwen in het vijftig leden tellende bestuur. Op elk niveau telt de
partij ten minste 30 procent vrouwen.

'Het geheim van het succes van de AKP is de mobilisatie van vrouwen. Ik geloof
in de toekomst van Turkije, ik denk dat de economische groei zich zal
voortzetten. Maar dat kan niet worden gedaan zonder de kracht van vrouwen.

'Van onze 1.200 personeelsleden is 42 procent vrouw. De doelstelling is volgend
jaar 50 procent te halen. Ik roep vrouwen op deel te nemen aan de economie, aan
de samenleving. De arbeidsdeelname van vrouwen in Turkije is erg laag. Ook hier
is luiheid het probleem. Heb ik een vacature, dan probeer ik eerst een vrouw te
krijgen. Maar de meesten slaan liever een rijke man aan de haak en nemen dan
kinderen. Je kunt ze niet dwingen.

'Ik werk hard. Kan met vijf, zes uur slaap toe. Hard werken, weinig slapen, dat
is de sleutel voor mijn succes. Ik heb twee kinderen van 9 en 4 jaar. Mijn man
en ik zijn gescheiden, maar we zijn erg goede vrienden. Hij zit in de ICT.'

KInderarbeid

'Toen ik kinderen kreeg, ben ik blijven werken. Ik nam ze altijd mee. Die van 4
nog steeds, waar ik ook ga. Ja natuurlijk, ik ben de baas, ik kan dat doen. Maar
veel vrouwen op leidinggevend niveau stoppen: of met werken, of met de droom van
een gezin.

'Mijn zoon weet dat een vrouw moet werken, dat ze niet thuis kan blijven. Mijn
dochter is 9 jaar, ze zit op de internationale school. In de zomervakantie werkt
ze hier twee weken op kantoor, ik doe dus aan kinderarbeid, ha ha. Zij weet dat
ze moet werken als ze groot is. Geen sprake van dat ik haar geld geef.

'Ik weet hoe je geld moet uitgeven. Ik heb alle kansen, ik heb veel vrienden. Ik
weet best hoe je vakantie moet vieren, al gebeurt dat niet zo vaak. Soms word ik
wakker en denk: waarom werk ik zo hard? Ik heb toch alles? Ik kan naar de
Malediven met een jet en tien dagen op het strand liggen. Maar dat is niet mijn
stijl. Om iets te bereiken moet je offers brengen.'

Barrières voor vrouwelijk ondernemerschap in Turkije blijven groot

De arbeidsdeelname van vrouwen in Turkije vertoont een opmerkelijke trend. Rond
de eeuwwisseling daalde de deelname van vrouwen gestaag, hoewel hun
opleidingsniveau tegelijkertijd steeg (in andere landen gaan beide meestal
gelijk op). In 1988 werkte 34 procent van de vrouwen, in 2009 24 procent. De
verklaring lag vooral in de snelle verstedelijking: op het platteland werken
vrouwen mee, voor de stedelijke economie hadden zij geen vaardigheden (en hun
mannen gingen meer verdienen). Sinds vijf jaar gaat de curve weer omhoog en
steeg tot 32 procent vorig jaar. In internationaal perspectief is dit nog altijd
laag.

Ook het aantal vrouwelijke ondernemers in Turkije is niet groot. Kagider, een
netwerk van vrouwelijke ondernemers, telt ruim 300 leden. Onder hen zijn zowel
zzp'ers als topbestuurders van grote ondernemingen. De meeste leden zitten in
Istanbul. Woordvoerster Azra Baykal van Kagider noemt de volgende hindernissen
voor het vrouwelijk ondernemerschap:

- De patriarchale mentaliteit in Turkije;

- Gebrek aan voorzieningen voor werkende vrouwen;

- Gebrek aan kapitaal. Mannen beschikken over het meeste vermogen;

- Tekort aan gerichte opleidingen;

- Geen toegang tot (mannelijke) netwerken;

- Gebrek aan vrouwelijke rolmodellen.

Luiheid is in Turkije het grootste probleem, sorry dat ik het zeg. Velen werken
niet en klagen over de regering, heel makkelijk




Bekijk de oorspronkelijke pagina: ,

LOAD-DATE: 1 June 2015

LANGUAGE: DUTCH; NEDERLANDS

GRAPHIC: De shopping mall Istinye Park bij Istanbul. De economische groei heeft
de vraag naar luxeproducten in Turkije sterk aangewakkerd. Mutlu Alkan: 'Rijken
werden nog rijker, mensen zonder geld gingen verdienen.'
Foto Getty
Mutlu Alkan
Foto Rob Vreeken / de Volkskrant

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                              86 of 174 DOCUMENTS



                                 de Volkskrant

                              2 juni 2015 dinsdag

Leger der zelfstandigen splijt de coalitie

BYLINE: VAN ONZE VERSLAGGEVER GIJS HERDERSCHEÊ

SECTION: Ten Eerste

LENGTH: 798 woorden


Zzp-regelgeving

Het moet de volgende grote hervorming van het kabinet worden: nieuwe, moderne
regelgeving voor het sterk groeiend aantal zelfstandigen zonder personeel.
Makkelijk zal het niet worden. Hier botsen de wereldbeelden van de VVD en de
PvdA op elkaar.

Wil de ware zelfstandige zonder personeel opstaan? Het kabinet komt er namelijk
niet uit. Voor de VVD is de consultant de echte zzp'er, die een goede boterham
verdient in ruil voor flexibiliteit. Voor de PvdA is de zzp'er de verweesde
postbode of alpha-hulp, die tegen heug en meug zonder contract moet werken. De
VVD vindt dan ook dat eigenlijk iedereen zelfstandige moet worden, de PvdA ziet
liever dat het gros van de zzp'ers weer werknemer wordt in loondienst.

Het is een botsing van wereldbeelden. Toch moet de komende weken een
wapenstilstand worden gesloten. Want een nieuwe, moderne omgang met het
groeiende leger van zelfstandigen moet de eerste stap worden op weg naar een
nieuw belastingstelsel. Als het meezit, kan het zzp-plan de volgende grote
hervorming worden waarmee Rutte II Nederland verandert. Maar zover is het nog
niet.

De zzp'ers staan op de agenda omdat zij een probleem zijn geworden. Rond de
eeuwwisseling was 1 op de 17 werkenden zzp'er, in 2010 was dat 1 op de 10 en
sindsdien is dat verder gestegen. Die groei raakt niet alleen al die zzp'ers
zelf, maar ook het functioneren van de overheid. Dat probleem dient zich aan in
grofweg drie verschijningsvormen.

Ten eerste dalen de belastinginkomsten. Zelfstandigen betalen over grofweg de
eerste 25 duizend euro bruto jaarinkomen geen belasting. Toevallig is dat het
doorsnee-inkomen van zzp'ers. Dat is lager dan Jan Modaal met 34 duizend euro
bruto per jaar en veel minder dan dat van zelfstandigen met personeel (44
duizend euro). Bij creatief gebruik van aftrekposten blijft de belastingafdracht
ook voor hogere zzp-inkomens veel lager dan van werknemers in loondienst met een
vergelijkbaar brutoloon.

Ten tweede kunnen zelfstandigen ook aanspraak maken op hogere toeslagen dan
werknemers. Zo berekent het CPB dat een zelfstandige die zichzelf 29 duizend
euro bruto per jaar als winst uitkeert de maximale zorgtoeslag krijgt - 865 euro
per jaar - terwijl een werknemer in loondienst met hetzelfde inkomen die toeslag
niet krijgt.

Ten derde ondergraaft de opkomst van de zzp'er de sociale zekerheid. Dan gaat
het om werknemersregelingen zoals de werkloosheidsuitkering en het pensioen,
maar ook om de volksverzekering AOW. Dit zijn collectieve regelingen die zijn
gebaat bij een zo groot mogelijke groep deelnemers. Als dat draagvlak versmalt
omdat er meer zzp'ers komen, worden de regelingen duurder.

Ziedaar de opdracht voor het kabinet: verzin een belasting- en premieregime dat
de arbeidsmarkt niet te inflexibel maakt maar wel zorgt voor meer zekerheid,
voor de zzp'ers zelf én voor de overheid. Op dat punt is de coalitie nu
aangekomen. Er is al een berg aan lobbystukken en rapporten met oplossingen in
alle soorten en maten bij het kabinet afgeleverd. Daaruit moet het kabinet de
komende weken kiezen.

Het is geen onderwerp waarover VVD en PvdA het van nature makkelijk eens worden.
De PvdA ziet vooral de risico's. Zelfstandigheid als opmaat naar 'Verelendung':
werknemers die door het bedrijf worden gedwongen hetzelfde werk als zzp'er te
doen, waarbij zij al hun werknemerszekerheden verliezen. Zie de postbode of de
alphahulp in de zorg. Mensen die na hun pensioen in armoede moeten leven.

De VVD daarentegen koestert het ondernemersbeeld van de zelfstandige die
zichzelf weet te redden en heeft daarbij de consultant en de vrij gevestigde
medisch specialist voor ogen. Die hebben met hun tarieven een goed inkomen en
regelen hun eigen sociale zekerheid. VVD-fractieleider Halbe Zijlstra ziet de
zzp'er daarom als de nieuwe norm.

Daarin een compromis zoeken is op zich al een opgave. De discussie wordt
gecompliceerd door de invoeringsproblemen rond de Wet werk en zekerheid waarmee
de regels rond ontslag en flexwerk worden herzien en de duur van de WW verkort.
Het kabinet zegt dat flex minder flexibel wordt en een vaste baan minder vast.
Critici in ondernemerskringen - belangrijk voor de VVD - vinden dat dit laatste
niet ver genoeg gaat en de beperking van flexibel werken juist te ver.

Bijkomend probleem is dat er ook met de oppositie moet worden gepraat, om het
plan in de Eerste Kamer draagvlak te geven. De SP is nog veel feller tegen dan
de PvdA. Maar de veelgebruikte bruggenbouwer D66 staat hierin juist vierkant
achter de VVD. De hoop van de coalitie is vooralsnog dan ook gevestigd op CDA,
ChristenUnie, SGP en GroenLinks. Zij zitten ergens in het midden.

Over enkele weken moet het begin van een compromis zichtbaar worden.

De zzp'ers zijn een probleem geworden voor de overheid




Bekijk de oorspronkelijke pagina: ,

LOAD-DATE: 1 June 2015

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                              87 of 174 DOCUMENTS



                                 de Volkskrant

                              29 mei 2015 vrijdag

Blijf uit Angelsaksische hoek

SECTION: Opinie en Debat; Blz. 22

LENGTH: 195 woorden


Brief van de dag

In Nederland woedt al jaren een discussie over de voor- en nadelen van de
Rijnlandse en Angelsaksische economische modellen. Nederland komt van oorsprong
uit de Rijnlandse hoek en wordt met het huidige neoliberalisme in hoog tempo de
Angelsaksische hoek in gedreven.

In de rubriek Dagboek (V, 28 mei) staat een verslag van een bezoek van een
Fransman aan Engelse paardenraces in 1861. Het gaat met name over de armen die
hij daar tegenkomt en eindigt met: 'Het is vernederend om je in vodden te
hullen. Bij ons in Frankrijk is een boer of werkman geen minder persoon, maar
een ander. Zijn vest hoort hém, zoals mijn jas mij hoort.'

Het doet me onmiddellijk denken aan de manier waarop bij ons inmiddels over
bijstandsgerechtigden wordt gedacht, als 'handophouders' die te beroerd zijn om
hun handen te laten wapperen, zelf verantwoordelijk zijn voor, zo niet schuldig
zijn aan de situatie waarin ze zitten en 'hardwerkende' Nederlanders daar vooral
niet mee lastig moeten vallen.

Ik zag zelden zo bondig en overtuigend verwoord dat we toch vooral uit de
Angelsaksische hoek moeten zien te blijven.

Pierre de Vogel, Amstelveen




Bekijk de oorspronkelijke pagina:

LOAD-DATE: 28 May 2015

LANGUAGE: DUTCH; NEDERLANDS

GRAPHIC: Bijstandsgerechtigde verricht tegenprestatie in Rotterdam.
Foto Arie Kievit

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                              88 of 174 DOCUMENTS



                                 de Volkskrant

                              27 mei 2015 woensdag

RTV SELECTIE

SECTION: V RTV

LENGTH: 341 woorden


Televisie

OBA LIVE

NPO Radio 5, 19.00 uur

Spinoza-autoriteit Jan Knol praat in Oba live over zijn boek Spinoza in 107
vragen en antwoorden. De theoloog-predikant heeft als missie de ooit zo
relevante Spinoza-filosofie voor een breder publiek toegankelijk maken. Eerder
heeft de emeritus-predikant meerdere werken over de denker op zijn naam staan.

+++

O'HANLONS HELDEN

NPO 2, 19.30 uur

Vanavond treedt Redmond O'Hanlon in de voetsporen van de beroemde paleontologen
Othniel Marsh en Edward Drinker Cope, die in de 19de eeuw in het Wilde Westen op
zoek gingen naar dinosauriërbotten. Wat de missie bemoeilijkte, was dat de twee
een enorme hekel aan elkaar hadden.

+++

ZEMBLA

NPO 2, 20.30 uur

Dit jaar is het melkquotum afgeschaft en zal de melkproductie tussen de 10 en 20
procent stijgen. Nederland telt nu al 320 megastallen en krijgt er nog een paar
honderd bij. Het aantal koeien dat nooit meer buiten komt, neemt snel toe. Wat
zijn de gevolgen voor mens, milieu en dier? Zembla onderzoekt.

+++

HOLLANDSE ZAKEN

NPO 2, 21.10 uur

Vanavond begint het vijfde seizoen van discussieprogramma Hollandse Zaken,
waarin niet politici, deskundigen of BN'ers hun mening verkondigen, maar 'gewone
burgers'. Vanavond wordt er gediscussieerd over het zoeken naar een relatie op
latere leeftijd. Waar lopen 50-plussers tegenaan?

+++

JA, DAT WAS HøKEN! 40 JAAR NORMAAL

NPO 1, 21.20 uur

Normaal is misschien de ruigste popgroep die Nederland ooit heeft gekend.
Inmiddels hebben de bandleden de AOW-leeftijd al bereikt en voert zanger Bennie
Jolink een permanent gevecht om op de been te blijven; toch rocken ze nog steeds
door. In deze documentaire wordt teruggekeken op hun wildste jaren.

+++

DE VOLMAAKTE MENS

NPO 2, 23.00 uur

'Sleutelen aan de ziel', de aflevering van deze serie vanavond. Wetenschappers
werken wereldwijd aan technieken die onze ongemakken wegnemen en gebreken
repareren. Bas Heijne bezoekt laboratoria waar dit gebeurt en buigt zich met
wetenschappers en filosofen over de bijkomende ethische dilemma's.




Bekijk de oorspronkelijke pagina: ,

LOAD-DATE: 26 May 2015

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                              89 of 174 DOCUMENTS



                                 de Volkskrant

                              26 mei 2015 dinsdag

Teveel bakra voor Suriname's machocratie

BYLINE: HARRIET DUURVOORT

SECTION: Opinie en Debat; Blz. 19

LENGTH: 766 woorden


Column


'Met Suriname ben ik getrouwd, Nederland is mijn minnaar, met Afrika heb ik een
homofiele relatie en met elk ander land ben ik geneigd slippertjes te maken'
schreef Astrid Roemer in haar fenomenale roman Over de gekte van een vrouw. Hoe
raak om de ontworteling van de Surinaamse migrant te typeren via een metafoor
over de bindingsbange relaties van de creool, vol parallelle, voorwaardelijke
liefdes.



Suriname is het land van mijn vader en ik vind het een verwond land. Toch was ik
jaloers op de enthousiaste jonge Surinaamse die in het Journaal trots de bloemen
in het voortuintje van haar nagelnieuwe, betaalbare koopwoning besproeide. Haar
Surinaamse droom was uitgekomen. Desi Bouterse had deze vinexidylle waargemaakt
en haar dankbare stem was voor hem. Glimlachend stak ze het riedeltje af dat
Surinamers altijd aan Nederlands journaille vertellen. Want o ja, die willen dat
je wat zegt over die moorden, noh? Nou, zij was van 1982 dus wat moest ze met
moorden uit haar geboortejaar?

Alles is vergeven, ook de recente schandalen. Zoals zoonlief Dino die in de VS
veroordeeld werd voor drugshandel en terreur, omdat hij voor een fijne duit
Hezbollah naar de Surinaamse bossen had willen halen. Ook een zoon van die
andere gevierde politicus, Ronnie 'Bigi Bravo' Brunswijk, werd vorig jaar met
5,5 kilo cocaïne gepakt. 'Je probeert je kinderen zo goed mogelijk op te voeden
maar hebt helaas niet alles in de hand', verzuchtte Bravo toen. De zoon in
kwestie was overigens 'niet dagelijks in zijn omgeving' geweest. Maar Brunswijk,
naar eigen zeggen vader van 'ongeveer 100' kinderen, ging eronder gebukt. Zelf
mag hij overigens al jaren niet naar het buitenland vanwege een Frans
arrestatiebevel. Om drugshandel. Tijdens zijn verkiezingscampagne strooide hij
met 100 US dollarbiljetten, roepend 'Ik wil alle armen in Suriname rijk maken.
Als je huis op de veiling is beland, bel dan naar Bravo. Als je 100 dollar nodig
hebt, dan bel je naar Bravo.'

Ik zou het hilarisch vinden als er niet zo'n sinistere laag onder zat. Waarom
precies zijn deze politici zo ongelofelijk populair dat ze democratisch in het
zadel worden geholpen? Je denkt als een bakra, een blanke Nederlander, heb ik
vaak gehoord. Als je Surinaams was zou je het allemaal begrijpen.

Want Brunswijk bijvoorbeeld benoemt wel de problemen. Dat de grote en keiharde
criminaliteit in Paramaribo grotendeels aan de verweesde
marronvluchtelingengemeenschap te danken is. Aan zijn gemeenschap. Maar dat is
een gemeenschap met een vers, onverwerkt oorlogstrauma. De decembermoorden staan
Nederland helder voor de geest, maar de gruwelijke binnenlandse oorlog, die
zoveel onschuldige burgerslachtoffers eiste, staat hier niet of nauwelijks op
het netvlies. Een oorlog om de macht over Oost-Suriname. Over controle in de
cocaïnehandel, waar leger en junglecommando onder leiding van Bouta en Bravo in
een 'vorig' leven ten koste van de binnenlandse bevolking een uiterst bloedig
conflict om uitvochten.

Het dieptepunt, de massaslachting in Moiwana, eiste op 29 november 1986 50
doden, onder wie kinderen en zwangere vrouwen. In de indringende documentaire
Bar'Puru ('Schreeuw het uit') van Frank Zichem vertelt een moeder hoe ze haar
zoontje van twee dicht tegen zich aanklemde, terwijl ze zijn leven voelde
wegvloeien toen hij in haar armen werd doodgeschoten. Ben ik een bakra dat ik
1986 niet zo lang geleden vind?

Zand erover is de beste manier om trauma's te verwerken, leer ik van Suriname.
Kijk vooruit en vooral niet achterom. Ondanks de brandende pijn van nooit
geheelde wonden. Hoewel elke nacht de herinneringsdemonen het zand afblazen van
elk weerzinwekkend detail van wat je ooit zag en deed, en van wat je is
aangedaan. Maar de jeugd heeft het voor het zeggen en heeft het allemaal niet
bewust meegemaakt.

Ik ben in welvarend Nederland gevormd door teksten als 'een volk dat voor
tirannen zwicht, zal meer dan lijf en goed verliezen, dan dooft het licht'. In
een luxe generatie die die tirannen alleen maar uit de geschiedenisboekjes kent.
In veel tweede wereldlanden klampt het gewone volk zich juist vaak vast aan
meedogenloze leiders, met hun stalen ballen en charisma van wrede charme. In
onheilstijden nietsontziend maar in tammer weer doeltreffend en opvallend
sympathiek. If you can't beat him, join him is het motto van een machocratie en
een volk met Stockholmsyndroom-achtige trekjes. Dat stemt melancholiek, want
Suriname is als een verloren geliefde, die me pijn deed maar mij nog altijd aan
een lijntje houdt. Dus hoop ik dat Santokhi wint.

Harriet Duurvoort is publicist.




Bekijk de oorspronkelijke pagina:

LOAD-DATE: 25 May 2015

LANGUAGE: DUTCH; NEDERLANDS

GRAPHIC: Harriet Duurvoort

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                              90 of 174 DOCUMENTS



                                 de Volkskrant

                              23 mei 2015 zaterdag

Meer dan een modegril

BYLINE: HANS PIETER VAN STEIN CALLENFELS

SECTION: Magazine Reportage

LENGTH: 2618 woorden


reportage


Barbecuen hip? Dat is een understatement. Barbecuen is een cultus, met
gepassioneerde aanhangers, erediensten, wedstrijden en heuse scheuringen onder
de gelovigen. Want mag je spareribs nu voorkoken of niet?

Harry Havinga snijdt wel eens een varken open. Gewoon, om zijn gasten te laten
zien hoe het beest anatomisch in elkaar zit. Waar de varkenshaas zit, het
ribstuk, de achterham, de varkensschouder... Waanzinnig interessant om te weten
welk deel van het varken je nu eigenlijk eet, vinden de deelnemers aan de
workshops die Havinga regelmatig geeft in zijn half overdekte barbecuekeuken in
Ter Aar.



Die workshops lopen goed, zeker de laatste jaren. Havinga ziet hoe de
Nederlandse barbecuecultuur 'groeit en bloeit' - tot zijn grote genoegen, want
als bestuurslid van Nederlandse Barbecue Stichting (ja, die bestaat) wil hij
niets liever dan de liefde voor het buiten koken - en het af en toe opensnijden
van een varken - promoten. Gewoon, in de tuin een vuurtje maken. Goed vlees
kopen. Lekker kruiden, marineren. Op het rooster leggen, speciaalbiertje erbij -
meer heeft een mens (vooruit, een man) niet nodig.

Havinga en zijn stichting hebben het tij mee: op open vuur koken is populair. Je
hoeft maar een willekeurig hippig festivalterrein op te lopen of er hangt een
varken aan het spit, al dan niet rondgedraaid door een bebaarde en getatoeëerde
pitmaster met een leren schort. Boekhandels liggen vol met fullcolour-uitgaves
over het roken van zelfgedraaide worsten, koken en grillen en zelfs broodbakken
op houtskool. Wie als horecaondernemer een beetje wil meedoen, heeft tenminste
pulled pork (langzaam gegaarde varkensschouder) of geroosterd buikspek op de
kaart staan. Maar ook topkoks als Jonnie Boer en Herman den Blijker hebben al
jaren in hun keukens een paar kamado's staan - keramische barbecues waarop ze
niet alleen vlees en vis bereiden, maar ook groenten, brood, zelfs desserts. En
een hype zonder eigen tv-programma is geen hype: RTL4 komt deze zomer met
Grillmasters, een kookshow met Martijn Krabbé en Den Blijker waarin pitmasters
het in duo's tegen elkaar gaan opnemen.

Barbecuen is hot - maar niet barbecuen zoals de meerderheid van de Nederlanders
dat opvat. Namelijk: bij lekker weer wat briketten in de fik steken om
vervolgens een stapel voorgegaarde supermarkthamburgers en worstjes te cremeren.
Iedereen kent het: een van buiten zwartgeblakerde en van binnen rauwe
plofkippenpoot, geserveerd in een plasje zachtroze cocktailsaus naast een hap
kant-en-klare huzarensalade. Dat, zeggen de cracks, is geen barbecuen.

Wat het dan wel is, dat laat Jo Eyckmans (47) maar wat graag zien. Op een
scoutingterrein in het Belgische Ravels, onder Tilburg, heeft hij voor de leden
van het Nederlandstalige BBQ Forum http://(bbqforum.nl) het jaarlijkse
Voorjaarstreffen georganiseerd. Uit heel Nederland en België zijn ongeveer
veertig forumleden gekomen - er zijn ook vrouwen en kinderen - om het hele
weekend met elkaar te barbecuen en bier te drinken.

Een varkensnek van een kilo of twee

'Prachtig toch', zegt Eyckmans met een grijns, terwijl hij het bossige terrein
opneemt. Het is een zonnige zaterdag in mei. Overal op het terras rond de
scoutingbarakken branden vuurtjes en om de twee meter staat wel een barbecue -
van kleine, draagbare metalen bakjes op poten tot gigantische kogelbarbecues;
rond van vorm met een deksel. Verderop in het bos staan de tentjes en campers
van de bezoekers. Het ruikt naar houtskool en de zoete geur van langzaam garend
spek. In een hoek staat één van de forumleden aanmaakhoutjes te hakken van een
enorme stapel brandhout. Uit een luidspreker klinkt Johnny Cash.

Eyckmans, Vlaming en beroepsmilitair, zigzagt tussen de klapstoeltjes en de
partytenten. Hij is trots op het forum. 'De sfeer online is al geweldig, maar op
deze treffens helemaal. Iedereen staat open voor een praatje.' Intussen komen
continu schalen met hapjes voorbij, al dan niet voorzien van een proefglaasje
met een bijpassend biertje.

Het thema van dit Voorjaarstreffen is 'fingerlickin' food': kleine hapjes dus.
Een praktische overweging, zegt Eyckmans. 'De afgelopen jaren was er altijd veel
te veel eten.' Toch is het ook nu overdadig. De fanatieke barbecuers koken álles
op hun 'q': gegrilde garnalen, botermalse longhaas, quesadilla's met avocado en
champignons, chocoladetaartjes, en ja, ook Iberico-spareribs - een legendarisch
Spaans varkensras. Op een van de vele kogelbarbecues laat een groepje Belgische
vrienden langzaam een procureur (varkensnek) van een kilo of twee garen. De
kogel ernaast wordt gebruikt voor een stoofpot van groente. Het idee: iedereen
maakt een beetje eten op zijn barbecue en deelt uit. Wie geen gelegenheid heeft
zijn eigen 'q' mee te nemen, mag er altijd eentje van een ander gebruiken.

Barbecuen bij min 13

Oudgediende Lennart Schaftenaar (42, ondernemer en actief in de gemeentepolitiek
voor de VVD) uit Utrecht draagt een T-shirt met I love BBQ, het hartje in de
vorm van een steak. Hij roostert een ciabatta op een houtvuurtje, grilt een paar
plakken tonijn en serveert het broodje met avocado, koriander en citroensap.
Daarna zijn de kippenlevers in witlofblad aan de beurt. Schaftenaar was bij de
allereerste forummeeting ooit, in de winter van 2009, ergens in de
Haarlemmermeer. 'Het was min 13 en er lag dertig centimeter sneeuw. Je biertje
bevroor in je handen', vertelt hij. 'Iedereen sliep in zijn auto. Op een gegeven
moment kwam er iemand met warme chocolademelk en whisky aan - die werd als een
held binnengehaald, want dat bevroor tenminste niet. De volgende ochtend zaten
alle barbecues onder een laag ijs.'

Ziedaar de kenmerken van de echte buitenkoker: hij trekt zich niets aan van de
weersomstandigheden en maakt alles op open vuur - ook soep, stoofpotten,
appeltaart, kreeft, pizza of gevulde artisjokken. Culinair buitenkoken is
populair, maar het echte barbecuen behelst meer dan dat; het is geïnspireerd op
de Amerikaanse Southern barbecuecultuur. Daarover bestaat enige
spraakverwarring. Wat wij Nederlanders barbecuen noemen - het direct roosteren
van vlees, vis en groente boven hete houtskool of briketten - is eigenlijk
grillen. Wat een Amerikaan verstaat onder barbecue is vlees op lage temperatuur
indirect garen - vanaf ongeveer 80 tot 140 graden Celcius, waarbij het gerecht
niet direct boven de hittebron ligt. Veel barbecuers gooien stukken of snippers
rookhout (kersen, appel, pecan of hickory) op de kolen om de boel een extra
rooksmaak te geven; de termen smoken en barbecuen worden door elkaar gebruikt.
Barbecuen is met name geschikt voor spareribs en grote, van nature taaie stukken
varkens- en rundvlees zoals borst en schouder, die door de langzame garing
boterzacht worden. Gecombineerd met een fijne rub - een kruidenmengsel - een
zoetscherpe barbecuesaus en wat koolsalade een feest om te eten.

Grillen, alles boven de 200 graden ongeveer, is hot and fast, barbecuen is low
and slow. Een goede buitenkoker is dus vooral een heerser over de temperatuur.
Spelen met de luchtschuiven op je kookapparaat, het uitproberen van soorten en
hoeveelheden houtskool of briketten, welk rookhout je gebruikt - het zijn
geliefde onderwerpen op het BBQforum, en dus ook in Ravels.

Zevende in de categorie kip

Ook een belangrijk thema waar in de partytent over wordt gekletst: wedstrijden.
Veel van de forumleden zitten in een barbecueteam waarmee ze meedoen met
barbecuecompetities. De laatste jaren is het aantal wedstrijden in Europa
explosief toegenomen. Barbecuers vanuit de hele wereld komen samen om te
strijden in verschillende categorieën: wie maakt de beste spareribs, de beste
kip, het mooist opgemaakte bord? Een gecertificeerde jury beoordeelt de zaak.
Wie binnen een bepaald wedstrijdreglement de meeste punten haalt, wordt
uitgenodigd voor het hoogst haalbare in de internationale
barbecuewedstrijdwereld: de Jack Daniels World Championship Invitational
Barbecue, elk jaar gehouden in Lynchberg, Tennessee, naast de bekende
whiskeyfabriek. Harry Havinga en zijn team http://BBQGuru.nl haalden daar in
2011 de zevende plaats in de categorie kip - een prestatie waarover in de
Nederlandse scene nog altijd met eerbied wordt gesproken.

In Ravels dragen veel forumleden het shirtje of jack van hun team - Pure BBQ, de
Lowland Smokers (een forumteam waarvan Jo Eyckmans de captain is), de Daltons.
Toch is er voor gekozen om op deze meeting geen wedstrijdje te houden, zoals
gebruikelijk bij andere bijeenkomsten. 'De sfeer moet lekker laagdrempelig
blijven, iedereen moet het gevoel hebben dat-ie welkom is', zegt Eyckmans. Niet
dat er op wedstrijden haat en nijd is, integendeel. Het gaat erom dat de
teamleden bij wedstrijden supergefocust zijn - er is wat minder ruimte voor
gezelligheid, zegt Eyckmans.

Hier in de Vlaamse bossen is die ruimte er des te meer. Dat gaat volgens een
beproefd recept: bier drinken, eten en ouwehoeren. Over alles gaat het, zolang
het onderwerp maar barbecuen is. 'Wie je bent en wat je doet, dat is allemaal
niet belangrijk', zegt Johan de Jong (35) uit Schijndel, een van de beheerders
van het forum, terwijl hij een sigaar opsteekt. 'Je deelt een passie: daar gaat
het om.' De Jong zou van veel van zijn barbecuevrienden niet eens precies weten
wat ze in het dagelijks leven doen. Zelf is hij radiodiagnostisch laborant in
een ziekenhuis in Utrecht. Ooit haalde hij een gemarineerde kip door de
MRI-scanner, gewoon om te kijken wat een marinade nu precies met het vlees doet.
Conclusie: vrij weinig. 'Eindeloos marineren heeft dus niet zo veel effect als
mensen denken.' Overigens, haast hij zich te zeggen, was die scanner op dat
moment beschikbaar - niet dat hij patiënten heeft laten wachten om zijn kip te
analyseren.

Andere forumleden - opvallend veel Brabanders - werken in de metaalbewerking,
het transport, ze zijn vertegenwoordiger of projectmanager. Gevraagd naar wat
hen zo aantrekt in het barbecuen, zeggen ze bijna allemaal hetzelfde: ik stookte
als kind al vuurtjes. Vlammen, vonken, rook: allemaal mooi. Als je dan ook nog
een lekkerbek bent - bij voorkeur carnivoor - is de optelsom gauw gemaakt.

Sparerib-ruzie

De oprichter van het forum en een van de grote pleitbezorgers van de
barbecuecultuur in Nederland is Jeroen Hazebroek. Net als Harry Havinga - de
twee zijn goede bekenden van elkaar - werkt hij als barbecuecateraar en geeft
hij workshops. Volgens hem past de barbecuetrend bij de toegenomen aandacht voor
ambachtelijk eten. 'Denk aan zelf worst maken, je eigen zuurkool fermenteren,
het hele beest eten, wat ze noemen nouveau ruig', zegt Hazebroek, die ook twee
boeken over barbecuen schreef (het tweede ligt nu bij de drukker). Hij begon het
forum in 2008 om een simpele reden. 'Ik had een blog over barbecuen, maar geen
zin en tijd meer om het continu bij te houden. Ik dacht: laat mensen elkaar maar
helpen en advies geven.' Voilà: de online community was geboren. Inmiddels heeft
het forum een kleine vijfduizend leden, van wie er vijftienhonderd actief zijn.
Dagelijks komen er twaalf nieuwe leden bij. Het BBQForum is niet het enige in
zijn soort in Nederland: het vergelijkbare 'BBQ-genootschap' ontstond een paar
jaar geleden, toen een groep van het BBQForum zich afsplitste na een online
ruzie - naar verluidt over het al dan niet voorkoken van spareribs. Hazebroek
kan zelf niet in Ravels zijn, want hij heeft 'een promotieklus voor een groot
merk keramische barbecues' in Litouwen. Waarmee hij maar wil zeggen: niet alleen
in Nederland is écht barbecuen een trend.

Waar nog wel een slag te maken is, vindt zowel Hazebroek als Havinga, is
'bewustwording van de herkomst van vlees'. Zelf werken ze zo veel mogelijk met
stukken van beesten die 'goed geleefd' hebben, en die dus wat duurder zijn.
Onder huis-tuin-en-keukenbarbecuers is daar 'nog wel winst te behalen'.
Hazebroek: 'Het is niet alleen duurzamer, maar je proeft ook echt het verschil.'
Havinga: 'Ik zeg tegen mijn workshopdeelnemers altijd: je kunt beter iets meer
uitgeven en dan wat minder vaak vlees eten, dan vaak goedkoop, maar matig vlees
kopen.'

Gewone man

Nouveau ruig - dat roept al snel het beeld op van baarden, knotjes,
houthakkersoverhemden, fixed gear fietsen en armtatoeages. Een Randstedelijk
hipsterding. Maar, zegt Havinga geruststellend, en de forummers in Ravels
bevestigen dat, écht barbecuen is ook voor de gewone man. Moeilijk is het niet.
Havinga: 'Koop bij de slager een paar rauwe spareribs van goede herkomst. Gooi
er een lekkere rub overheen en gaar ze een uur of drie op lage temperatuur op
een simpele barbecue. Ik zweer je: zo lekker krijg je ze niet bij een restaurant
of bezorgservice. Je bent meteen de held van de straat.'

het betere barbecuen: wat heb je nodig?Om te beginnen met goed barbecuen hoef je
niet meteen te investeren in een keramisch houtskoolmonster van 1.500 euro. Een
simpele kogelbarbecue volstaat. Daarmee kun je laag en traag roken, grillen en
zelfs brood en pizza bakken (al heb je daar wel weer een pizzasteen voor nodig).
Zolang er maar een passend deksel bij zit en de luchttoevoer kan worden
geregeld. Een gasbarbecue kan ook. Werkt makkelijk, maar zal minder snel de
echte bbq-smaak opleveren. En het is de vraag of je het open vuur mag noemen.
Elektrisch? Eh, nee. Temperatuur is alles, dus zorg voor een goede
vleesthermometer. Liefst twee: eentje voor de kerntemperatuur van het vlees,
eentje om de luchttemperatuur in de barbecue te meten. Ingebouwde thermometers
zijn bij goedkopere barbecues vaak niet te vertrouwen. IKEA heeft een
vleesthermometer voor minder dan 10 euro. Waar niet op moet worden bezuinigd:
houtskool of briketten - die moeten zo zuiver mogelijk zijn om geen bijsmaak te
krijgen. Goede briketten zijn Ecobrasa, gemaakt van kokosnootschil, en Greek
Fire, gemaakt van houtoverschot uit de meubelindustrie. Voor houtskool zijn
merken als Black Ranch, Peko en Dammers populair (online verkrijgbaar of bij
groothandels als Hanos en Sligro). Ook handig: een paar goede hittewerende
handschoenen voor het rommelen met hete roosters, lekbakken en pannen. De
A-merken verkopen hun eigen serie voor veel geld - goedkoper is om even te
googlen op lashandschoenen.

Barbecuejargon:

de taal van de meester (die pitmaster heet)

Een rub is een mengsel van kruiden en specerijen waarmee het vlees word gekruid.
Er zijn talloze legendarische rubs te krijgen, maar je kunt ze ook zelf mengen.
Recepten te over op internet. Wie een keer met succes pulled pork heeft gemaakt,
krijgt op het BBQforum de titel 'I survived the zone'. Dat zit zo: grote stukken
vlees als picnic, Boston butt (beiden varkensschouder) en brisket (runderborst)
hebben de neiging om, als ze een kerntemperatuur van 60 graden hebben bereikt,
een paar uur lang niet warmer te worden. Dat heeft te maken met verdamping van
het vocht; het vlees 'zweet' en koelt af. Na een uur of vier stijgt de
temperatuur weer geleidelijk, tot-ie de gewenste eindstand heeft (meestal 87 -
90 graden). Wie the zone (ook wel the plateau of the stall) uitzit en niet
stiekem de temperatuur verhoogt (of zijn vlees inpakt met zilverfolie, de
zogeheten Texas crutch), is met recht een overlever. Een UDS is een ugly drum
smoker: een - vaak zelfgebouwde - rookoven van een oud olievat. Een klassieke
offset smoker heeft iets weg van een oude stoomtrein: twee horizontale cilinders
(eentje voor het vuur, eentje voor het vlees) op wielen, bovenop een
schoorsteen. Wie een heel varken aan het spit maakt, is going whole hog - de nec
plus ultra van de pitmaster.

Grillen is hot and fast, barbecuen low and slow en dus heel wat anders

Het ruikt naar houtskool en de zoete geur van langzaam garend spek

'Eindeloos marineren heeft dus niet zo veel effect als mensen denken'




Bekijk de oorspronkelijke pagina: , , , ,

LOAD-DATE: 22 May 2015

LANGUAGE: DUTCH; NEDERLANDS

GRAPHIC: Illustratie Paul Faassen
Illustratie Paul Faassen

PUBLICATION-TYPE: Krant

JOURNAL-CODE: de Volkskrant Magazine


                    Copyright 2015 De Persgroep Nederland BV
                              All Rights Reserved

                              91 of 174 DOCUMENTS



                                 de Volkskrant

                              23 mei 2015 zaterdag

Kutkrant

BYLINE: JEAN-PIERRE GEELEN

SECTION: Sir Edmund; Blz. 3

LENGTH: 759 woorden


Medialogica


Sjuul Paradijs kreeg een heldenafscheid van zijn redactie, maar ook hij kon als
hoofdredacteur de vrije val van de krant van wakker Nederland niet tot staan
brengen.

Het is een aandoenlijk, beetje oubollig gebruik in de krantenwereld: de
redacteur die na 30, 40 trouwe dienstjaren afzwaait, wordt tijdens een etentje
bedankt met een afscheidskrantje. Behulpzame collega's van de opmaakredactie
knutselden in het bekende stramien een paar liefdevolle stukjes van collega's in
elkaar waarin de jubilaris op vrolijk vileine wijze wordt uitgezwaaid.



Het moet een vergissing zijn geweest, maar afgelopen dinsdag liet de bezorger
per ongeluk het afscheidskrantje van Sjuul Paradijs op de deurmat ploffen.
'Sjuul, deze krant is voor jou', meldde de voorpagina in chocoladeletter. Dus
niet voor mij.

Alle clichés van het afscheidskrantje stonden erin. Creatief met krant: het
hoofdredactioneel commentaar bestond enkel uit de woorden 'Bedankt, Sjuul!' Een
minder begaafde collega had een parabel gemacrameed over een vermagerde woudreus
in een woud vol vrije woorden.

Pièce de resistance was een profiel waarin de vertrokken roerganger werd
doodgeknuffeld: 'Wij zijn allemaal een beetje Sjuul'. Bij ruzie kwam hij bij je
thuis andijviestamppot eten, op de redactie liepen Spaanse asielhonden. Kortom:
'Sjuul is Sjuul en De Telegraaf en hij deugt.'

Een dag later namen de mastodonten van De Telegraaf (onder wie Thomas Lepeltak,
voorheen Stan Huygens) het nog voor good old Sjuul op in een open brief aan de
raad van bestuur, die van zins zou zijn delen van de krant (Privé, Telesport, de
Financiële Telegraaf) zelfstandig te laten voortbestaan. Hoeveel huilende chefs
ruiken hun kansen al?

Het was allemaal de schuld van investeerder Frank Botman, volgens Quote 'een
machiavellistische investeerder die dagelijks zijn geld telt en obsessief de
beurs volgt, maar verder geen enkele hartstocht voelt voor de krant.' Dat
laatste bleek al in een enkele maanden oude absurdistische dialoog met Botman op
website 7Ditches.tv. De Telegraaf is volgens Botman 'trusted', maar heeft 21
'sub-brands'.

De Telegraaf is een merk, Privé is een merk, maar Evert Santegoeds is ook een
merk. Journalisten moeten volgens Botman 'content-units' worden, liefst in
bv-vorm. Over de digitale toekomst: 'Je gaat je non-consumptive moments
uiteindelijk fullfillen met het consumeren van content.' Dat moest allemaal
leiden tot 'utility'.

Een nieuwe episode uit Jiskefet.

Dat moet allemaal zonder Paradijs. Maar de baas van mediamonster De Telegraaf
heeft bij het (vermoedelijk gedwongen) vertrek van Paradijs zelf kilo's boter op
de kop. De overname van Hyves: net nadat de hype over was en de jeugd massaal
overstapte op Facebook en Instagram. Het tabloidformaat: veel te laat.

En is het toeval dat de opkomst van omroepen WNL en Powned, in het zadel
geholpen door het Telegraafconcern, gelijke tred vertonen met de dalende
oplagecijfers van de papieren krant? Televisie, zowel publiek als commercieel,
is nu driemaal De Telegraaf. Prominente 'subbrands' John van den Heuvel en Evert
Santegoeds staan er avond aan avond boeven en scheidende BN'ers te vangen. Vaak
ter promotie van hun verhaal in de krant, maar wie die krant niet leest, hoort
op tv al alles over Willem Holleeder en de echtelijke perikelen van Martijn
Krabbé. 'EXCLUSIEF' in de krant? Ja, voor vijf minuten.

Dat Paradijs de beste kapitein was voor zijn matrozen, geloof ik onmiddellijk.
Het doet er alleen niet toe. De kapitein die machteloos toeziet hoe zijn schip
water maakt en de reddingsboeien niet weet te vinden, doet iets fout. Logisch
dat de stuurlui aan de wal ingrijpen.

Kortom: de krant van wakker Nederland heeft een beetje zitten slapen. Welke
reddingsplannen had Sjuul eigenlijk?

Sjuul claimde altijd op te komen voor 'de hardwerkende burger', 'de ruggegraat
van Nederland'. Die burger had hem echter al lang laten vallen, ondanks
campagnejournalistiek in chocoladeletter. De achterblijvers werden deze week het
bos in gestuurd. Want beter dan het personeelskrantje had De Telegraaf zijn
lezers kunnen informeren over de werkelijke gang van zaken in het bedrijf, en de
toekomst van de geliefde krant.

De Telegraaf berichtte donderdag paginagroot over de problemen in de
dagbladwereld, maar over de werkelijke medische toestand van het mediamonster
tast de arme lezer nog geheel in het duister. Doodzonde.

Geen enkele reden om vrolijk te doen over de ondergang van het bastion. Want De
Telegraaf is een (goed gemaakte) kutkrant, maar wel ónze (goed gemaakte)
kutkrant.




Bekijk de oorspronkelijke pagina:

LOAD-DATE: 22 May 2015

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                              92 of 174 DOCUMENTS



                                 de Volkskrant

                              22 mei 2015 vrijdag

STATENLEDEN OVERWEGEN BOYCOT VERKIEZINGEN

BYLINE: VAN ONZE VERSLAGGEVERS RUDOLF JULIUS EN STEVEN VAN DER JAGT

SECTION: V DIDU; Blz. 24

LENGTH: 308 woorden


DE SPELD: Jouw vaste prik voor Betrouwbaar Nieuws

Satire

Er dreigt een historisch lage opkomst bij de Eerste Kamerverkiezingen van
aanstaande dinsdag. Veel Provinciale Statenleden zijn van plan om thuis te
blijven. Zij vinden de partijen waaruit zij kunnen kiezen 'één pot nat'.

Opiniepeiler Maurice de Hond schat in dat slechts 52 procent van de Statenleden
de gang naar de stembus maakt. Bij voorgaande Eerste Kamerverkiezingen lag dat
percentage stabiel rond de 100 procent. Volgens De Hond lijken de provinciale
politici hun vertrouwen in de politiek te hebben verloren.

Onder politici bestaat bovendien een gebrek aan kennis over de Senaat. 'Het zegt
mij allemaal niet zoveel', zucht het Utrechtse CDA-Statenlid Didi Dorrestijn.
'Wat doet zo'n Eerste Kamer nou eigenlijk? Wat kunnen ze voor ons, de
doorsneepolitici van een traditionele bestuurderspartij, betekenen?'

Ook fractievoorzitter Floor Vermeulen van de VVD in Zuid-Holland zegt dinsdag
'wel wat beters te doen te hebben' dan een stem uit te brengen op een
kandidaat-senator. 'Die Haagse kaasstolp, daar hebben wij hier op het
provinciehuis niets mee. Ik zie geen enkele partij die de boel daar eens lekker
kan opschudden.'

Vermeulen heeft nog even overwogen om blanco te stemmen, maar uiteindelijk vindt
hij thuisblijven een sterker signaal: 'Laat de hoge heren maar eens voelen dat
de gewone man in de provinciale politiek het helemaal zat is. Ze hebben mooie
praatjes op tv, maar ik zie ze nooit hier in Zuid-Holland.'

PVV-lijsttrekker Marjolein Faber heeft goede hoop dat de opkomst uiteindelijk
meevalt: 'Wij zijn bewust alle provinciehuizen ingetrokken om ons verhaal te
vertellen. Ik heb dat andere partijen ook zien doen. Provinciale Statenleden
zijn nuchtere mensen. Als het erop aankomt, snappen zij heus wel hoe belangrijk
de Eerste Kamer is.'




Bekijk de oorspronkelijke pagina:

LOAD-DATE: 21 May 2015

LANGUAGE: DUTCH; NEDERLANDS

GRAPHIC: Tiny Kox op de partijraad van de SP waar hij als lijsttrekker voor de
Provinciale Statenverkiezingen werd gekozen.
Foto ANP

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                              93 of 174 DOCUMENTS



                                 de Volkskrant

                              22 mei 2015 vrijdag

Passions humaines ***

BYLINE: VINCENT KOUTERS

SECTION: V Opening; Blz. 13

LENGTH: 937 woorden


Recensies

Passions humaines is een esthetisch theaterhoogstandje. Toch is het lastig grip
te krijgen op dit werk over koning Leopold II. De inhoud wordt enigzins
onderdrukt. Opvallend is de tweetaligheid op het podium, een mooie link naar de
hedendaagse politiek.

Theater. Van: Erwin Mortier. Door: Toneelhuis. Regie: Guy Cassiers. 14/5, Bourla
Schouwburg, Antwerpen. Tournee t/m 16/10, 15 en 16/6 op Holland Festival.

Er is iets rot in het koninkrijk België. En het zou wel eens de koning zelf
kunnen zijn. In Passions humaines, de nieuwste voorstelling van het Antwerpse
Toneelhuis, zit koning Leopold II hoog boven het toneel op zijn troon. Hij
verdeelt zijn tijd tussen zijn hautaine minnares Blanche en een plan om een
paviljoen te bouwen rondom een beeldhouwwerk van kunstenaar Jef Lambeaux: Les
passions humaines. Vanwege het naakt op de sculptuur is het Belgische volk
radicaal verdeeld over het kunstwerk, dat sommigen blasfemisch vinden.

Van dat volk moet Leopold weinig hebben. Die Belgen zijn 'zo stijf, zo deftig'
en 'zo preuts'. Liever had hij zich helemaal teruggetrokken in zijn privébezit
Congo. Het is 1889. De koning is onderhand steenrijk geworden door de verkoop
van rubber uit Congo. Met de mutilatie, uitbuiting en dood van miljoenen mensen
tot gevolg.

Dit verhaal is een onderdeel van het panorama dat schrijver Erwin Mortier en
regisseur Guy Cassiers met hun Passions humaines willen creëren. Net als het
beeldhouwwerk zelf â ' een groot reliëf uit marmer met daarop allerlei lichamen
die een staalkaart van emoties uitdrukken â ' is de voorstelling een verzameling
taferelen die de Belgische volksaard moeten blootleggen. Van de koning gaan we
naar beneden, via de elite die in de krantenkolommen een felle taal- en
cultuurstrijd uitvecht, tot in de slaapkamers van de gewone man en vrouw, waar
een dubbele moraal heerst.

Zoals te verwachten met namen als Mortier en Cassiers, staat het vakmanschap
hier niet ter discussie. We zien gebeitelde scènes, uitgevoerd binnen de strakke
kaders van donkere, sfeervolle videoprojecties (typisch Cassiers). En een tekst
van Mortier die prettig laveert tussen erudiete (kunst)historie en vuilgebekte
cafépraat. Passions humaines is een esthetisch theaterhoogstandje dat volgende
maand ook niet zal misstaan op het Holland Festival, dat de voorstelling
programmeerde.

Toch is het lastig grip te krijgen op dit werk. De vorm waarin het gegoten is,
staat als een koninklijk paleis en domineert als Leopold zelf. De inhoud wordt
enigszins onderdrukt. Of het nu gaat om een herkenbare thematiek, een emotioneel
aanknopingspunt of een radicale stellingname, er is weinig dat echt bijblijft.

De soms wat melodramatische scènes rond de koning wisselen af met een aantal
Bourgondisch-vrolijke dinertjes en cafédiscussies van een groep journalisten en
kunstkenners. Onder het genot van aperitiefjes becommentariëren ze de plannen
van de koning. 'Kunst als schaamlap voor imperialisme!', roept de radicaal van
het stel. Een zelfverklaard 'belgicist' (Marc Van Eeghem) houdt een pleidooi
voor een verenigd België. Een 'flamingant' (Tom Dewispelaere) koerst tierend op
een splitsing af: 'De ene helft van onze liefdevolle gemeenschap spot in nuffig
Frans met de andere helft, die in plat Vlaams terugvloekt.'

Opvallend in dat verband is de vlekkeloze tweetaligheid op het podium. Het
Vlaamse Toneelhuis co-produceert Passions humaines met onder andere het
Franstalige Théâtre National uit Brussel. Acteurs spreken ieder hun eigen taal.
Er wordt vloeiend geschakeld tussen Frans en Vlaams, soms zelfs binnen dezelfde
zin, waarmee een betekenisvolle link wordt gelegd naar de hedendaagse politieke
realiteit.

Het melodrama komt helaas weer terug in een reeks andere scènes, over een
geheime homoseksuele relatie tussen twee getrouwde mannen. Deze zijn tragisch
bedoeld, om de hypocrisie van die tijd te tonen, maar hebben een verwaterend
effect op de voorstelling.

Ten slotte verschijnt ook nog Lambeaux, de kunstenaar van het beeldhouwwerk, ten
tonele. Zijn verschijning wordt gepresenteerd als een overwinning van de kunsten
op het almaar toenemende rumoer van volk en politiek. De kunstenaar (Serge
Larivière) houdt een monoloog over de sereniteit van zijn kunst. Hij zegt veel
fraais. Dan is het klaar. Met één vraag die overblijft: En nu?

+++

PAVILJOEN VAN MENSELIJKE ONENIGHEID

De sculptuur Les passions humaines staat achter gesloten deuren, en is nogal
verwaarloosd.

Al bij de presentatie van het ontwerp van Les passions humaines (De menselijke
driften) in 1889 zorgt de sculptuur van Jef Lambeaux (1852-1908) voor
controverse tussen liberalen en katholieken. 'Pornografisch!', oordelen de
laatsten. Koning Leopold II geeft architect Victor Horta de opdracht in het
Brusselse Jubelpark een paviljoen rond het 12 meter lange kunstwerk te bouwen.
Architect en kunstenaar krijgen ruzie. In 1910 is het Paviljoen van de
Menselijke Passies eindelijk klaar. Maar de deur naar het kunstwerk blijft
dicht. In 1967 schenkt koning Boudewijn juist dat deel van het park aan de
Saoedische koning Faisal, als onderdeel van een grote wapendeal. Er zou een
museum voor islamitische kunst in het paviljoen komen. Een rechter verbiedt net
op tijd de sloop van het kunstwerk. Maar de deur blijft dicht. De achttien
marmeren blokken beginnen te verzakken, nadat men er in 1977 een
hogedrukreiniger op loslaat. Het dak lekt.

In 2013 laat de Belgische overheid het paviljoen restaureren, maar niet het
kunstwerk. Vanaf deze zomer is het paviljoen een paar dagen in de week geopend.
Ook zal men misschien beginnen met de restauratie van Les passions humaines.




Bekijk de oorspronkelijke pagina:

LOAD-DATE: 21 May 2015

LANGUAGE: DUTCH; NEDERLANDS

GRAPHIC: Foto Kurt van der Elst

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                              94 of 174 DOCUMENTS



                                 de Volkskrant

                             21 mei 2015 donderdag

[Miljonair is weer boven Jan De Nederlandse miljona...]*

BYLINE: VAN ONZE VERSLAGGEVER WILCO DEKKER

SECTION: Economie; Blz. 28

LENGTH: 967 woorden


Miljonair is weer boven Jan

De Nederlandse miljonairs hebben de crisis achter zich gelaten. Hun gemiddelde
vermogen was begin 2013 gestegen naar 2,9 miljoen euro, het niveau van voor de
crisis in 2008. Daarmee is het vermogen van de miljonairs ruim vijftig keer zo
hoog als dat van de gemiddelde Nederlander, die 56 duizend euro heeft.

Dat wordt gemeld in Vermogend Nederland 2015, een rapport over miljonairs dat
Van Lanschot heeft opgesteld in samenwerking met het CBS en onderzoeksbureau
GfK. De bank voor welgestelden zag ook het aantal miljonairs weer iets stijgen,
tot ruim 98 duizend. De vermogenden zien het ook weer zitten. Bijna de helft
verwachtte eind vorig jaar, toen hun ernaar werd gevraagd, een verbetering van
de economie. Bij een eerder onderzoek van Van Lanschot een jaar eerder was dat
nog maar een kwart.

Het besteedbaar inkomen van de miljonairs is, op jaarbasis, gemiddeld drie keer
zo hoog als dat van een doorsnee huishouden, meldt het rapport verder. Eenderde
van de welgestelden had in 2013 een jaarinkomen van een ton of meer. Zulke
inkomens zijn bij niet-miljonairs zeldzaam: slechts 1 procent heeft een salaris
boven een ton.

Van Lanschot telt de huishoudens die een vrij besteedbaar vermogen hebben van
een miljoen euro of meer. De waarde van huizen (en de hypotheken die erop
rusten) en pensioenen wordt niet meegeteld, omdat die lastig te berekenen zijn.
Het herstel bij dat vrije vermogen is pikant.

Vermogens staan weer in de belangstelling sinds Kapitaal in de 21ste eeuw, de
bestseller van de Franse stereconoom Thomas Piketty, waarin wordt gewaarschuwd
voor groeiende ongelijkheid tussen arm en rijk. De inkomensongelijkheid is in
Nederland relatief klein en stabiel, wordt gememoreerd in het Van
Lanschot-rapport. De vermogensongelijkheid is aanzienlijk groter en groeiende.
De rijkste 1 procent bezat begin 2013 meer dan een kwart van het private
vermogen, bleek begin dit jaar al uit cijfers die de Volkskrant had opgevraagd
bij het CBS.

Vrij van zorgen zijn de miljonairs niet. Zo verwacht slechts een kwart dat hun
kinderen het beter zullen krijgen dan zijzelf. Verder maken de miljonairs zich,
net als de 'gewone' Nederlanders, nogal druk over de zorg. De helft van de
miljonairs vindt de kwaliteit daarvan ontoereikend en verwacht een
verslechtering. Tweederde wil de regie daarom in eigen hand nemen door zorg op
maat te regelen in de vorm van 'zorgvilla's' of persoonlijke verpleging. Of de
verzekering meebetaalt,, maakt vier op de tien miljonairs niet uit.

Van de gemiddelde Nederlanders wil ook bijna de helft meer eigen regie, maar bij
slechts 3 procent speelt de vergoeding van de verzekeraar geen rol. Tweederde
van de miljonairs is bereid extra zorg in te kopen, omdat ze verwachten dat de
overheid geen toereikende zorg van goede kwaliteit kan bieden. Dat gegeven is
opvallend: volgens de Amsterdamse hoogleraar Wiemer Salverda loopt het debat
over ongelijkheid mede zo hoog op, omdat het hebben van vermogen in de toekomst
belangrijker wordt voor goede toegang tot onder meer de zorg, zo stelde hij
onlangs in de Volkskrant.

Als er verder bezuinigd moet worden om de economische situatie te verbeteren of
investeringen te financieren, dan zou dat volgens de miljonairs vooral betaald
moeten worden door het terugdringen van de overheid.

De gemiddelde Nederlander kijkt daar volgens Vermogend Nederland 2015 heel
anders tegenaan. Die vindt vooral dat de hogere inkomens en miljonairs de
zwaarste lasten moeten dragen, bijvoorbeeld via een miljonairstax, een apart
hoger belastingtarief.

Daarnaast is een extra belasting op hogere inkomens en vermogen populair bij de
gemiddelde Nederlander. De miljonairs zien daar veel minder in. Slechts een op
de tien staat achter het zwaarder belasten van mensen met vermogen.

Nederlandse welgestelde is blanke man (60) uit Bloemendaal

De gemiddelde Nederlandse miljonair is een hoogopgeleide man van 60 jaar, die
buiten de stad woont. Slechts 5 procent van de welgestelden is jonger dan 40
jaar, aldus het rapport Vermogend Nederland 2015. Dat is misschien niet
verrassend, maar toch.

Driekwart van de miljonairs is ouder dan 50 jaar. Veruit de meesten zijn
autochtone Nederlanders: slechts 1,5 procent van de vermogenden heeft een
allochtone, niet-westerse achtergrond, meldt het door CBS en GfK uitgevoerde
onderzoek van Van Lanschot. En maar twee op de tien miljonairs - preciezer: de
kostwinner van een miljonairshuishouden - is vrouw.

De meeste miljonairs zijn ondernemer: tweederde zegt zijn vermogen als
zelfstandige of als directeur-grootaandeelhouder te hebben opgebouwd.

Vermogen uit loondienst, beleggingen, investeringen en een erfenis volgen op
ruime afstand, aldus het onderzoek. Dat is een pikant gegeven: de hoogleraren
economie Koen Caminada en Wiemer Salverda stelden onlangs dat ondernemers in
Nederland verhoudingsgewijs te weinig belasting betalen, omdat ze in 'de fiscale
luwte' zitten. Volgens de hoogleraren moet daar in het nieuwe belastingstelsel,
waar het kabinet nu op studeert, iets aan gedaan worden.

Ook misschien niet verrassend, maar toch. Begin 2013 hadden Blaricum en
Bloemendaal relatief gezien de meeste miljonairs.

Absoluut wonen de meeste mensen met een vrij besteedbaar vermogen van minimaal 1
miljoen euro (de definitie in dit onderzoek) in de gemeenten Amsterdam
(vijfduizend), Breda en Westland (elk elfhonderd).

Nederland telt internationaal gezien relatief veel miljonairs, volgens onderzoek
van Julius Bär. Die Zwitserse bank voor vermogende klanten, die in tegenstelling
tot Van Lanschot de huizen en de pensioenen wel meenam in de berekeningen, telde
703 duizend miljonairs. Daarmee hebben alleen de grote landen Duitsland,
Frankrijk, Italië en Groot-Brittannië meer miljonairs binnen de grenzen.

* Vervangende titel / Replacement title




Bekijk de oorspronkelijke pagina:

LOAD-DATE: 20 May 2015

LANGUAGE: DUTCH; NEDERLANDS

GRAPHIC: Openingsavond van Masters of LXRY, een luxebeurs in de Amsterdamse RAI.
Het aantal miljonairs in Nederland is weer iets gestegen, tot ruim 98 duizend.
Foto Evert Elzinga / ANP

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                              95 of 174 DOCUMENTS



                                 de Volkskrant

                              18 mei 2015 maandag

Roemer: 'Mensen gaan met pijn in het hart naar hun werk'

BYLINE: VAN ONZE VERSLAGGEEFSTER MAARTJE BAKKER

SECTION: Ten Eerste; Blz. 15

LENGTH: 973 woorden


Deze week komt het boek van Emile Roemer uit. Geen vergezichten, maar een
verslag van werkbezoeken. De boodschap: geef vakmensen weer de hoofdrol.


De voormalige Braziliaanse president Lula da Silva had een boodschap voor zijn
Nederlandse kameraad Roemer toen die bij hem op bezoek kwam: 'Linkse partijen in
Europa verdedigen aarzelend de verworvenheden van de afgelopen vijftig jaar,
maar komen niet met nieuwe ideeën. Ze komen er totaal niet uit. Links staat voor
de uitdaging om nieuwe paradigma's uit te werken.'



Lula heeft 'hartstikke gelijk', zegt Emile Roemer een paar keer. Over een uur
heeft hij een vergadering van het SP-bestuur in Oss, nu drinkt hij een kop
koffie in Stadsherberg Wilhelmina - tapijtjes op tafel, koebel aan de wand en
enthousiaste reacties van de stamgasten op de komst van de SP-leider.

De linkse Braziliaanse president gaf Roemer de aanzet tot het schrijven van zijn
boek Het kan wel, dat deze week uitkomt. 'Ik wilde het op mijn manier doen',
zegt Roemer. Daarom zijn het geen politieke vergezichten die hij schildert. Het
werk van Roemer is een verslag van de werkbezoeken die hij in het afgelopen jaar
aflegde - géén intellectueel vlugschrift waarin hij zijn gedachtengoed ontvouwt.


Het moest makkelijk leesbaar zijn, benadrukt Roemer. 'Heel veel boeken van
politici lijken op een verkapt verkiezingsprogramma en dat dan een beetje verder
uitgediept. Dat wilde ik niet. Dit is niet voor een smal publiek of alleen de
eigen achterban.'

Roemer hoopt dat mensen zijn boek in de zomervakantie meenemen naar het strand.
'En dan kun je na hoofdstuk 2 zeggen: ik vind hoofdstuk 21 ook wel leuk, laat ik
dat eerst lezen. Het is niet zo dat je van begin tot eind één rode draad moet
vasthouden en dat je halverwege denkt, als je het drie dagen hebt laten liggen:
o God, nu moet ik weer opnieuw beginnen, want ik ben de draad kwijt.'

Dat maakt Het kan wel een atypisch boek voor een politicus. Sinds Pim Fortuyn
schreef over de puinhopen van Paars werd het ene na het andere boek gepubliceerd
met rondleidingen door de gedachtenwereld van andere partijleiders - denk aan
Wat Wouter Wil (door Wouter Bos) of Hoe dan, Jan? over de visie van Jan
Marijnissen.

Roemer plaatst niet zijn eigen ideeën op de voorgrond, maar die van de mensen
die hij ontmoette. 'Politici moeten veel praten, maar nog meer luisteren', luidt
de eerste zin van zijn boek. Van die taakopvatting wijkt de SP-leider op de 160
pagina's die volgen niet af.

Klaagzang

Zijn bescheiden opstelling heeft te maken met 'de aard van het beestje',
verklaart Roemer. 'Ik vind dat de politiek niet om mij draait. Ik heb ook geen
persoonlijke ambities, alleen politieke ambities. Als morgen mijn plek is om
Tribunes (het SP-tijdschrift, red.) te vouwen, dan ga ik Tribunes vouwen. En ja,
ik krijg stiekem wel heel veel voor elkaar, we zitten nu in zes provincies te
besturen, maar ik hoef dan niet direct mezelf op de borst te kloppen.
Hoogvliegers... hoge bomen vangen veel wind.'

En daar voelt Roemer zich niet altijd gemakkelijk bij, blijkt bij een bezoek aan
Ronald Koeman, destijds Feyenoord-trainer, dat uitmondt in een tweestemmige
klaagzang. 'De druk van het moeten presteren voel je ook in de politiek soms
heel erg', schrijft Roemer. 'Zeker omdat ik leiding moet geven aan de fractie en
tegelijkertijd als spitsspeler doelpunten moet maken.'

Roemer kiest ervoor om in zijn boek de nobele arbeider in de schijnwerpers te
zetten. De wijkverpleegkundige, de onderwijzer op de praktijkschool, de
bewaarder in een gevangenis, de politieagent. 'Mensen werken keihard', volgens
Roemer, maar 'ze gaan vaak met pijn in hun hart naar hun werk'.

Dat komt volgens de SP-leider doordat de gewone man zich door een bureaucratisch
woud moet kappen voordat hij toekomt aan zijn eigenlijke werk. Arbeiders worden
in Roemers ogen voortdurend dwarsgezeten door managers met hun schaalvergroting
en politici die alleen maar denken aan bezuinigen. Zijn boodschap: politici
moeten eens ophouden het leven van de goedwillende man en vrouw zuur te maken.
'Soms kan de politiek goed doen door niets te doen', schrijft hij na een bezoek
aan een revalidatiecentrum voor mensen met hersenletsel.

Hoofdrol

De SP-voorman wil zich ervoor inspannen dat vakmensen de rol krijgen die hij ze
in zijn boek toebedeelt: de hoofdrol. Het meest expliciet staat het in een van
zijn laatste hoofdstukken, over de bezetting van het Maagdenhuis door studenten
en docenten van de Universiteit van Amsterdam.

'De uitdaging voor de komende jaren is de vernieuwing van de democratie',
vertelt Roemer hen. 'Meer zeggenschap voor mensen die daadwerkelijk het werk
doen, meer betrokkenheid van mensen bij hun directe leef- en werkomgeving.' Dat
zijn de bladzijden in het boek waarop je Roemer met een beetje goede wil toch
nog op een politieke visie kunt betrappen.

En de politicus, wordt die daarmee overbodig? 'Nee, natuurlijk niet', zegt
Roemer. 'Dan ga je naar een anarchie. Je moet alleen goede politici hebben, met
de juiste standpunten. Om mensen aan te geven wat er moet veranderen op al die
terreinen. De zeggenschap van studenten in het Maagdenhuis, huurders over hun
eigen woning, artsen bij de behandeling van hun patiënten. De politiek zul je
moeten gebruiken om te zorgen dat de mensen de ruimte krijgen en dat het
wettelijk is vastgelegd dat ze inspraak hebben.'

Terwijl uit de luidsprekers het Kedeng kedeng van Guus Meeuwis klinkt,
formuleert Roemer zijn antwoord op de oproep van zijn grote voorbeeld Lula. 'In
het verleden staken we veel tijd en energie in het tegenhouden van al die dingen
die massaal hard afgebroken worden', geeft hij toe. 'Maar we moeten mensen een
toekomstperspectief bieden. Wij moeten voorop lopen bij de democratisering van
de samenleving en de economie.'

Je moet de politiek gebruiken om te zorgen dat de mensen inspraak hebben




Bekijk de oorspronkelijke pagina:

LOAD-DATE: 17 May 2015

LANGUAGE: DUTCH; NEDERLANDS

GRAPHIC: Roemer op werkbezoek bij passend onderwijs, Enschede.
sp
Op bezoek bij Ronald Koeman, destijds Feyenoordtrainer, 2012.
sp

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                              96 of 174 DOCUMENTS



                                 de Volkskrant

                              18 mei 2015 maandag

Kan superrijke Hillary wel opkomen voor gewone man?

BYLINE: VAN ONZE CORRESPONDENT ARIE ELSHOUT

SECTION: Ten Eerste

LENGTH: 530 woorden


Hillary Clinton staat pal voor de gewone man, maar haar geld komt vooral van de
rijken. Sinds begin 2014 hebben zij en Bill meer dan 25 miljoen dollar
geïncasseerd met speeches voor grote bedrijven, banken en andere organisaties.



Het bedrag komt van de Clintons zelf. Omdat Hillary zich officieel kandidaat
heeft gesteld, is zij verplicht haar inkomsten te rapporteren aan de Federale
Kiescommissie. De 25 miljoen werd de afgelopen zestien maanden verdiend met zo'n
honderd speeches. Hillary's boek Hard Choices leverde 5 miljoen dollar extra op.
Ze betalen 30 procent belasting over dit geld.

Verrassend is het nieuws niet. Bekend is dat de Clintons sinds Bills vertrek als
president in januari 2001 veel geld ophalen in het sprekerscircuit. De teller
staat op 125 miljoen dollar. Ze behoren tot de top op de lijst van Amerikaanse
grootverdieners. Niet eens de bovenste 1 procent, maar de bovenste 0,1 procent.


Dat is een hoek waar Hillary politiek niet wil zitten. Zij presenteert zich als
de kandidaat van de 99 procent van gewone Amerikanen. In de campagne zal moeten
blijken hoe geloofwaardig de kiezers haar vinden als politicus die de
economische ongelijkheid wil aanpakken.

Hillary is vanwege haar kandidatuur gestopt met het geven van betaalde
toespraken. Bill gaat ermee door. 'Ik moet onze rekeningen betalen', zegt hij.
Het is de vraag of dat wel zo'n handige opmerking is. Want wat mogen dat dan wel
voor rekeningen zijn dat je 250.000 dollar voor een speech vraagt?, zullen de
ploeteraars in de suburbs denken. Vast niet dezelfde rekeningen als die zij
maandelijks met een wee gevoel in de buik openmaken.

Wat ook in het nadeel van Hillary kan werken, is dat een deel van haar
Democratische partij onder leiding van senator Elizabeth Warren naar links
beweegt. Zo dreigt voor haar, ironisch genoeg, hetzelfde gevaar als voor Mitt
Romney in de presidentsverkiezingen van 2012. President Obama en de Democraten
slaagden er toen met succes in de Republikein neer te zetten als een kapitalist
en miljonair die ver afstond van het volk. Nu is het de beurt aan de
Republikeinen. Bills opmerking over de rekeningen werd meteen aangegrepen om te
beweren dat de Clintons hun voeling met het gewone leven hebben verloren.

Hillary ligt dus al vroeg in de campagne op de pijnbank. Het boek Clinton Cash
van Peter Schweizer krijgt veel aandacht. Hij meent dat de Clintons zich
kwetsbaar hebben gemaakt voor de schijn van belangenverstrengeling door met de
Clinton Stichting geld van ondernemingen, buitenlandse regeringen en banken aan
te nemen terwijl Hillary als minister van Buitenlandse Zaken besluiten moest
nemen die donoren raakten.

Schweizer zegt geen smoking guns te hebben gevonden, geen heterdaadje, maar zo
werkt het waarschijnlijk ook niet. Clinton-kenner Joe Klein vindt dat het boek
niet kan worden afgedaan als een rechtse aanval. The New York Times deed nader
onderzoek naar een door Schweizer genoemde uraniumdeal met Rusland, waaruit
bleek dat de Clintons in een grijze zone belandden die ze zouden moeten willen
vermijden.

Ondertussen houdt de harde kern van de Democratische achterban volgens peilingen
haar vertrouwen in Hillary.




Bekijk de oorspronkelijke pagina:

LOAD-DATE: 17 May 2015

LANGUAGE: DUTCH; NEDERLANDS

GRAPHIC: Hillary en Bill te gast op een feest in Indianola (Iowa).
Foto Reuters

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                              97 of 174 DOCUMENTS



                                 de Volkskrant

                              16 mei 2015 zaterdag

2 ton

BYLINE: IONICA SMEETS

SECTION: Sir Edmund; Blz. 47

LENGTH: 558 woorden


Ionica zag een getal


Tijdens het lezen van Joris Luyendijks Dit kan niet waar zijn bekroop me soms
het gevoel dat niet die bankiers iets verkeerd deden, maar ikzelf. Want ik zit
hier op mijn zolderkamer stukjes te typen, terwijl wiskundigen in de Londense
bankenwereld 2 ton per jaar binnenharken. En ik heb nota bene ook nog een minor
financiële wiskunde gedaan. De wiskunde daarbij was prachtig en hels moeilijk
(die twee dingen gaan wel vaker samen in mijn vakgebied).



Een stel bestuurskunde-studenten begon tegelijk met mij aan deze minor, dromend
van het grote geld. Ze dropen teleurgesteld af na de zoveelste stochastische
differentiaalvergelijking. Mijn probleem met financiële wiskunde was juist het
niet-wiskundige deel. Waarom zou je een optie kopen om over een tijdje graan te
verhandelen als je geen graan had en überhaupt niets met graan deed? En waarom
zou je willen uitrekenen wat de juiste prijs is van een complex financieel
product waarvan je niet begrijpt wat het met de echte wereld te maken heeft? Het
deed me allemaal denken aan poker. Met slimme strategieën kun je vast bakken
geld verdienen in de financiële wereld, maar het leek mij te veel blufwerk.

Ik dacht nog niet eens na over de ethische kant: dat die wiskundige modellen ook
misbruikt konden worden om mensen zo veel mogelijk geld uit de zak te kloppen.
We kregen tijdens onze studie wel een vak over ethiek, maar ik nam dat destijds
een stuk minder serieus dan alle 'echte' wiskunde. Ik herinner me een voorbeeld
over olieraffinaderijen in Afrika en hoe ik me destijds afvroeg wat wiskunde
daarmee te maken had. Achteraf denk ik dat dit precies het probleem is:
wiskundigen werken aan dingen die een abstractie of vier van de werkelijkheid
afstaan en beseffen daardoor niet welke gevolgen hun werk kan hebben.

Neem de Amerikaanse geheime dienst NSA (National Security Agency). Wiskundige
Cathy O'Neil beschreef eens hoe de NSA haar probeerde binnen te halen, nadat ze
als student een prijs had gewonnen. Tijdens een rondleiding vertelden vakgenoten
hoe prettig het werken was bij de NSA: het weer was er mooi en de wiskundige
vraagstukken interessant. Ze wisten niet precies waaraan ze werkten: hun
problemen waren door de geheime dienst zo vertaald naar wiskunde dat niemand
meer kon zien wat de oorspronkelijke toepassing was. O'Neil vroeg of ze dit niet
vervelend vonden. 'Welnee', antwoordde de meerderheid: 'Ik geloof dat alles dat
de Amerikaanse overheid doet goed is.'

Noem het kop-in-het-zand, noem het naïef, maar het is toch gek om niet na te
denken over hoe je werk wordt gebruikt? Wiskundige Keith Devlin werkte jarenlang
aan een methode om informatie over individuen uit een grote hoeveelheid data te
filteren. Hij deed dat uit de oprechte wens om een tweede 9/11 te voorkomen. Na
de onthullingen van Edward Snowden bleek dat zijn werk inmiddels gebruikt wordt
om gewone burgers te bespioneren. Devlin voelt zich verraden en roept zijn
wiskundige collega's op niet meer samen te werken met de geheime diensten.

Als ik het zo bekijk, ben ik toch zeer tevreden met mijn beroepskeuze. Ik
verdien geen 2 ton per jaar, maar weet tamelijk zeker dat mijn werk niet
gebruikt wordt om mensen financieel uit te kleden of af te luisteren.

twitter.com/ionicasmeets

Het is toch gek om niet na te denken over hoe je werk wordt gebruikt?




Bekijk de oorspronkelijke pagina:

LOAD-DATE: 15 May 2015

LANGUAGE: DUTCH; NEDERLANDS

GRAPHIC: Ionica zag een getal
Illustratie Tomori Nagamoto

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                              98 of 174 DOCUMENTS



                                 de Volkskrant

                              9 mei 2015 zaterdag

Ongelijken

BYLINE: WIETEKE VAN ZEIL

SECTION: Sir Edmund

LENGTH: 636 woorden


Oog voor detail


Je gaat het pas zien als je het doorhebt. *Wieteke van Zeil over opmerkelijke en
veelbetekenende bijzaken in de beeldende kunst. Deze week: de gewone man.

Francisco de Goya: De derde mei 1808 in Madrid

1814; Olieverf op doek; 266 x 345 cm
Museum Prado, Madrid

Toen ik twee weken geleden in het Prado stond voor het enorme schilderij De
derde mei 1808 van Goya, stond er ongeveer op hetzelfde moment in Baltimore een
man in zijn eentje voor een gesloten rij politieagenten. Zij: bewapend en als
ME'ers uitgerust met helmen en doorzichtige schilden, alle gemerkt met 'Police'.
Hij: verstild, verstijfd misschien, in spijkerbroek, hoodie, blauwe muts en
gympies, zijn handen hangend naar beneden. Om hem heen een wijde, geruisloze
cirkel van leeg asfalt, als een zeepbel die elk moment kan knappen. Het was twee
dagen voordat de rellen begonnen in Baltimore, en de jonge fotojournalist Colin
Campbell legde dit vast. Op Twitter was de vergelijking met de tankman op het
Plein van de Hemelse Vrede in Peking gauw gemaakt. Even weerloos en eenzaam,
moedig en hopeloos tegelijk. Hij staat er ontwapenend bij, maar daar lijken de
gezagsdragers tegenover hem anders over te denken. Er is geen logica of
proportie tussen die twee in dit beeld. Wat er zich buiten het beeld afspeelde,
weten we natuurlijk niet - mogelijk staat hij in het midden, en vormt zich aan
de andere kant een rij demonstranten.

Ik keek naar Goya's man die in het felle licht staat, als een konijn in
koplampen. Hij is het menselijke tegenbeeld van Christus: in zijn houding
weerspiegelt hij de Messias, met gespreide armen, in zijn blik staat de angst
voor de dood die een fractie van hem verwijderd is. En ik realiseerde mij dat al
die foto's, deze in Baltimore, de tankman in Peking, en er zijn er veel meer,
teruggaan op dit schilderij. Het eerste schilderij waarop de strijd tussen
ongelijken zo prominent is verbeeld. Waarop het gewone volk de hoofdrol kreeg.
En het eerste monumentale werk ook, zo las ik twee dagen na Madrid in Hans den
Hartog Jagers boek Het streven, waarin een kunstenaar niet de status bevestigt
van de machthebber (die doorgaans toch zijn salaris betaalt). Een revolutionair
kunstwerk over de opstand van het Spaanse volk, niet gesteund door de eigen
koning, tegen de troepen van Napoleon.

Maar als het om gewone mensen gaat, is het niet de verlichte bijna-Messias in
dit schilderij. Niet de man die voor de rij politieagenten ging staan of voor de
tank. Bij de gewone man zullen aarzeling en rechtvaardigheidsdrang in zulke
omstandigheden voortdurend met elkaar strijden: hem zag ik achter de
hoofdpersoon staan. Die wil wel, maar hij schuilt ook, in een reflex. Heel lang
nam ik gedachteloos aan dat hij het was die de vuist hief. Nu werd me duidelijk
dat die vuist niet van hem is maar van de paniekerig kijkende man voor hem. De
gewone man, en vrouw, haalt kracht uit de massa. Die durft als de buren ook gaan
en gelijk hebben ze, want massa kan verandering veroorzaken, zo is de afgelopen
jaren in verschillende landen wel gebleken. Of niet, zoals hier bij Goya, en in
Syrië, en dan volgt er vijf jaar gruwelijke 'burger'-oorlog.

Nu ik dit tik, is het 4 mei, het is vakantie en uit mijn raam zie ik drie
vlaggen halfstok. Wat doen we in zulke angstige omstandigheden? De een smeekt,
de ander gebaart 'kom maar op dan!', de volgende slaat zijn handen voor z'n
gezicht als een kind dat denkt dat de wereld verdwijnt als-ie dat maar doet,
weer een ander blijft woedend zijn vuist heffen. De meesten, denk ik, zullen
proberen zich te beschermen zoals deze man hier. Niemand is helemaal moedig of
helemaal laf. Wil en moed en hoop en angst dansen in je hoofd als een malle, als
het erop aankomt. En Goya heeft ze allemaal verbeeld.

www.detailsofart.com

*Johan Cruijff




Bekijk de oorspronkelijke pagina: ,

LOAD-DATE: 8 May 2015

LANGUAGE: DUTCH; NEDERLANDS

GRAPHIC: Francisco de Goya: De derde mei 1808 in Madrid
Museum Prado, Madrid

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                              99 of 174 DOCUMENTS



                                 de Volkskrant

                              9 mei 2015 zaterdag

Porsche gecrasht? Net goed

BYLINE: VAN ONZE CORRESPONDENT THOMAS ERDBRINK

SECTION: Ten Eerste; Blz. 15

LENGTH: 832 woorden


Reportage Nieuwe rijken in Iran


Een dodelijk ongeluk met een Porsche leidt onder arme Iraniërs tot leedvermaak.
Het incident staat volgens velen voor de groeiende ongelijkheid in de
Islamitische Republiek.

Het is vijf uur 's ochtends als een kanariegele Porsche de Shariati-boulevard op
racet, een lange straat met aan weerszijden platanen. Achter het stuur zit een
jonge vrouw, naast haar de kleinzoon van een ayatollah, representant van de
Iraanse nouveau riche. Het geronk van de zes cilinder-motor echoot door de lege
straat als de sportwagen optrekt naar 200 kilometer per uur.



Tot op dat moment is het een ochtend zoals alle andere in Noord-Teheran. Hier
leiden de kinderen van de elite hun leven alsof de strenge islamitische wetten
van Iran voor anderen zijn geschreven. Hun vloot van luxe auto's trekt iedere
avond door de stad en is het symbool geworden van de groeiende ongelijkheid in
Iran.

Maar in plaats van de avond te eindigen op een parkeerplaats achter het hek van
een villa, verliest Parivash Akbarzadeh de macht over het stuur. Eerst raakt de
20-jarige vrouw de stoep, daarna een boom. Ze is vrijwel direct dood. Haar
passagier, de 21-jarige eigenaar van de sportwagen, Mohammad Hossein
Rabbani-Shirazi, overlijdt even later, zo meldt de website Afkarnews op 23
april.

Niet veel later verschijnen op sociale media foto's van het wrak van de Porsche
Boxster GTS, dat in een van de belangrijkste straten van Teheran ligt. Bijna net
zo snel wordt de identiteit van de twee slachtoffers onthuld: de jonge
schoonheid uit een lagere middenklassewijk en de kleinzoon van een prominente
geestelijke. Mohammad blijkt net verloofd te zijn, maar niet met Parivash.

'Mooi zo', schrijft iemand op de Instagram-pagina van Parivash, onder een foto
waarop ze poseert met een ring in de vorm van een dollarteken versierd met
diamanten. 'Dit meisje stak het gewone volk in brand, en heeft nu zichzelf
aangestoken.' Het is slechts een van de duizenden veelal harde internetreacties
op het ongeluk.

De kiem van de sociale onrust is jaren geleden gelegd, zeggen analisten, toen
president Mahmoud Ahmadinejad aan de macht kwam. Onder zijn bewind kreeg een
kleine groep toegang tot ongekende rijkdom, dankzij vergunningen in de
energiesector, de buitenlandse valuta- en goudmarkten. Zij breidden al snel hun
invloed uit naar andere sectoren van de Iraanse economie. Niet gehinderd door
moreel besef verspreidden ze zo een cultuur van corruptie.

Terwijl de belangrijkste Iraanse zakenlui nog vaak een obligaat revolutionair
driedagenbaardje dragen, kopen hun kinderen in Dubai de duurste merkkleding en
gaan ze uit in exclusieve clubs. In Teheran rijden ze in gloednieuwe dure
auto's, terwijl de meeste Iraniërs niet eens durven te dromen van een nieuwe
auto, zelfs niet van lokale makelij.

Sinds 2009 zijn er volgens de nieuwssite Mashregh meer dan 100 duizend luxe
auto's geïmporteerd in Iran, ondanks de belasting daarop van 140 procent. Een
Porsche Boxster GTS 2015, waar Parivash en Mohammad in reden, kost in Nederland
93.000 euro, inclusief belastingen. In Iran kost dezelfde auto rond de 156
duizend euro.

'De nouveaux riches kleden zich anders, praten anders en gedragen zich anders',
zegt Nader Karimi Joni, een journalist en activist, in een poging om de woede
over het ongeluk uit te leggen. 'Ze dwepen met hun bevoorrechte positie en
genieten ervan om anderen te vernederen.'

Zelfs de opperste leider van Iran, Ali Khamenei, voelde zich geroepen iets over
het ongeluk te zeggen. De ayatollah propageert een sober en vroom leven.
'Sommige jongeren, die overdreven trots zijn op hun rijkdom, nemen de straten
over met hun dure auto's', zei hij vorige week tijdens een bijeenkomst met de
politie. 'Dit creëert psychologische onrust, de politie moet hard optreden.'

Op haar Instagram-pagina wordt Parivash nu een 'opportunist' genoemd, maar
anderen zeggen zich te schamen voor de aanvallen aan haar adres. 'Helaas is
aanpappen met de rijken de enige manier voor een aantrekkelijke jonge vrouw om
een goed leven te hebben in deze stad', schrijft iemand.

Haar metgezel Mohammad wordt op internet uitgelachen, omdat hij als telg uit een
familie van geestelijken een honkbalpet met zilverbeslag droeg. Maar zijn vader
zei in een interview in de krant Haft-e Sobh dat de familie arm is en zijn zoon
'niet eens een fiets bezat'. Niemand geloofde hem toen hij zei: 'De auto was van
Parivash. Hij stond alleen niet op haar naam. En ze had mijn zoon opgepikt op
straat.'

Voor veel Iraniërs is de zaak glashelder. 'Ik dank God dat, terwijl er geen
gerechtigheid is in deze wereld als het gaat om wie er geld en weelde heeft, er
tenminste gerechtigheid is in de dood', schrijft een zekere LiliAsayesh22 op
internet. 'Het is Gods gerechtigheid dat de rijke jongeren sterven, net als de
arme jongeren, die geen hoop in hun leven hebben.'

Dit meisje stak het gewone volk in brand, en heeft nu zichzelf (Anonieme reactie
op de Instagram-pagina van de verongelukte Parivash)




Bekijk de oorspronkelijke pagina:

LOAD-DATE: 8 May 2015

LANGUAGE: DUTCH; NEDERLANDS

GRAPHIC: Een Iraniër tankt zijn Porsche 911 Carrera vol bij een benzinepomp in
Teheran.
Foto AFP
Het wrak van de Porsche waarin Parivash en Mohammad omkwamen.

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                              100 of 174 DOCUMENTS



                                 de Volkskrant

                               8 mei 2015 vrijdag

8: Mode

BYLINE: BREGJE LAMPE

SECTION: V Opening; Blz. 7

LENGTH: 592 woorden


SPECIAL: 18 CULTURELE HOOGTEPUNTEN DEZE ZOMER

Op het modefestival Fashionclash in Maastricht staan liefst 150 ontwerpers. Wie
vallen het meest op? 11 t/m 14/6

Voor de zevende keer vindt in Maastricht het festival Fashionclash plaats. Een
toegankelijk modefestival met een experimenteel programma, waaraan dit jaar maar
liefst 150 ontwerpers meedoen. Vier hoogtepunten:

1. Denim van Dusty Thomas

Tegen het einde van haar studie aan de Academie voor Beeldende Kunsten in
Maastricht was mannenmodeontwerpster Dusty Thomas (21) eruit wat ze wilde:
werken met denim en de kleur blauw. Met de rest van de mode heeft ze niet zo
veel. 'Ik weet niet precies wat me zo aantrekt in blauw, maar ik kan geen
collectie maken zonder die kleur', zegt Thomas. Vorig jaar was haar werk te zien
op Lichting, de show waarin de beste eindexamenkandidaten van Nederland hun
collecties presenteren. Ze is meteen haar eigen label begonnen: Bleudenîmes. De
nieuwe collectie die ze tijdens Fashionclash laat zien, is geïnspireerd op de
Noord- en Zuidpool. Thomas showt samen met Minou Lejeune (23), die opvallende
hoofdaccessoires maakt.

2. Extravagante kleren van Tom Van Der Borght

De Belgische Tom Van Der Borght (36) geldt in de modewereld als een snel
rijzende ster. Hij verkoopt in winkels in China, Japan, Amerika en Duitsland.
Dat zijn werk aanslaat, is niet zo gek: dit is een lefgozer die graag de grenzen
opzoekt en avant-gardistische en kleurrijke kleding maakt in de traditie van
Walter Van Beirendonck en Bernhard Willhelm, twee bekende Belgische ontwerpers.
Tijdens Fashionclash presenteert Van Der Borght een nieuwe collectie, die hij
heeft gemaakt in samenwerking met zijn echtgenoot Shako Nikva, een modeontwerper
uit Georgië. 'Ik vind comfort belangrijk, maar ik trek me niets aan van wat Jan
met de pet op straat draagt. Ik maak kleding voor mensen die niet bang zijn om
op te vallen.'

3. Capuchontruien van Bas Timmer

Bas Timmer (24) is bekend van de sheltersuit, een warme, waterafstotende en
brandwerende jas en slaapzak ineen. Afgelopen winter werden landelijk honderd
sheltersuits verdeeld onder daklozen. Timmer is bezig met de productie van
honderd nieuwe pakken, die hij wil uitdelen aan daklozen in Parijs, Londen en
Berlijn. Ondertussen heeftde modeontwerper, die woont en werkt in Enschede, ook
zijn eigen kledinglijn. Zijn handelsmerk zijn extravagante en kleurrijke truien
voor mannen en vrouwen, vaak met een flinke kraag of capuchon. Eind april opende
hij Stage 53, een nieuwe winkel in Enschede die hij samen met een vriendin runt
en waar beginnende ontwerpers de ruimte krijgen. Tijdens Fashionclash
presenteert Timmer een nieuwe collectie met verschillende capuchontruien van
leer.

4. Verhalen van Nina Willems

Voor Nina Willems (28), die is afgestudeerd als neuropsycholoog aan de
Universiteit van Utrecht en als performer aan de Toneelacademie van Maastricht,
is kleding een aanleiding voor een persoonlijk verhaal. Zij doet nu al drie jaar
mee aan Fashionclash met het project Verweven, waarvoor ze filmpjes maakt van
mensen met een bijzondere stijl. Die mensen laat ze voor de camera vertellen
over hun kleding, terwijl ze zich aan- en uitkleden. Vervolgens geeft ze die
filmpjes aan een modeontwerper met de vraag om een nieuw kledingstuk voor de
betreffende persoon te maken. Mode dus, maar dan met een persoonlijke
invalshoek. De drie modelabels die dit jaar meedoen zijn Maison the Faux,
Schueller de Waal en Loes van Nijnatten.

+++

Fashionclash, 11 t/m 14/6, SAM-decorfabriek en andere locaties, Maastricht.




Bekijk de oorspronkelijke pagina:

LOAD-DATE: 7 May 2015

LANGUAGE: DUTCH; NEDERLANDS

GRAPHIC: Ontwerp van Nina Willems.
Foto Peter Stigter
Ontwerp van Dusty Thomas.
Foto Peter Stigter
Ontwerp van Bas Timmer.
Foto Peter Stigter

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                              101 of 174 DOCUMENTS



                                 de Volkskrant

                               8 mei 2015 vrijdag

Pijnloos afscheid van lichtdivisie

BYLINE: VAN ONZE VERSLAGGEVER GERARD REIJN

SECTION: Economie

LENGTH: 700 woorden


Reportage Aandeelhoudersvergadering Philips


98 procent van de aandeelhouders van Philips stemde gisteren in met de
afsplitsing van de lichtdivisie. 'De lampenfabriek was de startmotor. Die is
niet meer nodig, want de motor draait.'

'We moeten niet sentimenteel doen over ons erfgoed', zei Frans van Houten. Die
aansporing van de bestuursvoorzitter hadden de aandeelhouders van Philips,
donderdag bijeen in de beurs van Berlage in Amsterdam, nauwelijks nodig. Zij
stemden massaal in met de opsplitsing van hun concern.



Unilever dat zijn margarineproductie van de hand doet, of Heineken zonder bier:
het zou volstrekt ondenkbaar zijn. Maar nu Philips het bedrijf aan de kant gaat
zetten waarmee het in 1891 begon en daarna heel groot werd, was er slechts een
enkele kleine aandeelhouder die sporen van emotie vertoonde.

Maréchal Desmet, een man met een blauw strikje en een machtige snor, kwam het
dichtst in de buurt. Hij introduceerde zichzelf op de vergadering als 'een
jongen van the block', oftewel: 'Ik kom uit Eindhoven. Er is over deze kwestie
geen enquête geweest. Jullie denken wel dat jullie weten wat het gewone volk op
de werkvloer voelt, maar dat is niet zo.'

Emotioneler dan dat werd het niet.

Desmet stemde tegen de opsplitsing, zegt hij naderhand. Om emotionele redenen,
zeker. 'Philips is licht, en licht is Philips. Edison vond de gloeilamp uit,
maar Philips was er meteen bij om het octrooi te kopen.' Nu dreigt het einde van
Philips, vreest hij.

Maar hij heeft ook minder emotionele argumenten. Dat Philips nu al toestemming
krijgt om een hele divisie af te splitsen terwijl niets bekend is over koper of
prijs, vindt hij onbegrijpelijk. 'Ze hebben een open mandaat gekregen. Ze kunnen
doen wat ze willen.'

Ook Pieter van Saane stemde tegen. Voor hem is Philips letterlijk erfgoed: hij
heeft zijn pakket aandelen geërfd. En zijn dochter, die mee is op deze
historische aandeelhoudersvergadering, zal ze op haar beurt weer erven, denkt
hij. 'Een beetje Hollands bedrijf is altijd goed.' En je ziet hoe het met Douwe
Egberts afliep. En met grote delen van DSM. Allemaal in buitenlandse handen
gekomen.

Maar zelfs onder de kleine aandeelhouders stemde een groot deel voor splitsing.
Bram van den Berge, schipperstruidrager uit Waalre: 'Ik heb jarenlang gewerkt
bij NatLab, de researchafdeling van Philips. Afsplitsen, dat heeft Philips
altijd al gedaan. Met ASML, met NXP. Dat is voor die bedrijven heel goed
geweest.'

Maar je afscheid nemen van je roots? Van den Berge: 'De lampenfabriek was de
startmotor. Als je motor draait, heb je geen startmotor meer nodig.' Splitsing
was logisch, want synergie tussen lampen en medische apparaten is er niet.
Emoties? 'Ach, zoals je een oud foto-album bekijkt.'

Holger Weeda van BNP Paribas zegt blij te zijn met dit 'historisch moment', dat
neerkomt op de rekensom 'de som der delen is meer dan het geheel'. Maar hij had
wel een voorstel: 'Als het concern eenderde kleiner wordt, kan de beloning van
het bestuur ook eenderde lager.' De suggestie werd vriendelijk glimlachend
genegeerd: dat speelt pas bij de feitelijke splitsing.

Dat zal pas ergens volgend jaar zijn. Misschien krijgt het bedrijf een eigen
beursnotering, misschien wordt het verkocht aan een investeerder; daarover valt
nog niets te zeggen. Analisten verwachten dat het bedrijf 9 miljard euro kan
opleveren, maar het bestuur zegt er niets over.

Bestuursvoorzitter Van Houten had voor het nationale gevoel nog wel een paar
pleisters meegenomen. Philips Lighting zal, als het volgend jaar wordt
afgesplitst, een Nederlands bedrijf blijven. Zelfs als het aan een buitenlandse
investeerder zou worden verkocht. Met hoofdkantoor in Eindhoven. En hoe dat
bedrijf ook zal heten: het zal de merknaam Philips blijven dragen. Maar mocht
Lighting naar de beurs worden gebracht, dan wil hij niet toezeggen dat dat de
Amsterdamse beurs zal zijn.

President-commissaris Van der Veer sloot de discussie plichtmatig af: 'Het is
natuurlijk een moeilijke beslissing. Niet om het licht uit te doen, maar juist
om het aan te laten.' En enkele seconden later: 'Voorstel aangenomen.' Met 98
procent van de stemmen.

Ze hebben een open mandaat. Ze kunnen doen wat ze willen




Bekijk de oorspronkelijke pagina:

LOAD-DATE: 7 May 2015

LANGUAGE: DUTCH; NEDERLANDS

GRAPHIC: De gloeilampenfabriek van Philips in Eindhoven rond 1910.
Foto Spaarnestad

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                              102 of 174 DOCUMENTS



                                 de Volkskrant

                               8 mei 2015 vrijdag

Geachte redactie

SECTION: Opinie en Debat; Blz. 22

LENGTH: 595 woorden


Wat let u?

Philippe Remarque, hoofdredacteur van de Volkskrant, noemt de erfopvolging van
ons staatshoofd een ondemocratisch anachronisme 'dat een smak belastingcenten
kost' (Stekel, O&D, 7 mei). Maar goed, 'wij gedogen dat'.

Mag ik de hoofdredacteur van mijn krant eraan herinneren dat het erfelijk
koningschap is vastgelegd in de Grondwet, een democratisch tot stand gekomen en
gehandhaafde wettelijke regeling? Niets belet hem de monarchie niet langer te
gedogen, maar zich aan het hoofd te stellen van een beweging tot herziening van
de Grondwet en tot invoering van een Nederlandse republiek, uiteraard langs
democratische weg.

Hij zal dan bemerken dat ook een president 'een smak belastingcenten' kost. Of
dacht hij dat het nieuwe staatshoofd, onze eigen president Hollande, zijn intrek
zal nemen in een flat in de Bijlmer, drie hoog achter? En wat die strafbepaling
betreft, waarvan Alexander Pechtold, Tweede Kamerlid, zich in diezelfde
Volkskrant (Ten eerste) ietwat klagerig afvraagt waarom belediging van de koning
anders wordt bestraft dan het beledigen van gewone burgers of bevolkingsgroepen.


Ook in een republiek zal belediging van het staatshoofd vermoedelijk strafbaar
blijven, al heet het dan niet langer majesteitsschennis, omdat de staat er
belang bij heeft dat bepaalde staatsbelangen, zoals de hoogheid en waardigheid
van het ambt van president, worden beschermd.

Cees Fasseur, Den Haag

Als het mag, moet het

Misschien is vervolging op grond van majesteitsschennis niet meer van deze tijd.
Anderzijds kunnen we ons afvragen wat de toegevoegde waarde is van belediging
van leden van de koninklijke familie, in het bijzonder van de koning.

In Nederland is de afgelopen decennia een moraal gaan heersen die cabaretiers en
activisten aanmoedigt zo veel mogelijk tegen de gevestigde orde aan te schoppen.
Alles onder het motto: 'Als het mag, dan moet het ook en als het niet mag dan
doen we het lekker toch'. Sommige mensen worden nooit volwassen.

Gosling Wiersma, Amsterdam

Geen bescherming voor Willy

'Fuck de koning' is wellicht wat banaal, maar over wie gaat het? Het gaat over
Willy, die zijn verjaarspartijtje in Dordt niet zelf betaalde. Over zijn vrouw,
wier jurk van de dag een paar maanden, misschien wel een jaar bijstand kostte.
De koning en zijn vrouw staan vér boven het gepeupel. Hebben zij bescherming
nodig tegen een kreet, terwijl zij met bijna álles wat ze doen (Grieks huisje,
aanlegsteigertje, racebootje, om maar iets te noemen) uitstralen: 'FUCK het hele
Nederlandse volk!'?

M. van Beukering, Groningen

Roept u maar!

We leven in een beschaafd land. Is die jongen van ' fuck de koning' niet
opgevoed? Ik leerde mijn kinderen: 'hou rekening met anderen' dan kom je een
stuk verder! Verder mag je van mij alles roepen, maar hou het beschaafd!

A. List, Den Haag

Schoftenstreek

Oud-Engelandvaarder Rudi Hemmes stelt: 'En het bombarderen van Rotterdam,
terwijl we ons al hadden overgegeven, dat was een ongehoorde schoftenstreek.'
(Ten eerste, 4 mei). Dat van die schoftenstreek klopt wel, maar niet dat 'we ons
al hadden overgegeven'. De Nederlandse kolonel Scharroo kreeg op 14 mei 1940 een
ultimatum voorgelegd van de Duitse luitenant-generaal Schmidt om Rotterdam op te
geven.

Scharroo weigerde hierop in te gaan, ook omdat de naam, rang en handtekening van
Schmidt op het document ontbraken. Voordat dit was rechtgezet, was Rotterdam al
gebombardeerd, tot ontzetting van Schmidt. Scharroo ondertekende vervolgens het
verbeterde ultimatum in aanwezigheid van Schmidt met 'Angenommen'.

Pieter Markus, Geldrop




Bekijk de oorspronkelijke pagina:

LOAD-DATE: 7 May 2015

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                              103 of 174 DOCUMENTS



                                 de Volkskrant

                              7 mei 2015 donderdag

Fuck-vervolging gaat velen te ver

BYLINE: VAN ONZE VERSLAGGEVER HUIB MODDERKOLK

SECTION: Ten Eerste

LENGTH: 1056 woorden


Majesteitsschennis staat sinds 1881 in de wet. Dat hierom in 2015 nog iemand
voor de rechter komt, heeft onbegrip gewekt. 'Waarom moet het anders gaan dan
bij een beledigde burger?'


'Fuck de koning, fuck de koningin. Dit is de Nederlandse democratie.' Doe het af
als 'een hoogst ordinaire opmerking', zoals Eberhard van der Laan, de
burgemeester van Amsterdam. Kwalificeer het als 'weinig verheffende woorden',
aldus PvdA-senator Ruud Koole. Of verpak het algemener, zoals de koning zelf.
'Protesten tegen het koningshuis moeten kunnen', zei Willem-Alexander in 2013
vlak voor zijn kroning in een interview met de NOS en RTL.



'Maar het is geen grond om iemand te vervolgen', verwoordt senator Koole. Van
der Laan twijfelde openlijk, afgelopen zaterdag tijdens het Festival van het
Vrije Woord: 'De vraag is of het strafbaar moet zijn.' Waarmee hij eigenlijk
zelf het antwoord al gaf.

Het OM oordeelt daar anders over; dat ziet in de woorden van de activist
Abulkasim Al-Jaberi aanleiding hem te vervolgen wegens majesteitsschennis, een
begrip dat in 1881 in de wet werd gezet. Al-Jaberi weigerde een zogeheten
beschikking van 500 euro te betalen en komt daarom voor de rechter.

Die aankondiging op woensdag ontketende een golf van verbaasde en onthutste
reacties. Strafrechtgeleerde Theo de Roos noemt het 'één grote
onbegrijpelijkheid en volstrekt uit de tijd'. Al-Jaberi deed zijn uitspraak
tijdens een demonstratie tegen Zwarte Piet, in Amsterdam op 16 november vorig
jaar. Volgens het OM zijn de bewoordingen beledigend voor koning
Willem-Alexander en koningin Máxima.

Koole zou graag zien dat het verbod op het beledigen van het koningshuis
geschrapt wordt, zoals eerder het verbod op 'smadelijke godslastering'. Hij
spreekt vooralsnog op persoonlijke titel; hij heeft nog niet kunnen overleggen
met zijn partij, al voorspelde Van der Laan zaterdag dat het wetsartikel geen
decennium meer overeind blijft.

Koole: 'De vrijheid van meningsuiting is al begrensd door het verbod op
haatzaaien en oproepen tot geweld. Meer hoeft het niet te zijn. Waarom zou je
een aparte categorie maken voor het beledigen van de koning?'

D66 is bij monde van fractievoorzitter Alexander Pechtold dezelfde mening
toegedaan, en wil opheldering van premier Rutte en minister Van der Steur. 'Wat
rechtvaardigt dat het beledigen van de koning en de koningin anders wordt
gestraft dan het beledigen van gewone burgers of bevolkingsgroepen?', aldus
Pechtold en zijn collega Gerard Schouw. Het OM zou er beter aan doen de
wetsartikelen als een dode letter te beschouwen.

Ruim honderddertig jaar geleden kwam het verbod op majesteitsschennis in het
Wetboek van Strafrecht. Artikelen 111 tot en met 113 behandelen de 'opzettelijke
belediging van de Koning', en die van zijn echtgenoot, zijn vermoedelijke
opvolger en diens echtgenoot. Er staat een gevangenisstraf op overtreding van
het verbod (maximaal 5 jaar) of een 'geldboete van de vierde categorie'
(maximaal 19.500 euro).

Opmerkelijk is dat cijfers suggereren dat het OM de laatste jaren steeds vaker
overgaat tot vervolging. Volgens het Centraal Bureau voor de Statistiek is
tussen 2000 en 2012 19 maal vervolgd voor majesteitsschennis. In 9 gevallen
volgde een veroordeling, meestal een geldboete. Tussen 1970 en 2000 kwam
vervolging wegens majesteitsschennis bijna niet voor.

Dat is ook de advocaat van Al-Jaberi, Willem Jebbink, opgevallen. 'Het zegt veel
over de paternalistische houding van het OM. Ik zie het ook bij het beledigen
van agenten: bij het minste of geringste worden mensen vervolgd.' Jebbink vindt
het een 'heel zorgelijke trend'. Het OM is lichtgeraakt, zegt hij. 'Terwijl
bijvoorbeeld agenten juist wat minder lange tenen moeten hebben dan andere
burgers.'

Jebbink vindt dat het tot willekeur kan leiden: 'Wat voor de één beledigend is,
hoeft dat niet voor een ander te zijn. De toevoeging sukkel gold lang niet als
beledigend; recentelijk oordeelde de Hoge Raad ineens anders.'

Anders dan Koole kunnen VVD-senatoren Dupuis en Schouwenoven zich wel vinden in
het verbod op het beledigen van de koning. Dupuis: 'Het staat iedereen vrij een
andere staatsvorm te propageren, maar we moeten het koningshuis beschermen tegen
laster.' Schouwenoven: 'Ik sta niet te trappelen om het te schrappen. Koning en
koningin kunnen zich moeilijk verdedigen en zijn gehouden aan verplichtingen die
voor gewone burgers niet gelden.'

Koole snapt het argument van het verdedigen niet. 'Als iemand 'Fuck Ruud Koole'
roept, wat moet ik dan doen? Ja, jammer. Sommige dingen moet je van je af laten
glijden.'

In 2007 pleitte PvdA-senator Rehwinkel ook voor het schrappen van het verbod op
majesteitsschennis en GroenLinks wilde er in 2013 van af. Toch staat het nog
steeds in de wet. Advocaat Jebbink denkt dat het in de cultuur zit.
'Nederlanders vinden dat ze allemaal dezelfde mening moeten hebben. Degene die
zijn hoofd boven het maaiveld steekt, krijgt te horen dat-ie normaal moet doen.'


Op 27 mei moet zijn cliënt voorkomen. De eerste woorden van zijn pleidooi heeft
Jebbink al op papier staan: 'Fuck het OM.'

Enkele eerdere zaken: wel of geen schennis?

1969

Cartoonist Bernard Willem Holtrop krijgt een boete van 200 gulden omdat hij
koningin Juliana in een spotprent tekent als prostituee. Holtrop maakte de
spotprent naar aanleiding van de verhoging van de toelage van de koningin. Hij
tekent Juliana gezeten achter een raam, lonkend naar klanten. Op een bordje bij
het raam staat de hoogte van haar jaarlijkse koninklijke toelage: 3,2 miljoen
gulden.

2004

In zijn theatervoorstelling Industry of Love doet cabaretier Hans Teeuwen alsof
hij seks heeft met koningin Beatrix. 'Dat is net alsof je tegen een hele grote
rijksdaalder aan spuit', zegt Teeuwen als hij 'klaarkomt'. De cabaretier wordt
niet aangeklaagd door het OM.

2012

Een man in Terneuzen krijgt een werkstraf van 80 uur voor het beledigen van
koningin Beatrix. De zwakbegaafde man werd vervolgd omdat hij Beatrix naar de
hel had gewenst. Ook stuurde de man dreigbrieven naar de burgemeesters van de
steden waar Koninginnedag werd gevierd.

De rechtbank in Utrecht legt hem behalve de werkstraf van 80 uur ook nog 90
dagen celstraf op, waarvan 77 voorwaardelijk.

Ik zie het ook bij beledigen van agenten: bij het minste of geringste word je
vervolgd (Willem Jebbink Advocaat van de vervolgde activist Jaberi)




Bekijk de oorspronkelijke pagina:

LOAD-DATE: 6 May 2015

LANGUAGE: DUTCH; NEDERLANDS

GRAPHIC: Illustratie Jos Collignon
De politie houdt op 16 november 2014 Abulkasim Al-Jaberi aan tijdens een
demonstratie tegen Zwarte Piet. Hij zou de koning en de koningin hebben beledigd
met de woorden: 'Fuck de koning, fuck de koningin.'

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                              104 of 174 DOCUMENTS



                                 de Volkskrant

                               4 mei 2015 maandag

Op de bres voor het verwerpelijke

BYLINE: VAN ONZE VERSLAGGEEFSTER, JANNY GROEN

SECTION: Ten Eerste; Blz. 5

LENGTH: 636 woorden


Reportage -- Grenzen uitingsvrijheid


De discussie vond onder strenge beveiliging plaats: wat mag je niet zeggen, en
wie bepaalt dat? Moet majesteitsschennis niet gewoon zijn toegestaan?

Hij vergelijkt cartoonisten met 'gevoelige seismografen' en 'bermbommen' die de
politiek of de samenleving weer op het juiste spoor willen zetten. De bermbom
die cartoonist Kurt Westergaard bijna tien jaar geleden plaatste in de Deense
krant Jyllands-Posten, een spotprent van de profeet Mohammed met een explosief
in zijn tulband, veranderde zijn leven voorgoed.



De Deen (bijna 80) staat op de liquidatielijst van islamitische
terreurbewegingen en is een van de zwaarst bewaakte personen ter wereld. Met
vijf lijfwachten komt hij zaterdag het Amsterdamse debatcentrum De Balie binnen,
dat als een fort wordt bewaakt. Veel politie en ME zijn op de been, boven het
centrum hangt een helikopter.

Als een bange grijze muis gaat Westergaard, hoofdgast van het Festival van het
Vrije Woord, niet door het leven. Hij presenteert zich met flair: rode pet met
siersteentjes, rode broek. 'Mijn cartoon was nooit bedoeld om de gemiddelde
moslim te beledigen, die was gericht op terroristen', benadrukt hij.

De cartoonist wordt er vaak van beschuldigd anti-islam te zijn en met zijn werk
de integratie van moslims te belemmeren. Westergaard: 'Het tegendeel is waar. Ik
val bepaalde moslims aan op dezelfde manier als ik andere Denen onder vuur neem.
Dat is insluiten in plaats van uitsluiten. Ik heb helemaal niets verkeerds
gedaan.'

Het vaak gehanteerde argument dat in een multiculturele samenleving extra
rekening moet worden gehouden met kwetsbare minderheden, komt niet aan de orde.
Die vraag wordt niet gesteld aan Westergaard, noch aan de twee Nederlandse
moslims die met hem het podium delen. Duidelijk wordt wel dat moslims heel
omzichtig omgaan met het vrije woord. Vanwege de gevoelige materie en het belang
de juiste termen te gebruiken, drukken Brahim Bourzik en Shirin Musa zich bij
voorkeur uit in het Nederlands.

Bourzik, hoofdredacteur van De Moslim Krant, werkt aan een glossy over de
profeet. Westergaards cartoons zal hij daarin niet plaatsen. 'Ik vind ze
verschrikkelijk.' Zoals hij het ook afschuwelijk vindt dat de cartoonist streng
moet worden bewaakt. 'De bedreigingen zijn onislamitisch.' Bourzik worstelt met
de inhoud van zijn glossy, die 63 pagina's krijgt: evenveel jaren als de profeet
heeft geleefd. 'We studeren ons suf op wat we wel en niet kunnen plaatsen. Zoals
de vraag: mag je een vrouw beffen? Iedereen heeft seks. We kunnen daar in onze
glossy niet omheen.'

Musa, oprichtster van Femmes for Freedom, dat opkomt voor onderdrukte vrouwen,
merkt op dat in Nederland activisten zoals zij worden bedreigd. Vaak vanuit
eigen kring. Musa: 'Ik kom geregeld in de media. Ik pleit voor de vrijheid om te
zoenen en verliefd te worden, vecht tegen huwelijkse gevangenschap. Op Facebook
worden foto's van mij geplaatst en word ik gewaarschuwd: we weten waar je ouders
wonen. Het zijn niet jihadi's die mij bedreigen, maar advocaten en artsen.' Ze
vindt dat gewone burgers, zoals zij, te weinig bescherming krijgen van de
politie.

Niet alleen moslims worstelen met de grenzen van het vrije woord, ook
burgemeesters. Waarom liet Eberhard van der Laan een betoger oppakken die 'fuck
de koning' riep? Omdat majesteitsschennis een strafbaar feit is, reageert Van
der Laan, die meteen een kanttekening plaatst. 'Het is een hoogst ordinaire
opmerking, maar of het strafbaar moet zijn?' Dat wetsartikel blijft volgens hem
geen decennium meer overeind. Van der Laan heeft ook vlaggen van Islamitische
Staat en Hamas verboden. 'Dat was een lastige afweging. Er waren stapels
brieven. Veel Joden die aan emigreren denken. Ik heb gekozen voor het beschermen
van mensen die 's nachts wakker liggen.'




Bekijk de oorspronkelijke pagina:

LOAD-DATE: 3 May 2015

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                              105 of 174 DOCUMENTS



                                 de Volkskrant

                              2 mei 2015 zaterdag

Beter/eten

BYLINE: ELLEN DE VISSER

SECTION: Sir Edmund; Blz. 7

LENGTH: 586 woorden


Over de invloed van voeding op onze gezondheid


Moet het chiazaad zijn? Of zijn er ook superfoods voor de gewone man?

We hoeven dus geen vogelzaad meer te eten. En dat bekertje geperst gras bij het
ontbijt mag ook weg. Gewoon eten schijnt ineens weer hip te zijn. Maar wat is
het alledaagse alternatief voor chiazaad uit Mexico en gojibessen uit het
Himalaya-gebergte? Zijn er ook superfoods voor de gewone man?



Eten is zo ingewikkeld geworden, klonk het vorige maand op het grote
superfoodsdebat in Leiden, en daardoor ontstaat het gevaar dat 'de man in de
straat' afhaakt. 'Die denkt: moet ik nu ook al vogelvoer eten? Ik gooi wel weer
een speklap op de barbecue.' Dick Veerman, hoofdredacteur van Foodlog, een
nieuwsplatform over voedsel en gezondheid, beschreef er de nieuwe trend:
Nederland keert terug naar het Nieuwe Normaal.

De aardappelboeren lopen voorop. 'Power to the pieper', heet de campagne die de
Nederlandse Aardappel Organisatie onlangs lanceerde. Want een pieper zit vol
vitamines, kalium en magnesium.

Superfoods bestaan heus wel, zegt hoogleraar voeding en gezondheid Jaap Seidell
(VU): het is voedsel met een hoog gehalte aan gezonde voedingstoffen. Alleen, de
term is bedacht door mensen die wat te verkopen hadden. Een wetenschappelijke
definitie ontbreekt en zo is de lijst met supervoeding steeds langer geworden en
de gezondheidsclaims almaar ongeloofwaardiger. Hoogleraar voeding en farmacie
Renger Witkamp: 'Het is geen rotzooi hoor, dat chiazaad en tarwegras, maar de
vraag is of je er veel gezonder van wordt. Er zijn veel commerciële jongens die
daar fors aan verdienen, met claims die nergens op zijn gebaseerd.'

De Amerikaanse gezondheidsdienst CDC kwam een half jaar geleden met een
wetenschappelijk fundament en bedacht een rekenmethode voor powerhouse groenten
en fruit, krachtbronnen uit de natuur. De dienst onderzocht 47 soorten groente
en fruit op de aanwezigheid van de zeventien belangrijkste voedingsstoffen en
telde ook het aantal calorieën. Zo ontstond een ranglijst, met een verrassende
nummer 1: waterkers. In de top-10 staan groenten als spinazie, witlof en sla,
verderop spruitjes, broccoli en andijvie.

De eerste vrucht staat pas op plek 30: de aardbei. Dat is verklaarbaar, zegt
Seidell, want fruit bevat weliswaar vaak veel gezonde voedingsstoffen, maar ook
suikers en zuren, die slecht zijn voor het gebit.

De CDC wil consumenten helpen om in tijden van hoogoplopende voedselverwarring
een betere keuze te maken, met een lijst die prima blijkt te passen bij de
Hollandse pot. Superfoods worden vooral gegeten door de elite, zegt Seidell, die
het zich kan veroorloven dure zaadjes en bessen te kopen. Maar hun interesse
dringt ook elders door, beseft hij. 'Nadeel is dat veel mensen nu denken dat
gezond eten duur is.'

Niet nodig. Hollywood-sterren zijn in de ban van een nieuwe supergroente: kale,
oer-Hollandse boerenkool. Die koolsoort bevat twee keer zoveel vitamine C als
een sinaasappel en bijna net zoveel ijzer als een biefstuk. Er is al een
kookboek, met de amusante titel Fifty Shades of Kale, en 1 oktober is
uitgeroepen tot National Kale Day.

Op internet neemt de belangstelling voor superfoods langzaam af. De grafiek die
Google op verzoek samenstelt, laat zien dat 'chiazaad', 'hennepzaad' en
'tarwegras', vanaf 2012 sterk in de lift, sinds een jaar steeds minder worden
opgezocht. Afgelopen winter heeft de zoekterm boerenkool de quinoa ingehaald.

Ook een vraag over voeding en gezondheid? Mail naar voeding@volkskrant.nl




Bekijk de oorspronkelijke pagina:

LOAD-DATE: 2 May 2015

LANGUAGE: DUTCH; NEDERLANDS

GRAPHIC: Foto Valentina Vos

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                              106 of 174 DOCUMENTS



                                 de Volkskrant

                              2 mei 2015 zaterdag

Tieten

BYLINE: SIMON HENDRIKSEN EN MELLE RUNDERKAMP

SECTION: Vonk; Blz. 15

LENGTH: 524 woorden


De Betrouwbare Mannetjes


'E n ik heb het idee... dat JIJ dat bent die we daar zagen!' Vanwege de
documentaire 40 jaar Normaal waren Bennie Jolink en een platte kar vol fans naar
Pauw afgereisd, en het meisje dat in het ongemakkelijk lang durende fragment in
de intimiteit van een zweterig stalfeest onder enthousiaste aanmoediging van de
jubilaris haar borsten onder haar T-shirt vandaan had getoverd, bleek zomaar in
het publiek te zitten. Het leek Jeroen wel aardig haar nog even onverwacht en
live in het zonnetje te zetten. Zat ze dan. In haar ogen zagen we alle vieze
ooms en jolige collega's de revue al passeren. We gaan beginnen!



De Betrouwbare Mannetjes zaten te wachten op enige duiding rondom het
bed-bad-brooddebat door Ferry Mingelen en die olijke JOVD-surrogaatsywert die de
laatste weken continu mag opdraven, toen we op het stel gezellige blote
bombonella's werden getrakteerd. De presentator, vermoedelijk niet onder de
indruk van een paar borsten meer of minder, reageerde laconiek: 'Ach, we hebben
het nu allemaal gezien en je hoeft je nergens voor te schamen. Toch?'

De uitvoering van het even zwaar bevochten als bekritiseerde BBB-akkoord was die
middag geheel in stijl uitgelegd aan de oppositiepartijen. De PvdA wilde niet
zeggen dat ze uitgeprocedeerde asielzoekers niet helpen, want uitgeholde
idealen. De VVD wilde niet zeggen dat ze ze wel helpen, want hardwerkende
Nederlanders. En als je dat maar vaag genoeg verwoordt, ben je het uiteindelijk
zomaar met elkaar eens. Halbe 'helder' Zijlstra vond de exacte duur van de
opvang helder: 'Een beperkt aantal weken is wat anders dan enkele weken, dus er
staat een beperkt aantal weken en dat is het ook.' Helder toch? En dat de opvang
werd beperkt tot de vijf grote steden en Ter Apel was volgens hem 'geen
dictaat'. Ja zeg, als dat al niet helder was?

Een compromis is nooit mooi, duidde Ferry. Wist Ferry veel. Nee, dit was veel
fraaier dan een compromis: onenigheid verkocht als een sluitend akkoord. Daar
kunnen we alleen maar lof voor hebben, een klassieke let's agree to disagree. Je
lost niks op, wekt de schijn van een gelukkig einde van een discussie en je bent
in een handomdraai van het gezeur van zwager, koppige baas of gezworen
coalitiepartner verlost. Ben je nog de verstandige jongen ook.

Natuurlijk, de straten lopen langzaam vol met net niet doodvriezende
asielzoekers, Damschreeuwers in de dop en Ruud de Wild, maar laten we wel wezen:
het moet nog wel even dooretteren voor we hier in Baltimore zijn aanbeland. Wie
dan leeft, wie dan zorgt, zeggen onze moedertjes altijd maar. Om het publiek aan
je zijde te krijgen moet je nou eenmaal af en toe over de ruggen en borsten van
de allerzwaksten in de samenleving wat punten scoren. En daar hoeft niemand zich
voor te schamen. We hebben het nu toch allemaal gezien.

Voor de komende week adviseren wij u de volgende mening:

Als we alleen Wim Pijbes uitzetten, zijn we al de helft van de toestroom kwijt.


Veel plezier van uw nieuwe mening!

MELLE RUNDERKAMP EN SIMON HENDRIKSEN OP TWITTER:
@Betmannetjes

Het moet nog wel even dooretteren voor we hier in Baltimore zijn aanbeland




Bekijk de oorspronkelijke pagina:

LOAD-DATE: 2 May 2015

LANGUAGE: DUTCH; NEDERLANDS

GRAPHIC: De Betrouwbare Mannetjes

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                              107 of 174 DOCUMENTS



                                 de Volkskrant

                             25 april 2015 zaterdag

Bootramp? Bed, bad en brood ligt al zo gevoelig

BYLINE: ARNOUT BROUWERS

SECTION: Ten Eerste; Blz. 7

LENGTH: 1007 woorden


Analyse Nederlandse reactie


Nederland lijkt weer een gidsland te zijn geworden, maar dit keer van een naar
binnen gerichte vorm van nationaal lijfsbehoud.

Is het toeval dat net terwijl achthonderd mannen, vrouwen en kinderen een
afschuwelijke verdrinkingsdood stierven in de Middellandse Zee, twee Nederlandse
regeringspartijen druk bezig waren met een compromis over de vraag of je
uitgeprocedeerde asielvluchtelingen wel of niet de meest elementaire
voorzieningen moet geven? Waarschijnlijk niet. Nederland is opnieuw als gidsland
herrezen. Ditmaal niet, zoals veertig jaar geleden, van de internationale
solidariteit, maar - afhankelijk aan wie je het vraagt - van de Europese
'populisten' of 'realisten'.



Minister van Buitenlandse Zaken Bert Koenders sprak vorig weekend zijn
condoleances uit voor 'allen die hun leven hebben verloren, en al hun vrienden
en familie' en riep op tot spoedige en gezamenlijke actie. De rest van politiek
Nederland wachtte in alle rust een Kamerdebat woensdag af. Premier Rutte zei
woensdag, aan de vooravond van een met spoed georganiseerde EU-top over
vluchtelingen, dat hij zich door niemand zou laten aanpraten dat dit een
Europees probleem is. 'Dit is een Afrikaans probleem.'

In Duitsland reageerde de sociaaldemocratische leider Sigmar Gabriel een week
geleden wel direct: 'We moeten niet langer toestaan dat Europa aan zijn
buitengrenzen geen menselijkheid, maar al te vaak de dood brengt.' Zijn
CDU-collega en minister van Binnenlandse Zaken Thomas de Maiziere had het over
een 'blijvende tragedie' en 'elke dode is er een te veel'. De Duitse oppositie,
rechts en links, pleitte voor het snel optuigen van een serieuze Europese
zeeoperatie.

Het dagenlange Nederlandse stilzwijgen over de politieke implicaties van de ramp
op de Middellandse Zee is in de Europese context opmerkelijk. De drama's daar
zijn immers onderdeel van wat de Verenigde Naties de 'grootste mondiale
vluchtelingencrisis in tientallen jaren' noemen. Is publiekelijk meeleven met
asielzoekers voor politici nog kostbaarder geworden dan het verschaffen van bed,
bad en brood aan illegalen?

Volgens critici is het de nieuwe Nederlandse hufterigheid, die sociologen al
langer zien oprukken in de publieke ruimte en op het internet (RTL sloot de
reacties op het vluchtelingendrama na meldingen als 'Dat scheelt weer 700
uitkeringen! Kassa!'). In Europa, dat volgens de VN al veel te weinig doet,
behoort Nederland tot de voorhoede van anti-immigratielanden. Een Duitse rechter
verbood vorig jaar het terugsturen van een asielzoeker naar Nederland - omdat
asielzoekers hier dreigen af te dalen 'tot onder het lichamelijke en sociale
bestaansminimum'.

Nederlandse kabinetten worden geregeld op de vingers getikt door Europese of
internationale instanties of gerechtshoven omdat nieuwe regels internationale
normen blijken te overschrijden. Net zoals in landen als Rusland en Turkije
kijkt niemand er meer van op als hier het nut en bestaansrecht van knellende
internationale verdragen en instellingen ter discussie worden gesteld.

Nee, zeggen voorstanders, die hardere aanpak is juist de nieuwe barmhartigheid,
omdat ze realistisch is. Het is de erfenis van de lessen die geleerd zijn na de
opkomst van Pim Fortuyn. De Nederlander laat zich geen knollen voor citroenen
meer verkopen. De 'kosmopolitische elite', die bezwoer dat we middels 'Europa'
onze problemen zouden kunnen oplossen en dat een multiculturele samenleving
juist hartstikke leuk is en immigratie nodig voor onze arbeidsmarkt - deze elite
heeft haar beloften niet waar kunnen maken. Met haar verheven maar holle
retoriek is in de stembus allang afgerekend.

En de elite heeft zich aangepast. Er is nog een nichemarkt voor de oude idealen,
vooral onder hoogopgeleide goedverdieners. De rest van de politieke markt - van
links tot rechts - zoekt aansluiting bij de 'gewone man'. En die wil zo min
mogelijk immigratie en zo veel mogelijk verzorgingsstaat. De afdeling
internationale solidariteit is zonder veel rumoer gesloten. Wie daarover begint,
riskeert hoon. Al wordt menig Nederlander, na in de achtertuin een illegaal te
hebben aangetroffen met een diep ontroerend verhaal, alsnog vrijwilliger in een
vluchtkerk.

Het bedbadbrood-debat van de afgelopen twee weken lijkt een passend symbool voor
een politieke klasse die aan het einde is gekomen van een vele jaren durende
zoektocht naar de grenzen van het wettelijk mogelijke om de immigratie aan
banden te leggen. Wie die grenzen over wil gaan, zo heet het, kan terecht bij
Geert Wilders. Maar het hele politieke spectrum is zozeer opgeschoven dat je op
heel fatsoenlijke middenpartijen kunt stemmen en er zeker van kunt zijn dat
alles wordt gedaan de toestroom te beperken.

Wat blijft zijn die internationale normen en verdragen die het Haagse politici
vaak onmogelijk maken hun beleidsdromen om te zetten in daden. Dat - en de
beperkte mate waarin nationaal beleid beïnvloedt hoeveel mensen naar je land
komen. Zo wordt voor rechts het spook van een blijvend multiculturele
samenleving langzaam bewaarheid. En ziet links, hoewel het alles doet om het
aantal binnenkomers te beperken, de verzorgingsstaat toch afkalven.

Is Nederland nu een buitenbeentje in de EU geworden? Het tegendeel lijkt het
geval. Wellicht is deze kleine rivierdelta - waar veel mensen op een kleine
ruimte moeten samenleven, een gunstige voedingsbodem voor dwangmatig pragmatisme
- wel een voorloper geweest van de golven van euroscepsis en
anti-immigratiesentimenten die bezig zijn het hele continent te overspoelen. Die
sentimenten spelen een belangrijke rol bij het beantwoorden van de vraag waarom
de Europese landen ook gezamenlijk niet adequaat hebben gereageerd op de drama's
in de Middellandse Zee: ze hadden daarvoor geen mandaat van hun bevolkingen.

En zo lijkt Nederland alweer een voorloper, een gidsland - niet van
internationale solidariteit maar van een naar binnen gerichte vorm van nationaal
lijfsbehoud.

pagina 17 Commentaar: EU moet meer doen

De afdeling internationale solidariteit is gesloten




Bekijk de oorspronkelijke pagina:

LOAD-DATE: 25 April 2015

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                              108 of 174 DOCUMENTS



                                 de Volkskrant

                             25 april 2015 zaterdag

Ontzetting over 'foute' Corbusier

BYLINE: VAN ONZE VERSLAGGEVER BOB WITMAN

SECTION: Ten Eerste; Blz. 11

LENGTH: 927 woorden


Dat de vader van de moderne architectuur - zijn theoretisch werk uit 1923 is nog
steeds van belang - Hitler verheerlijkte en bevriend was met Franse fascisten,
komt bij fans hard aan.


Onthullingen dat de grootste architect van de 20ste eeuw, Le Corbusier,
jarenlang vriendschap koesterde met Franse fascisten en pro-Hitler-brieven
schreef, zijn hard aangekomen in architectuurkringen. 'Schokkend', vindt
architectuurhistoricus Kees Somer, die onderzoek deed naar het ontstaan van
stedebouwtheorieën, waarbij Le Corbusier en de Nederlander Cornelis van Eesteren
een grote rol speelden.



Le Corbusier (1887-1965, echte naam Charles-Édouard Jeanneret-Gris) was blijkens
twee onlangs verschenen boeken jaren bevriend met Pierre Winter, de oprichter
van de Revolutionaire Fascistische Partij in Frankrijk. Aan zijn moeder schreef
de architect in 1940: 'Als hij meent wat hij zegt, kan Hitler zijn leven
bekronen met een prachtig werk: het herscheppen van Europa.' En: 'Geld, de
Joden, de vrijmetselarij, alles zal worden onderworpen aan de wet. Deze
schandelijke constructies zullen worden ontmanteld.'

De Franse journalist Xavier de Jarcy, auteur van Le Corbusier, un fascisme
français, noemt Le Corbusier een 'onverbloemde fascist'. En verwijt de
architectuurwereld dat die haar ogen lang heeft gesloten voor zijn zeer rechtse
opvattingen. Niet helemaal waar, wel een beetje, zegt Tom Avermaete, hoogleraar
aan de TU in Delft. Kenners wisten wel dat Le Corbusier minder fraaie kanten
had. 'Maar zo expliciet als ik het nu lees, dat is nieuw voor me', zegt
Avermaete.

Hij vindt het goed dat dit aan de orde wordt gesteld. 'Architecten worden
weleens afgeschilderd als een soort heiligen. Maar het vak is gecompliceerd, je
moet je tot veel verschillende belangen zien te verhouden: politiek, sociaal en
financieel.' Dat maakt het lastig altijd schone handen te houden. Ook vandaag
nog. Avermaete: 'Moet een architect bouwen voor dubieuze regimes, zoals OMA van
Rem Koolhaas, dat het hoofdkantoor van de Chinese staatstelevisie in Peking
heeft ontworpen?'

Het nieuws is pijnlijk voor de Le Corbusierfans - en daar zijn er veel van in
architectuurkringen. Hij is de vader van de moderne architectuur. Zijn boek Vers
une Architecture uit 1923 wordt nog altijd gretig gelezen. Er is net een
overzichtstentoonstelling geopend in het Centre Pompidou in Parijs, vanwege
'Corbu's' 50ste sterfdag. Daar wordt met geen woord gerept over zijn lonken naar
het fascisme.

'Bij mijn onderzoek ben ik geen verwijzing naar die fascistische sympathieën van
Le Corbusier tegengekomen', zegt Kees Somer, auteur van De functionele stad,
over de Nederlandse stedebouwer Van Eesteren. Die was in de jaren twintig en
dertig actief in de CIAM, een invloedrijke groep moderne architecten waarvan Le
Corbusier het meest spraakmakende lid van was. 'In kringen van het modernisme
overheerste juist het linkse gedachtengoed. Het waren kunstenaars en ontwerpers
die de gewone man wilde verheffen.'

Wel was al duidelijk dat Le Corbusier liefhebber was van krachtige leiders. 'Hij
hield van machers', zegt Somer. 'Hij was fan van Lodewijk XIV. Grote ideeën
doordrukken paste in zijn straatje. Zijn projecten hadden een grote schaal. Je
ontwerpt immers niet zómaar een compleet nieuwe stad zoals Le Corbusier heeft
gedaan met Chandigarh in India.'

Le Corbusier wordt zowel gevierd om zijn gebouwen als om zijn utopische
stedebouwkundige ideeën. In Nederland zijn in de oorspronkelijke Bijlmermeer
ideeën van Le Corbusier verwerkt, gebouwen waarvan overigens al een flink deel
is gesloopt omdat die losstaande flats in groene oases voor veel
onveiligheidsgevoelen zorgden.

'Als architect bewonder ik hem zeer, als stedebouwer niet', zegt architect
Wilfried van Winden, die het spraakmakende hotel van Zaanse huisjes in Zaandam
ontwierp en kritisch is op de dominantie van het modernisme in de architectuur.
De stedenaanpak van Le Corbusier 'is van een schaal en idee die niet past bij
het leven van de mens'.

Hoewel Van Winden een slag om de arm houdt en eerst het boek wil lezen, vindt
hij dat uitlatingen over Joden en Hitler 'Le Corbusier toch wel plaatsen in het
rijtje Wagner, de architect Giuseppi Terragni en Ezra Pound. Heel goede
kunstenaars, maar met een smet. Dit betekent niet dat we hun werk bij het
grofvuil moeten zetten.'

Le Corbusier op bankbiljet

Er zijn eerder onderzoeken verschenen naar bedenkelijke uitlatingen van Le
Corbusier, maar nooit was de commotie zo groot. Volgens François Chaslin van het
net verschenen Un Corbusier werkte de architect tijdens de Tweede Wereldoorlog
als stadsplanner voor het regime in Vichy, dat collaboreerde met de Duitsers.
Ook was de Franse arts en fascist Pierre Winter meer dan een kennis; hij steunde
Le Corbusier in het omstreden Plan Voisin uit 1925, waarmee Le Corbusier het
derde en vierde arrondissement van Parijs volledig wilde wegbulldozeren en er
achttien reusachtige kantoorflats voor terugplaatsen. In 2010 ontstond commotie
omdat de Zwitserse bank UBS Le Corbusier gebruikte voor een reclamecampagne. De
campagne werd gestaakt, toen bleek dat Le Corbusier Joden in zijn brieven
'idioten' noemde en Hitler bijviel. Terwijl UBS juist een pijnlijk verleden had
met in beslag genomen Joodse tegoeden in de Tweede Wereldoorlog. Van de in
Zwitserland geboren en later tot Fransman genaturaliseerde Le Corbusier staat
nog altijd een portret op het Zwitserse biljet van 10 franc. De Fondation Le
Corbusier in Parijs zegt in een reactie dat ze de beschuldigingen aan het adres
van de architect 'manipulatief' vindt.




Bekijk de oorspronkelijke pagina:

LOAD-DATE: 25 April 2015

LANGUAGE: DUTCH; NEDERLANDS

GRAPHIC: Door architect Le Corbusier ontworpen parlementsgebouw in Chandigarh,
India. Onthullingen over zijn anti-semitisme en nazistische sympathieën schokken
de architectuurwereld.
Foto AFP
Le Corbusier
Foto AP

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                              109 of 174 DOCUMENTS



                                 de Volkskrant

                             24 april 2015 vrijdag

Borgen wordt marathon

BYLINE: ANNETTE EMBRECHTS

SECTION: V Opening; Blz. 19

LENGTH: 1276 woorden


Theater -- Televisieserie wordt toneelstuk van tien uur


Malou Gorter speelt de hoofdrol in de Nederlandse theaterbewerking van de Deense
tv-serie Borgen: die van premier Birgitte Nyborg. De 'Haagse' actualiteit zal
daarin worden verwerkt.

Een onderdompeling in het leven van een vrouwelijke premier en tien uur non-stop
toneel. Dat wordt de eerste theaterbewerking wereldwijd van de succesvolle
Deense televisieserie Borgen. Nederland heeft de primeur.

Op het enige stukje Deens grondgebied in Nederland - de Deense ambassade in Den
Haag - presenteerde het Noord Nederlands Toneel gisteren cast en plan van de
Nederlandse theaterbewerking van de bejubelde serie - als dvd-box verkocht aan
tachtig landen. In 12 schouwburgen spelen 31 acteurs op zaterdag en zondag een
non-stop-liveserie van tien uur. Scenarioschrijver Adam Price zegt blij verrast
te zijn door het idee van artistiek leidster Ola Mafaalani voor een
theateradaptatie naar de Nederlandse politieke situatie. Hij geeft bewerker Ko
van den Bosch zelfs de vrijheid om tijdens de tournee - voorjaar 2016 - actuele
politieke ontwikkelingen het stuk in te schrijven.



Een deel van crew gaf in Den Haag, onder goedkeurend oog van Price, een
voorproefje. Het bed-bad-en-broodcompromis werd vlot ingepast in een fictieve
persconferentie over de terugtrekking uit Afghanistan.

Actrice Malou Gorter speelt de hoofdrol van de vrouwelijke premier Birgitte
Nyborg (in de serie Sidse Babett Knudsen), leider van de sociaal-liberalen. Anna
Drijver vertolkt journaliste Katrine Fønsmark, die Nyborg het vuur aan de
(idealistische) schenen legt. Harry Piekema (bekend van AH-reclames) kruipt in
de huid van de extreem-rechtse politicus Svend Åge Saltum (alias Geert Wilders).
Dragan Brakema speelt Birgittes politieke vijand Troels Höxenhaven en spindoctor
Kapser Juul wordt vertolkt door Peter Vandemeulebroecke. Bram Coopmans is
Birgittes man, die aan het eind van deel 2 in de serie de scheiding aanvraagt -
omdat ze nooit meer thuis is.

Price, in Denemarken ook een bekende televisiekok en met zijn broer eigenaar van
een restaurant in variété-stijl, stelt het menu samen van de marathon. 'Het
wordt iets met Deense twist. Misschien met gezond take-awayfood. Bij politici en
hun gezinnen staan vaak afhaalmenu's op tafel.'

Toeschouwers krijgen het theaterstuk opgediend in sessies van een half uur,
tussen 13 en 23 uur. Tijdens het diner spelen de acteurs door en zien etende
toeschouwers op videoschermen wat zich elders in de schouwburg afspeelt. Borgen
is te zien in twaalf steden, waaronder Groningen, Amsterdam, Maastricht,
Eindhoven, Utrecht, Arnhem en Rotterdam. Het Noord Nederlands Toneel geeft niet
prijs wat het voor de rechten heeft betaald, wel dat het 'voor een
rijksgesubsideerd gezelschap geen exorbitant bedrag is'. De zakelijk leider
heeft niet hoeven af te wijken van de gebruikelijke 10-procents-regeling, waarin
theaters eentiende van de bruto omzet per voorstelling bijdragen aan de
auteursrechten. Een globale rekensom levert een bedrag op tussen de 20- tot 40
duizend euro.

Volgens de Deens ambassadeur, Ole Emile Møesby, voelt de theaterprimeur van een
Deense televiserie als thuiskomen: 'De politieke cultuur van Nederland en
Denemarken verschillen weinig. De theaterversie sluit naadloos aan.'

'IK DACHT DAT HET NIET KON'

Adam Price, scenarioschrijver van Borgen, de televisieserie:

'In Denemarken is niemand op het idee gekomen van een theaterbewerking.
Misschien is het voor ons te close. De serie is zo'n groot succes. En werd
realiteit toen wij kort erna een vrouwelijke premier kregen. Hoewel ik ook kok
ben en ooit begon als toneelschrijver, focus ik nu schrijvend op één medium:
televisieseries.

'Eigenlijk achtte ik een theaterversie onmogelijk. En na al dat herschrijven was
ik er wel klaar mee. Maar toen Ola Mafaalani mij over haar concept vertelde, was
ik om. Belangrijk is dat zij het publiek niet laat ontsnappen. Wanneer maak je
live mee hoe politici aan vertrouwelijke conferentietafels deals sluiten?

'Als ik niet was opgegroeid in een theater, zou ik Ola Mafalaani ook groen licht
hebben gegeven. Zij heeft zo'n sterke visie en persoonlijkheid.

Zolang ze de spanningsboog van de karakters intact laat, mogen zij en Ko van den
Bosch het script blijven aanpassen aan de actualiteit. Ik ben bezig aan een
nieuwe serie. Over religie. Ja, ook alle politieke en radicale implicaties
ervan.'

'ZODRA IK HET ZAG, WAS IK OM'

Ola Mafaalani, regisseur Borgen en artistiek leider Noord Nederlands Toneel:

'Borgen is ook mijn verhaal. Als artistiek leider van een stadsgezelschap in
Groningen werk ik dag en nacht. Ik zie mijn geliefde veel te weinig (Ko van den
Bosch, die het scenario schreef voor de NNT-Borgen, red.). Ik kapte een
voorstellingsidee van een acteur bot af. Ik schrok. Waar zijn mijn idealen? En
ik ben niet de enige vrouwdie hiermee kampt.

'Ik wilde graag hierover een voorstelling maken. Toen tipte Malou mij Borgen.
Die avond keek ik, en was om.

'We hebben nu deel 1 en 2 bewerkt. Hopelijk volgt daarna deel 3. Adam Price
schrijft speciaal voor ons deel 4. Hij schrijft briljante dialogen. Het lijkt
mij geweldig zijn serie over religie, die in 2018 uitgaat, voor theater te
bewerken. Waarom ik een bekend reclamegezicht als Harry Piekema cast? Hij wordt
als acteur net zo gestigmatiseerd als rechtse politici bevolkingsgroepen
stigmatiseren. Dus dat kent hij. Bovendien staat zijn AH-imago voor de gewone
man; een rechts-radicale politicus ambieert dat ook.'

IK ZEG NIET WAT DE PRIJS WAS'

Arie Wink, zakelijk leider Noord Nederlands Toneel:

'Als je de theaterrechten wilt krijgen van Borgen moet je onderhandelen met de
Deense Publieke Omroep. De vraag verraste hen. Daar bleken ze nog niet te hebben
nagedacht over film- of theaterrechten van Borgen. Ze reageerden vriendelijk en
behulpzaam. Het ging niet om geld. Ze hadden tijd nodig.

'Daarom hebben we het uitgesteld tot voorjaar 2016. Ik moest wel al met
schouwburgen afspraken maken. Borgen kan alleen in de weekenden worden gespeeld
en die zijn gewild. Mijn angst was dat tussentijds de top van de Deense Omroep
zou wisselen en een nieuwe directie het proces zou lamleggen.

'Het contact tussen Ola Mafaalani en Adam Price liep voortreffelijk. Je merkt
dat hij een kind van theatermakers is. Na het verlossende telefoontje heeft een
apart bureau het juridisch overleg gevoerd. Wat er voor de rechten is betaald ga
ik niet zeggen. Het is conform de 10-procentsregeling waarin theaters eentiende
van de bruto omzet per voorstelling bijdragen aan de auteursrechten.'

'IK MAAK HET MIJN EIGEN ROL'

Malou Gorter, actrice, speelt premier Birgitte Nyborg:

'Natuurlijk word ik straks vergeleken met Sidse Babett Knudsen. Dat zij zo. Ik
hoop dat de nieuwsgierigheid overheerst. Ik maak er mijn rol van en laat mij
zeker inspireren door Nederlandse voorbeelden, zoals oud-politica Femke Halsema,
Defensieminister Jeanine Hennis Plasschaert en haar collega Edith Schippers.
Maar ik ga niemand imiteren. Deze voorstelling gaat over meer dan één speciale
politica.

'Borgen gaat over de prijs van idealisme in de politiek. Over dilemma's van
vrouwen aan de top en waarom topmannen anders worden benaderd. En over de
mediatisering van het politieke bedrijf. Ik sta straks tien uur non-stop op
toneel. Ik hoop dat het publiek zich volledig laat opsluiten, net als bij een
dvd-marathon. Ik ben verslaafd aan series. Toen Ola zei dat ze een voorstelling
wilde maken over morele dilemma's van vrouwen aan de top, dacht ik direct aan
Borgen.

'Zij had de serie nog nooit gezien. Of ik beren op de weg zie bij een
theaterversie van zo'n populaire serie? Ze zijn er vast maar ik zie ze niet.'




Bekijk de oorspronkelijke pagina:

LOAD-DATE: 23 April 2015

LANGUAGE: DUTCH; NEDERLANDS

GRAPHIC: Malou Gorter en mede-acteurs bij de Borgen-presentatie.
Foto ANP
Adam Price
Foto ANP
Arie Wink
Foto NNT
Malou Gorter
Foto Maarten Kools
Ola Mafaalani
Foto Martijn Beekman

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                              110 of 174 DOCUMENTS



                                 de Volkskrant

                            23 april 2015 donderdag

Premier trekt aan paardenstaart als de pestkop op het schoolplein

BYLINE: VAN ONZE VERSLAGGEVER DAVID ORANJE

SECTION: Ten Eerste; Blz. 10

LENGTH: 406 woorden


Een heuse politieke storm in Nieuw-Zeeland, en de inzet is niet bepaald
alledaags. De populaire centrum-rechtse premier John Key, door menigeen geprezen
om zijn ongedwongen omgang met gewone burgers, blijkt zich wel erg losjes te
gedragen.



Heel vaak aan de paardenstaart van een serveerster trekken en dan quasi-geestig
iemand anders de schuld geven. Kinderachtig? Niet volgens de 53-jarige Key.
Maandenlang trok hij in zijn favoriete café in Auckland de serveerster aan haar
paardenstaart, tot zij zo gefrustreerd was dat ze op internet haar hart luchtte.


Het getrek begon in september, vlak voor de verkiezingen. 'De eerste keer dacht
ik dat hij gewoon speels en vrolijk probeerde over te komen', zei ze. Leuk vond
ze het niet. 'Het is niet echt een acceptabele manier iemand te begroeten.'

Premier Key ging woensdag door het stof en zei dat zijn gedrag ongepast was
geweest. 'Ik kom er vaak en heb een plezierige verhouding met het personeel. Er
wordt altijd veel lol getrapt en gedold. In die context was het bedoeld.'

De serveerster heeft geprobeerd Key tot de orde te roepen. Eerst met
lichaamstaal, later met woorden. 'Hij gedroeg zich als de pestkop op het
schoolplein, die aan het haar van meisjes trekt om een reactie te krijgen, een
gevoel van macht te ervaren. Als zelfs een 5-jarige weet dat meisjes het niet
leuk vinden dat aan hun haar wordt getrokken, zou ik dat toch niet aan de
premier hoeven vertellen.'

Soms gaf Key bij wijze van grap de schuld aan zijn gegeneerde echtgenote naast
hem. Hij bleef onverbeterlijk. Uiteindelijk benaderde Key de serveerster met
zijn handen omhoog, terwijl hij de dreigende muziek van de film Jaws imiteerde.
Bij het verlaten van het café trok hij nog even snel aan haar paardenstaart.

Nadat de serveerster Key had gezegd dat ze hem bij een volgende keer zou slaan,
stond hij op de stoep met twee flessen wijn - pinot noir uit 2012 - voorzien van
een etiket met zijn initialen JK. Hij bood zijn excuses aan en zei zich niet te
hebben gerealiseerd dat ze zijn gedrag niet op prijs stelde. 'Ik had het gevoel
dat ik werd omgekocht.'

De affaire is koren op de molen van de oppositie. 'Het toont hoe ver hij van de
samenleving staat, als hij niet eens doorheeft hoe ongepast zijn gedrag is', zei
Metiria Turei (Groenen). Parlementariër Annette King (Arbeiderspartij): 'Iemand
ongewenst aanraken is altijd ongepast en vooral als mensen in machtsposities dat
doen.'




Bekijk de oorspronkelijke pagina:

LOAD-DATE: 22 April 2015

LANGUAGE: DUTCH; NEDERLANDS

GRAPHIC: John Key
Foto AFP

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                              111 of 174 DOCUMENTS



                                 de Volkskrant

                             18 april 2015 zaterdag

Twitter-tribunaal

BYLINE: LOES REIJMER

SECTION: Sir Edmund

LENGTH: 1153 woorden


BOEKEN Recensie: De burgerrechtspraak is terug


Elke kleine online misstap kan grote gevolgen hebben. Jon Ronson zocht de makers
op van grappig bedoelde tweets die vervolgens hun leven verwoestten.

Plotseling is haar lot gevat in een hashtag: #Silvanagate. Op Goede Vrijdag
betrapt Twitter Silvana Hagge, schrijver voor de gratis weekkrant Dit is Assen,
op het plagiëren van columns. Twee dagen eerder heeft een tipgever
VPRO-programmamaker Tim den Besten laten zien dat Hagge een van zijn columns
bijna letterlijk heeft overgeschreven. Den Besten denkt er even over na en
besluit dan dat hij 'dit schaamteloze plagiaat' online aan de kaak zal stellen.



Zijn tweet wordt het begin van Silvanagate, een dag waarop een
gelegenheidstribunaal van twitteraars Hagges - naar nu blijkt - overgeschreven
oeuvre publiekelijk doorlicht en haar ter verantwoording roept in spottende,
boze of boosaardige mentions. 'Een publieke Twitter-kruisiging op Goede
Vrijdag', merkt iemand op, 'maar deze keer is de persoon in kwestie niet zonder
zonden.' Silvanagate is trending topic, de columniste wordt nog diezelfde dag
ontslagen.

Een paar dagen later bespreken we het voorval op een terras in Amsterdam met
collega's. 'Ik heb geen medelijden met Hagge', zegt een van hen over de
Twitterstorm, 'wie plagieert, moet worden gestraft'.

Precies hierover gaat So you've been publicly shamed, het laatste boek van Jon
Ronson. Met de komst van sociale media is de burgerrechtspraak terug, observeert
de Britse journalist en documentairemaker. Lang ziet hij daarvan de positieve
kanten: sites als Twitter geven een stem aan de stemlozen. Met de kracht van de
massa en online vernedering als wapen kan de macht - politiek, media, bedrijven
- door gewone burgers ter verantwoording worden geroepen.

Ronson besluit een boek te schrijven over 'dit efficiënte correctiemechanisme',
maar stuit in zijn zoektocht al vrij snel op gevallen waarbij het negatieve
domineert: mensen wier leven is geruïneerd vanwege een kleine (online) misstap.
Twitteraars mogen het morele gelijk aan hun kant hebben, de straf is vaak
genadeloos en buitenproportioneel. We beleven, zo concludeert de journalist, 'de
renaissance van publieke vernedering'.

Hij zoekt contact met Justine Sacco, de pr-medewerkster die eind 2013 een
misplaatste grap de wereld in twittert en daarmee haar droombaan, privacy en
reputatie verliest. 'Op weg naar Afrika, hoop dat ik geen aids krijg', schrijft
ze voordat ze naar Johannesburg vliegt. 'Grapje, ik ben blank!' - het is,
benadrukt Sacco tegen Ronson, een spottende grap over blanken die echt zo
denken.

Sacco loopt nog een half uurtje over het vliegveld en concludeert teleurgesteld
dat niemand van haar 170 volgers op haar grap heeft gereageerd. Ze stapt in het
vliegtuig en valt in slaap. Op het moment dat ze in de lucht zit, wordt haar
tweet wel opgepikt en geïnterpreteerd als racistisch. Zodra ze landt, is ze
symbool geworden van al het kwaad op de wereld. Er zijn doodsbedreigingen,
miljoenen mensen haten Sacco en hopen dat haar werkgever haar ontslaat. Ze
verliest haar baan en moet voortaan door het leven als de vrouw van die
racistische tweet.

De interviews met mensen als Sacco vormen de kracht van het boek. Ze illustreren
op pijnlijke wijze hoe één ondoordachte actie alles kapot kan maken. Hoe je
identiteit gereduceerd kan worden tot een tweet. 'Ik ben bang dat ik morgen een
auto-ongeluk krijg en mijn geheugen verlies', zegt Sacco. 'Dat ik mezelf daarna
google en dat dit mijn nieuwe realiteit is.'

Ach, het is Twitter maar, hoor je mensen vaak tegenwerpen. Elke dag is er wel
een andere rel. Dat is niet waar, stelt Ronson. 'Iemand twitterde naar Sacco:
'Je tweet zal er voor altijd zijn'. De woorden 'voor altijd' ben ik veel
tegengekomen in de twee jaar die ik doorbracht met publiek vernederden. Tegen
hen wordt gezegd: Nee, er is geen weg terug, er is geen vergiffenis.' Google
onthoudt alles.

De schrijver zoekt de verklaringen voor online genadeloosheid ook in de echte
wereld. Hij bezoekt de set van een pornofilm waarin acteurs vernedering als
seksuele fantasie beleven en volgt een cursus over omgaan met schaamte. Deze
hoofdstukken zijn vermakelijk - Ronson schrijft geweldig - maar wel zwakker. Ze
doen denken aan de vroege Louis Theroux die zich in gekke werelden stort, meer
ter vermaak dan voor het vinden van antwoorden.

De vergelijking met online vernedering loopt bovendien vaak spaak: een seksuele
fantasie strookt per definitie niet met de werkelijkheid en kan daarom weinig
verklaren over ons manifeste gedrag. Een cursus over schaamte en het delen van
geheimen is toch echt wat anders dan virtueel gelyncht worden voor een tweet die
verkeerd is geïnterpreteerd. Ronson heeft iets te veel malle zijpaden nodig om
tot zijn uiteindelijke conclusie te komen: degenen die deelnemen aan publieke
vernedering denken dat ze het juiste doen en worden door anderen in die gedachte
gesterkt.

Tot die slotsom had hij ook kunnen komen door zich alleen op online cultuur te
richten. De slachtoffers van publieke vernedering zijn immers allemaal aangepakt
op (vermeend) racisme, respectloosheid of plagiaat. Door zitting te nemen in het
twittertribunaal laat je zien: ik sta aan de goede kant.

'We hebben een wereld gecreëerd waarin je overleeft door zoutloos te zijn',
oordeelt de schrijver. Is dat wel zo? Zijn paradijsvogels niet welkom op sociale
media? Het tegendeel lijkt me waar, het zijn toch echt de uitgesproken
gebruikers die volle zalen trekken.

Het goede - en angstaanjagende - van Ronsons beschrijvingen is juist de
willekeur: de ene foute tweet raakt onopgemerkt in vergetelheid, een ander wordt
opgepikt met desastreuze gevolgen. Het is vaak maar net wie je misstap ziet en
retweet.

De massaliteit van het protest overvalt vaak ook de aanstichter. 'Je draait je
om en plotseling realiseer je je dat je een volksgericht aanvoert', citeert
Ronson een journalist die een andere journalist heeft betrapt op het bedenken
van quotes. 'Hiermee wil ik niet worden geassocieerd.'

Diezelfde ervaring had Den Besten in Silvanagate. 'Ineens zag ik haar
telefoonnummer en adres voorbij komen in tweets', zegt hij desgevraagd. 'Dat
vond ik erg, maar toen had ik er al geen invloed meer op. Die shitstorm was echt
heftig.'


NON-FICTIE

Jon Ronson

****
Pan Macmillan; 304 pagina's; EUR 19,99.

Echt Gek

Jon Ronson (47) is een Britse journalist en documentairemaker die in Londen en
New York woont. Eerder publiceerde hij een boek over complotdenkers, Them -
adventures with extremists (2001). Ook schreef hij The men who stare at goats
(2004), een boek over paranormale experimenten in het Amerikaanse leger. Ronsons
mensbeeld, volgens de Britse krant The Guardian: 'Echt gekke mensen zijn niet
eens zo anders dan jij en ik. Diep van binnen zijn we allemaal raar.'

Twitteraars mogen het morele gelijk aan hun kant hebben, de straf is vaak
genadeloos en buitenproportioneel




Bekijk de oorspronkelijke pagina: ,

LOAD-DATE: 17 April 2015

LANGUAGE: DUTCH; NEDERLANDS

GRAPHIC: Jon Ronson: So you've been publicly shamed
Jon Ronson
Geoffrey Swaine/REX

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                              112 of 174 DOCUMENTS



                                 de Volkskrant

                            16 april 2015 donderdag

Hoe Wilders een mening als feit presenteert

BYLINE: VAN ONZE VERSLAGGEVER COR SPEKSNIJDER

SECTION: Ten Eerste; Blz. 16

LENGTH: 862 woorden


Taalkundige Maarten van Leeuwen bestudeerde 47 toespraken van Wilders. Door zijn
taalgebruik beperkt de PVV-voorman ruimte voor discussie.


PVV-leider Geert Wilders is zijn standpunten in de loop der jaren steeds meer
als feiten gaan presenteren. Daarmee beperkt hij de ruimte voor discussie. Dat
zegt taalkundige Maarten van Leeuwen die vandaag aan de Universiteit Leiden
promoveert met een proefschrift over het taalgebruik en de beeldvorming van
politici.



Van Leeuwen analyseerde het taalgebruik van Wilders, voormalig PvdA-minister
Ella Vogelaar (Wonen, Wijken en Integratie) en D66-fractievoorzitter Alexander
Pechtold. Hij onderzocht hoe hun keuzen in het taalgebruik bijdragen aan het
beeld dat het publiek heeft van deze politici. 'Ik kijk niet naar wat politici
zeggen, maar hoe ze dat doen. Ik kijk naar stijl, naar formuleringskeuzen',
aldus Van Leeuwen.

De taalkundige bestudeerde 47 parlementaire toespraken die Wilders tussen 2004
en 2009 hield. Hij ontdekte dat Wilders na verloop van tijd stelliger werd in
zijn uitlatingen. Van Leeuwen: 'Je kunt een standpunt als een mening presenteren
met een combinatie van hoofdzin plus bijzin. In het geval van Wilders
bijvoorbeeld: ik vind dat de islam een gevaarlijke ideologie is. Je kunt ook
zeggen: de islam is een gevaarlijke ideologie. Dan presenteer je jouw standpunt
als een feit en bied je minimale ruimte voor discussie. Je wekt de suggestie dat
het zo is en niet anders.'

Wilders ging de constructie met hoofd- en bijzin na 2007 beduidend minder
gebruiken. Politicologen constateerden dat Wilders' opvattingen in diezelfde
periode radicaler werden. 'Op basis van mijn onderzoek kun je geen causaal
verband leggen, maar in de tijd vallen de radicalere standpunten samen met een
feitelijke manier van presenteren. Die draagt er ook toe bij dat zijn boodschap
als helder wordt ervaren.'

Ook met het systematisch gebruik van oorlogsmetaforen weet Wilders de indruk van
helderheid te wekken. Hij noemt de islam bijvoorbeeld 'het Paard van Troje van
Europa' en zegt dat premier Rutte lijkt op Chamberlain, de Britse politicus die
probeerde Hitler tevreden te stellen met concessies. Van Leeuwen: 'Als je
spreekt in termen van oorlog, suggereer je een heldere rolverdeling tussen de
slechten, goeden en slachtoffers. Je roept op tot snelle en ferme oplossingen.'


Volgens Van Leeuwen maakte Wilders de ruimte voor discussie eveneens kleiner
door het gebruik van versterkende woorden. In een debat in 2007 zegt de
PVV-leider niet dat de Koran gevaarlijk is en in strijd met onze rechtsorde,
maar dat de Koran 'levensgevaarlijk is en volledig in strijd met onze
rechtsorde'. Wilders heeft eens gesproken over 'buitenproportioneel grote
megamoskeeën'. Van Leeuwen: 'Wilders zoekt het einde van de semantische schaal.
Als je dit soort middelen veel gebruikt, maak je het moeilijk om daar in
redelijkheid over te discussiëren.'

Wilders' taalgebruik contrasteert met dat van Vogelaar, dat als wollig werd
ervaren. Haar zinsbouw is ingewikkeld, ze gebruikt veel abstracte naamwoorden
als 'integratie', 'marginalisatie' en 'emancipatie'. Waar Wilders systematisch
spreekt over 'de Nederlander' en 'de islam', laat Vogelaar de lidwoorden vaak
vallen en spreekt zij van 'mensen' of 'jonge moslima's' in het algemeen.
'Vogelaar laat groepen onbepaald, terwijl Wilders groepen als eenduidige
categorieën voorstelt.' De politica presenteert standpunten nadrukkelijk als
haar mening en niet als feiten.

Van Leeuwen vergeleek ook speeches van Wilders met die van Pechtold. Beide
politici gebruiken politiek jargon, maar Wilders legt ingewikkelde
beleidskwesties vaker uit dan zijn D66-collega. Dat is een aanwijzing dat
Pechtold zich meer op zijn collega's richt dan Wilders en dat de PVV-voorman
zich vooral tot de mensen in het land richt, zegt Van Leeuwen. Wilders spreekt
bovendien vaker dan Pechtold via de voorzitter, waardoor hij meer afstand schept
dan Pechtold, die vaker zijn collega's direct aanspreekt. 'Wilders distantieert
zich meer dan Pechtold van het politieke bedrijf.'

Getuige de reactie van anderen overschrijdt de PVV-leider de ongeschreven regels
die er zijn voor de wijze waarop parlementariërs elkaar aanspreken. Hij gebruikt
metaforen die als kwetsend worden ervaren: Mark Rutte, 'de grootste windvaan van
Nederland', Job Cohen, 'de bedrijfspoedel van Rutte', Hans Spekman, 'een
wandelende wollen trui'. Dit soort omschrijvingen laat hij vaak gepaard gaan met
werkwoorden die een even-eens negatieve connotatie hebben. Zijn collega's praten
niet, maar blèren, kwekken, piepen of slijmen. Om de negatieve bejegening kracht
bij te zeggen gebruikt hij verkleinwoorden: collega's hebben plannetjes, teksten
van Rutte zijn praatjes.

Een van Wilders' bekendste oneliners is 'Henk en Ingrid betalen voor Mohammed en
Fatima'. Deze zinsnede heeft een ontwikkeling doorgemaakt. In 2007 betaalden
Henk en Wim voor Ahmed en Ali. In 2008 betaalden Henk en Truus voor Ahmed en
Ali. In 2009 betaalden Henk en Ria voor Ali en Fatima. Uiteindelijk zijn het
Henk en Ingrid geworden en zijn ook andere politici over deze fictieve personen
gaan praten.

Wilders' collega's praten niet maar blèren, kwekken, piepen of slijmen

LOAD-DATE: 15 April 2015

LANGUAGE: DUTCH; NEDERLANDS

GRAPHIC: Maarten van Leeuwen. 'Ik kijk niet naar wat politici zeggen, maar hoe
ze dat zeggen.'
x

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                              113 of 174 DOCUMENTS



                                 de Volkskrant

                             10 april 2015 vrijdag

Kan Blaricumeffect worden benut?

BYLINE: PETER DE WAARD

SECTION: Economie; Blz. 23

LENGTH: 485 woorden


De kwestie


Als een topspeler bij Ajax een contract heeft waarmee hij 1 miljoen euro per
seizoen verdient, zal een extra miljoen niet veel meer aan zijn geluksgevoel
toevoegen. Hij kan er nog een Porsche bijkopen of een schilderij van Willink,
maar in twee Porsches rijden is onhandig en de meeste voetballers vinden de
vrouw met het traantje mooier.



Maar als ze horen dat een van de medespelers in het buitenland 3 miljoen per
seizoen gaat verdienen, willen ze dat ook. Ze pakken hun hele hebben en houden
in en strijken neer in een oord waar hun echtgenotes zich te pletter vervelen om
voor Aston Villa of Malaga te gaan voetballen. Sportief worden ze er niet wijzer
van want deze clubs hebben nog minder kans een prijs te winnen dan Ajax, PSV of
PEC Zwolle.

Mensen vergelijken hun eigen kwaliteiten met die van de mensen direct om hen
heen. En dat willen ze uitgedrukt zien in hun loon. Voetballers overschatten
zichzelf. Dat is geen exclusieve afwijking. Bij onderzoeken naar het
functioneren van mensen in een organisatie blijkt dat de meeste mensen vinden
dat ze beter presteren dan gemiddeld, hetgeen eigenlijk niet kan. Ook bankiers
hebben een hoge eigendunk en vergelijken zich met andere bankiers, en niet met
de rest van de maatschappij.

Organisatiepsycholoog Kilian Wawoe noemde dat het Blaricumeffect. Het is een
vicieuze cirkel. Wie in een rijtjeshuis woont, vergelijk zichzelf met buren met
een modaal inkomen. Wie meer gaat verdienen en verkast naar een mooiere woning
vergelijkt zich met buren die drie en vier keer modaal verdienen. En wie de top
bereikt, komt terecht tussen mensen die naast een landhuis op het platteland ook
een penthouse hebben in de stad en gaat zich daarmee vergelijken.

Het Blaricumeffect is volgens het Algemeen Nederlands Woordenboek het effect
'dat optreedt als topmanagers zichzelf en elkaar belonen en daar enorme bedragen
voor uittrekken omdat zij gewend zijn aan het uitgeven van grote sommen geld en
om zich heen ook alleen maar mensen zien die hetzelfde doen, terwijl zij geen
rekening houden met het feit dat dit voor het overgrote deel van de maatschappij
niet vanzelfsprekend is en zelfs weerstand oproept'. Rijke mensen hebben geen
voeling met het gewone volk.

Bankiers en andere topbestuurders zouden zogezegd niet in de skyboxen van
voetbalclubs moeten zitten of hockeyen in de veteranen van Bloemendaal of
Kampong, maar zouden tussen het rapaille van FC Utrecht plaats moeten nemen en
voetballen in het zesde van SDZ. Ze zouden tweede klasse moeten reizen bij de NS
in plaats van in een auto met chauffeur.

Ze beseffen dan hoe rijk ze zijn zonder die ton extra. En misschien kunnen ze
met een dodelijke blik een einde maken aan het supportersgeweld op de tribunes
en het geweld tegen scheidsrechters en treinconducteuren. Het Blaricumeffect zal
heilzaam kunnen werken.

Reageren?

p.dewaard@volkskrant.nl

Mensen spiegelen hun inkomen aan de mensen om hen heen

LOAD-DATE: 9 April 2015

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                              114 of 174 DOCUMENTS



                                 de Volkskrant

                             4 april 2015 zaterdag

Ergernis

BYLINE: PETER MIDDENDORP

SECTION: Vonk; Blz. 2

LENGTH: 529 woorden


Peter Middendorp


De bekende zaterdagcolumnist Martin Sommer kan goed beschouwen en beschrijven.
Hij kan zich ook goed ergeren. Aan links, de PvdA, D66, mensen die het voor
windmolens opnemen, zoals Liesbeth van Tongeren (GroenLinks). De
zelftevredenheid die hij bij die mensen waarneemt, heeft hem al zover gedreven
dat hij 'bah' als argument omarmt.



Mevrouw Van Tongeren - die inderdaad bedreven lijkt in zelftevredenheid -
ergerde zich zodanig aan de 'feitenvrije columns tegen windmolens' van Sommer
dat zij ging klagen bij de hoofdredacteur. Dit ergerde columnist Max Pam weer zo
dat hij meende het openlijk voor Sommer op te moeten nemen. Wat, zoals bekend,
niet altijd de beste manier is om het voor iemand op te nemen.

Kort geleden kreeg Sommer een idee. We konden de gasopbrengsten uit Groningen
het beste in ons leger steken, schreef hij, zodat we iets kunnen opstellen als
Poetin binnenrolt. Over de aardbevingen moesten Groningers niet zo ingewikkeld
doen, vond hij. Ze stelden weinig voor. Er waren 'nog niet eens dooien bij
gevallen'.

Soms sta ik paf van de columns van Sommer, maar aan deze heb ik me geweldig
kunnen ergeren. Ik schreef er niet over. Ik woon in Groningen, ben een
belanghebbende. Ook schijn je niet over collega's te moeten schrijven. Maar nu
iedereen zich zo warm aan iedereen aan het ergeren is, mag ik misschien ook wel
een keer.

Het belangrijkste bezwaar - een punt dat Sommer over het hoofd moet hebben
gezien - is wel: het gas is op. De velden zijn zo goed als leeggepompt, de aarde
weet haast niet waar zij het zoeken moet. Geld is er ook al niet meer,
uitgegeven, verdwenen. Ik weet niet precies waar alles is gebleven, maar stel me
zo voor dat een deel in de huizen en pensioenen van Pam en Sommer is
veiliggesteld.

Zelf denk ik trouwens dat er wel degelijk dooien zijn gevallen. Geen
spectaculaire, maar kleine, stille; zelfmoorden. Mensen die werkloos werden,
arbeidsongeschikt of uit de sociale werkplaats geknikkerd, en vastzitten in een
onverkoopbaar huis. Ik heb geen cijfers om dit te bewijzen, ik zeg het even op
een feitenvrij gevoel, maar ik weet zeker dat de statistiek ook hier de
werkelijkheid wel achterhaalt.

Gek is dat eigenlijk. Conservatieve columnisten beroepen zich er altijd op
precies te weten wat er onder de gewone mensen leeft. Wat hen beweegt en
beroert. Soms neemt de liefde voor het gemene volk de vorm van dweepzucht aan.
Maar het zijn precies deze mensen die het slachtoffer van de bevingen zijn.
Hardwerkende Nederlanders, zoals ze worden genoemd, met wekkers die al
generaties op vijf uur staan, die hun boerderijen nu wel als total loss kunnen
beschouwen.

Onbedoeld raakt Sommer aan een sentiment dat al een tijdje onder het gewone volk
van Groningen leeft. Er moeten eerst dooien vallen. Niet een van ons, dat werkt
niet zo goed. Het beste is een vrolijke studente, een dochter van babyboomers
uit Haarlem of Amsterdam. Een frisse jonge meid, met mooie, grote ogen, die vol
vertrouwen in de toekomst onder een Gronings trapgeveltje verdwijnt - daar
duimen we voor.

Peter Middendorp op Twitter:
@Petermiddendorp

Conservatieve columnisten beroepen zich erop te weten wat er leeft onder de
gewone mensen

LOAD-DATE: 3 April 2015

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                              115 of 174 DOCUMENTS



                                 de Volkskrant

                             4 april 2015 zaterdag

[Goed nieuws Naast alle ellende in Kenia, Jemen en ...]*

SECTION: Opinie en Debat

LENGTH: 2039 woorden


Goed nieuws

Naast alle ellende in Kenia, Jemen en Syrië, allemaal te lezen in de Volkskrant
van 3 april, was er ook goed nieuws! Een oorlog tussen Iran en de VS is
voorkomen door een deal, paddenrapers helpen padden veilig oversteken en de
eerste tekenen van Hazes-moeheid vielen te bespeuren in de brief van de dag. Er
is nog hoop voor een deel van de mensheid.

Len Koetsier, Groningen

Belasting op zijn Grieks

Peter de Waard vraagt zich af of de Grieken te weinig belasting betalen
(Economie, 2 april). Griekenland zou tot zondebok worden gemaakt voor alle
problemen die ons land teisteren. Maar tegenvallende belastinginkomsten voor de
Griekse staat werden slechts deels aangepakt door fraude te bestrijden, het
verhogen van de belastingen was een veel makkelijker middel.

De collectieve lastendruk is in Griekenland hierdoor officieel misschien best
hoog, maar zolang belastingontduiking in alle lagen van de bevolking nog steeds
als normaal wordt gezien zegt dat getal weinig. De hoge lastendruk geldt dus
slechts voor dat deel van de bevolking dat er niet onderuit kan.

Als iedereen eerlijk zou betalen zou Griekenland deze druk waarschijnlijk
makkelijk kunnen terugbrengen naar het niveau van voor de crisis. De nieuwe
regering onder leiding van Tsipras' Siryza heeft weliswaar de mond vol over het
bestrijden van fraude, maar heeft nog niets laten zien dat wijst op een plan van
aanpak. Om de fraude echt aan te pakken moet het totaal vastgelopen justitieel
apparaat worden hervormd en hervorming is nou juist wat de vakbonden en een
groot deel van Siryza niet willen. Nederland kan vast een steentje bijdragen om
belastingontwijking te voorkomen, maar dat is niet de oplossing voor de Griekse
problemen.

C. Stemerdink, Athene

Een paar misrekeningen

Natuurlijk hebben vluchtelingen recht op een passende woning (Ten eerste, 1
april), maar de makke is dat onze overheid er kennelijk van uitgaat dat de
gemeenten en de woningcorporaties dit kunnen opvangen zonder enige wijziging van
beleid. We hebben het hier over een behoefte aan sociale huurwoningen, waarvan
er in mijn regio 2.500 moeten komen. Uitgangspunt voor dit aantal zijn de eigen
inwoners, met mondiale rampen en vluchtelingen tot gevolg is geen rekening
gehouden. Dit is de eerste misrekening.

Daarnaast zuchten de corporaties onder de lang niet geringe heffing van de
huurtoeslag waardoor hun werkvermogen wordt afgeroomd. En tot slot staat de
bestaande voorraad sociale huurwoningen onder druk omdat bij het leeg komen van
een huurwoning deze ofwel verkocht wordt, ofwel in een veel hogere huurklasse
(boven de sociale grens) terechtkomt. Kortom, het lijkt me dat wijzigingen in
deze reeks de enige mogelijkheid zijn om de zo broodnodige ruimte te maken.

Henk Schell, Bennebroek

Waarom nou zo onheus?

Waarom haalt senator Kees de Lange in zijn ingezonden stuk van maandag 30 maart
in deze krant zo onheus en onjuist uit naar zijn eigen partij, de OSF? Concreet:
de OSF zal de regering op inhoud beoordelen. Wetgeving waar wij ons in kunnen
vinden zullen we steunen, wetgeving waar wij bezwaar tegen hebben, daar zullen
we tegen stemmen. Er is geen sprake van dat de OSF optreedt als 'gedoogpartij'
die de coalitie ongezien steunt.

Maar de OSF gaat natuurlijk niet alleen naar de senaat om 'voor' of 'tegen' te
zijn. Er zijn belangrijke dingen die wij anders willen en waar wij dus ons best
voor zullen doen. Ik noemde eerder als voorbeeld daarvan de gaswinning, die
doorgaat in een tempo dat nog altijd grote risico's oplevert en waarbij
gedupeerden nota bene zelf de bewijslast hebben dat de schade door de gaswinning
komt.

Natuurlijk wil de OSF hierover en over meer dingen in gesprek met de regering:
als gesprekspartner met belangrijke vragen. Dat is geen opportunisme maar een
eerlijke poging om dingen gerealiseerd te krijgen. En verder: de OSF is niet te
koop, zoekt geen contacten met de landelijke partijen en gaat ervan uit zelf met
de eigen achterban een Kamerzetel te halen. Kees de Lange schiet echt mis, in
feiten en in beoordelingen.

Waarom doet een scheidend senator dat, vraag je je af...

Hendrik ten Hoeve, OSF kandidaat voor de Eerste Kamer, Stiens

Zo voed je ezels

De discussie over de bonuscultuur blijft verbazen. Je zou zeggen dat een
bonussysteem alleen te rechtvaardigen is als er ook een malus is: doe je het
beter dan de gestelde doelen, krijg je een bonus. Doe je het slechter, dan wordt
er een malus ingehouden.

Ten tweede zijn de doelen doorgaans veel te bescheiden, zodat de bonussen zowat
volautomatisch bij het salaris kunnen worden opgeteld. Bij ABN Amro bijvoorbeeld
lijkt mij maar één doel van belang: zorgen dat de bank evenveel waard wordt als
de redding kostte.

Daar zitten de bankiers tot nu toe nog ver onder. Bonussen zijn dus voorlopig
niet aan de orde, laat staan de notie dat die ingeleverd zijn of gecompenseerd
zouden moeten worden.

De bij topbestuurders populaire uitspraak 'if you pay peanuts, you get monkeys',
kan beter vervangen worden door 'if you pay cartloads, you get donkeys'. Gezien
de hoogte van de salarissen en de prestaties.

Dolf Hartveldt, Den Haag

Cultuursector niet crimineel

In antwoord op vragen over het wankele integriteitsgehalte van de VVD en de
mogelijke samenhang met de bijzondere gerichtheid van diezelfde VVD op het
bedrijfsleven, beroept Halbe Zijlstra zich verongelijkt op zijn periode als
staatssecretaris van Cultuur (Ten eerste, 28 maart).

Nee, wat hij daar had meegemaakt aan verwevenheid van politici en
cultuurinstellingen en hoe daar potjes belastinggeld ondoorzichtig tussen
vriendjes heen en weer werden geschoven, ongekend, maar daar hoorde je nooit
iemand iets over zeggen en dan zou dat met betrekking tot contacten tussen
politiek en bedrijfsleven niet mogen? Schandelijk, toch?

Opnieuw nagelt Zijlstra met het grootste gemak een heel segment van de
samenleving aan de schandpaal van de semicriminaliteit. Dat gedrag moet
weersproken worden en moet ook een halt worden toegeroepen. De cultuursector is
daarvoor veel te belangrijk binnen het kader van de Nederlandse samenleving.

Persoonlijk ben ik er klaar mee om continu van deze cultuurbarbaar - die
bijvoorbeeld openlijk trots is dat hij geen boeken leest - te moeten aanhoren
hoe crimineel wij cultuurwerkers wel niet zijn.

Ik wil, moet en zal weerbaar zijn. Daarvoor is de Nederlandse cultuur te
belangrijk, te mooi, te inspirerend, te verbindend. Alles wat politiek Den Haag
allang niet meer is. Zijlstra moet zich rot schamen om bij voortduring de
culturele sector in Nederland - die transparant is, gecontroleerd wordt,
rekenschap aflegt en kwalitatief op een hoog niveau presteert - in een kwaad
daglicht te stellen.

Bart Römer, directeur Nederlandse Filmacademie, Amsterdam

Kijk een pad!

Het lezenswaardige en relevante artikel van Margreet Vermeulen over de
paddentrek (Ten eerste, 3 april) begint in mijn ogen jammer genoeg met een
uitglijer. Margreet laat een peloton racefietsers voorbij scheuren waarvan er
eentje plagerig 'Kijk een pad' schreeuwt. Daarop tilt deze al fietsend zijn
voorwiel op en laat dit met een harde dreun op de denkbeeldige pad neerkomen.
Als racefietsers tijdens het fietsen hun voorwiel optillen doen ze juist om iets
te ontwijken. Dit kan een steen, een tak of in dit specifieke geval een pad
zijn.

Om te voorkomen dat hij of zij valt en in het geval van een pad, wegslipt,
uitglijdt. Een plagerig overkomende opmerking hoeft niet per se kwaadaardig te
zijn. Zelfs niet vanuit een peloton racefietsers.

Fabio Farelli, Deurne

PvdA is oostindisch doof

Een uitstekend artikel van Luc Holleman (O&D, 3 april) over de houding van de
PvdA-elite tegenover de gewone man. Hier spreekt iemand die zich tussen de
mensen durft te begeven om aan te horen wat er zoal schort aan het gedachtengoed
van de partij.

De leiding is oostindisch doof voor wat er werkelijk leeft in de samenleving en
door het hoofd maar steeds af te wenden van de dagelijkse problemen: banen,
betaalbare woningen en goede scholen voor de kinderen. De kloof tussen
werkelijkheid en fictie wordt steeds dieper met alle gevaren van dien. Deze
problematiek doet zich echter al jaren voor en het is dan ook een illusie om te
denken dat coryfeeën als Spekman, Samsom en Cohen zich hier op korte termijn om
zullen bekommeren. Maar niets doen betekent wel medeplichtig worden.

R.L. van Hasselt, Gieten

School is geen aardappelveld

Wat mij al jaren verbaasd in de discussies over de bureaucratisering van het
onderwijs ( (Ten eerste, 2 april) is het makke-schapengehalte van de mensen die
het werk doen. Ik bedoel al die juffen die zich 's middags en 's avonds suf
zitten te werken om de administratie bij te houden. De leerlijnen, de groeps- en
handelingsplannen en niet te vergeten de eindeloze interpretatie van de nog
eindelozer toetsbagger die de laatste jaren over het basisonderwijs is
uitgestort.

De vraag hoe dat zo gekomen is, wordt beantwoord door oud inspecteur Henk van
der Weijden in het boek Overleef de onderwijsinspectie! Volgens hem is het
onderwijs helaas in de ban geraakt van een Angelsaksisch model van denken dat
gekenmerkt wordt door een sterke top-downstructuur en -controle. Scholen worden
door de inspectie afgerekend op de zogenaamde leeropbrengsten. Dat kan helemaal
niet. Een school is geen aardappelveld. Die leerresultaten hangen namelijk in de
eerste plaats af van de populatie en niet van de school.

Jammer genoeg brengt dit alles onze schoolkinderen niet verder. Integendeel.
Kostbare tijd wordt verprutst aan zinloos werk. Het is niet voor niets dat veel
jonge enthousiaste onderwijsgevenden er de brui aan geven omdat ze geen zin
hebben als klerk te werken. Van de omliggende laag die het eigenlijke werk niet
hoeft te doen, is niets te verwachten. Juffen, sta op en laat je niet knechten.


Pier Bergsma, oud-directeur van en basisschool, Hurdegaryp

Ik mis Asimov

Over die robotfilms (V, 2 april): hebben de recensenten eigenlijk wel-eens van
Asimov gehoord? Die naam miste ik al bij de eerste globale blik op beide
pagina's. Dus nog eens grondig kijken. Niet dus. Jammer, die naam had beslist
minstens een keer moeten voorkomen, meen ik. Verder wel met plezier gelezen
hoor; als Asimov-lezer en als (SF-) filmfan.

Jan Veuskens, Heeswijk-Dinther

De kop eraf, NS

Een moeder uit Nieuw-Zeeland bezoekt haar in Groningen studerende dochter.
Voordat ze terugvliegt, willen ze samen een paar dagen naar Rome. Omdat ze de
trein van 06.46 uur naar Schiphol moeten halen lijkt het haar verstandig alvast
een e-ticket te kopen.

Maar hoewel de site van de NS keurig de mogelijkheid biedt in het Engels te
worden gelezen is het onmogelijk een kaartje te kopen.

Dat is voorbehouden aan Nederlanders met een rekening bij een Nederlandse bank.
Van een creditcard of PayPal heeft de NS nog nooit gehoord.

Over de Nationale Toeristenpas zegt een NS-woordvoerder (Ten eerste, 2 april)
dat er niets overhaast moet worden gedaan, dat zaken verder moeten worden
uitgewerkt en dat er eerst pilots moeten worden uitgevoerd. Ik zou zeggen: maak
het vanaf vandaag mogelijk voor toeristen online een kaartje te kopen. Dan is de
kop er alvast af.

Luuk Verpaalen, Groningen

Zo voorkom je zetelroof

Laura Menenti doet een sympathiek maar ook ingewikkeld voorstel voor het beter
legitimeren van de 150 zetels in de Tweede Kamer. In haar voorstel is de band
tussen kiezer en gekozene inderdaad nauwer ('Geef kiezers de macht over wie in
Kamer komt', O&D, 1 april). De partij blijft echter de kandidatenlijst
samenstellen en de gekozen leden blijven lid van een fractie en dus
partijpolitiek stemvee. De winst is dat ze 'gelegitimeerd' zijn als ze ruzie
krijgen en afhaken.

Voor het opvullen van opengevallen plekken verandert echter weinig: dat worden
kandidaten die in de eerste ronde toch al (te) weinig stemmen hadden geworven.
Waarom het wiel uitvinden? Nederland had tot 1918 een districtenstelsel.

Het Verenigd Koninkrijk nog steeds. De kandidaat moet zorgen dat hij of zij in
een kiesdistrict de meeste stemmen krijgt. Het stelsel garandeert dat de meeste
stemmen gelden, precies wat Menenti wil, en zorgt ook voor de door haar gewenste
nauwere band tussen kiezer en gekozene.

Dit systeem was ooit een kroonjuweel van D66 maar leidt nu een slapend bestaan.


Henk Slechte, Schiedam

* Vervangende titel / Replacement title

LOAD-DATE: 3 April 2015

LANGUAGE: DUTCH; NEDERLANDS

GRAPHIC: Bezoekers van de Matthäus-Passion bij de Grote Kerk in Naarden op Goede
Vrijdag. Ook deze cultuuruitingen krijgen subsidie.
Foto ANP

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                              116 of 174 DOCUMENTS



                                 de Volkskrant

                              3 april 2015 vrijdag

PvdA-elite staat lijnrecht tegenover gewone man

BYLINE: LUC HOLLEMAN IS ACTIEF PVDA-LID EN WAS BELEIDSADVISEUR INTEGRATIE
GEMEENTE AMSTERDAM.

SECTION: Opinie en Debat; Blz. 21

LENGTH: 975 woorden


Asielbeleid


Dat de PvdA het VVD-asielplan volstrekt onaanvaardbaar vindt, is een signaal
naar de gewone man: stem niet op ons!

Als ervaringsdeskundige op de Dappermarkt in Amsterdam-Oost weet ik dat je bij
het rozen uitdelen tijdens campagnes - naast sympathie - regelmatig boze
reacties krijgt. Kern van het boze betoog: 'Ik heb tientallen jaren op de PvdA
gestemd en wat krijg ik als dank? Het was een keurige buurt met nette mensen
maar nu zijn er bijna alleen maar buitenlanders, rotzooi en criminaliteit. En
als er een huurwoning vrij komt, gaat die naar een asielzoeker of wordt die
verkocht aan yuppen.'



Het is niet moeilijk om deze man weg te zetten als een maatschappelijke
verliezer met een veel te rooskleurig beeld van het verleden of, nog
makkelijker, als racist. De sociaal-democratie is echter schatplichtig aan een
lange traditie van samenwerking tussen de intelligentsia en het gewone volk.

De partij sloeg decennia lang een brug tussen de 'arbeidersklasse' en een
sociaal voelende progressieve elite van leerkrachten, wetenschappers en
kunstenaars. Gezamenlijk werd gestreden voor maatschappelijke vooruitgang en
culturele verheffing.

De tijden zijn veranderd. De achterban in de volksbuurten staat bij belangrijke
kwesties - de Europese eenwording, de bezuinigingen op sociale zekerheden en het
multiculturele debat - lijnrecht tegenover een progressieve elite die het kader
van de PvdA vormt. Deze elite van goed opgeleide en breed georiënteerde mensen
voelt zich moreel aan de goede kant staan als het om deze onderwerpen gaat.
Daarom liet ze zich weinig gelegen liggen aan het verzet. Ze hadden het immers
bij het 'juiste eind'.

Het pregnantste voorbeeld van het morele superioriteitsgevoel van de
intelligentsia is aan de orde bij het integratie- en migratievraagstuk. Dat veel
mensen met lage inkomens niet zitten te wachten op de instroom van nieuwkomers
is niet verwonderlijk. De nieuwe immigranten uit Oost-Europa en vanuit de
brandhaarden in de wereld concurreren met de middelbaar tot laaggeschoolde
mensen om banen, betaalbare woningen en goede scholen voor de kinderen.

Hoger opgeleiden hebben daarentegen juist belang bij die concurrentie, want die
zorgt voor lagere prijzen bij reparaties van bijvoorbeeld de auto en door de
loodgieter. Daarbij wonen de hoger opgeleiden in koophuizen in relatief witte
buurten met weinig hangjongeren en criminaliteit. Hun postcode verschaft ze
toegang tot de beste scholen voor hun kroost. Kortom, ze zijn uitstekend in
staat de nadelen van de multiculturele samenleving op veilige afstand te houden.


Aan de andere kant van deze tweedeling staan mensen in Amsterdam jaren op de
wachtlijst om in aanmerking te komen voor een flatje in een impopulaire
eentonige buitenwijk. Vluchtelingen daarentegen krijgen, als ze eenmaal
statushouder zijn, direct een woning toegewezen, inclusief een budget voor de
inrichting. Dit is verdedigbaar vanuit een internationaal perspectief, maar
ronduit oneerlijk in de ogen van veel gewone Amsterdammers.

Na een reeks beslissingen in hun nadeel stemmen veel gewone Amsterdammers geen
PvdA meer, maar SP of PVV. PVV-stemmers zijn al lang niet meer louter xenofobe
mensen uit roomblanke dorpen. Juist mensen uit buurten met veel bewoners met een
niet-westerse achtergrond stemmen PVV.

Mensen dus die weten hoe lastig het is om tussen andere culturen te moeten wonen
en leven. Mensen die vroeger vaak trouw op de PvdA hebben gestemd, en zich nu
bekocht voelen door die partij. En dat reageren ze dan soms af op iemand die ze
een roos wil geven in campagnetijd. Geef ze eens ongelijk.

Ook in de andere Europese landen geven veel mensen met een stem op een
extreem-rechtse partij aan dat hun geduld met de traditionele partijen op is.
Zelfs in Duitsland, waar het taboe op nationalisme nog groot is, is met de
Pergida-beweging een nieuwe politieke stroming in opkomst. En of die groei van
extreem-rechts snel ten einde komt, is maar de vraag. Europa staat voor een
nieuwe immigratiegolf. Het aantal asielzoekers in de wereld ligt, vooral door de
vele Syrische en Iraakse vluchtelingen, op het hoogste niveau in 22 jaar en
stijgt nog steeds, aldus de vluchtelingenorganisatie van de Verenigde Naties
(UNCHR).

Gevolg voor Nederland is dat er niet alleen te weinig opvangplaatsen voor
asielzoekers zijn, maar ook dat voor de statushouders te weinig vrije sociale
huurwoningen beschikbaar komen. Amsterdam alleen al heeft een wachtlijst van
1.100 statushouders die eigenlijk per direct een woning toegewezen zouden moeten
krijgen. Het zou betekenen dat de komende maand alle vrijgekomen sociale
huurwoningen aan voormalige asielzoekers worden toegekend.

Vanuit de ogen van de vluchteling is de keuze helder. Als je huis en haard hebt
moeten verlaten, ga je op zoek naar een goed land voor je gezin. Dan is de keuze
voor Europa snel gemaakt. Maar waarom zou Nederland Somaliërs op moeten vangen
als dat ook in de regio kan?

Die vraag stellen mag geen taboe zijn. Juist daarom verdiende het voorstel van
de VVD om te kiezen voor vluchtelingen uit de regio en voor de mensen daarbuiten
een veilige haven te organiseren meer steun dan 'onacceptabel'. Dat 'de PvdA' of
in ieder geval de PvdA-fractie dit standpunt 'volstrekt onaanvaardbaar' vindt,
is een nieuw signaal naar de volksbuurten en de man die de roos weigert: 'stem
niet op ons!'

Waarom niet gereageerd met: we willen er serieus naar kijken of het mogelijk is
mensen veilige opvang te bieden in de regio, ook om te voorkomen dat
migratiestromen te groot worden. We pleiten daarom voor groei van het budget
voor Ontwikkelingssamenwerking - ook Europees - om daadwerkelijk het verschil te
kunnen maken. Maar de deur voor vluchtelingen sluiten voordat we die veilige
havens kunnen garanderen, dat gaat ons te ver.

Wat verdedigbaar is vanuit internationaal perspectief is oneerlijk voor de
gewone Amsterdammer

LOAD-DATE: 2 April 2015

LANGUAGE: DUTCH; NEDERLANDS

GRAPHIC: Diederik Samsom op campagne, 2013.
Foto Catrinus van der Veen / ANP
LUC HOLLEMAN

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                              117 of 174 DOCUMENTS



                                 de Volkskrant

                             2 april 2015 donderdag

Geachte redactie

SECTION: Opinie en Debat; Blz. 24

LENGTH: 814 woorden


Daarom kwaliteitskrant

Met enige verwondering heb ik kennis genomen van het feit dat columnist Martin
Sommer, blijkens de column van Max Pam (O&D, 1 april), onder vuur ligt. Het
wezenskenmerk van een kwaliteitskrant is het bezit van een gevarieerd
columnistenbestand.

Als alle columnisten de opvattingen van Kamerlid Van Tongeren zouden uitdragen,
dan het zou intellectuele debat geheel en al uit de krant verdwijnen. En wat is
een kwaliteitskrant zonder intellectueel debat? Juist het feit dat de Volkskrant
Martin Sommer een podium voor zijn, mogelijkerwijs afwijkende, opvattingen
biedt, maakt de krant tot een kwaliteitskrant.

Lennard Pater, Lunteren

Gedachte bij ABN Amro

Wat hebben we in ruim 1.700 jaar geleerd? 'Mensen, rijk genoeg om hele volkeren
tevreden te stellen, trachten kleinere vermogens te bemachtigen en streven naar
verderfelijke woekerrente. Bezorgdheid voor het mensdom in het algemeen dwingt
ons paal en perk te stellen aan de hebzucht van zulke mannen.' Diocletianus
(Romeins keizer van 284-305 na Christus)

Ronald Lange, Maastricht

Leuk inkijkje

De krant van van woensdag 1 april biedt een leuk inkijkje in de wereld van de
beloningen. In het artikel over commisaris Peter Wakkie van ABN Amro: 'De
bestuurders hebben hun doelstellingen steeds met vlag en wimpel gehaald. Als je
die gehaald heb, heb je recht op die bonus.' Krijgen ze niet gewoon salaris
daarvoor? Iets verder staat de bijdrage van Toine Heijmans over de
pakjesbezorgers van PostNL. Daarin wordt een manager van PostNL aangehaald die
tegen een van de bezorgers zegt: 'Ron, je doet je werk uitstekend, je maakt meer
stops dan afgesproken. Daarom gaat het tarief omlaag.'

Eerst kreeg Ron 1,39 euro per pakje voor een aflevering, en nu 1,31. Ergens ligt
een onzichtbare grens. Zit je boven die grens dan wordt iedere verandering als
aanleiding gebruikt om je positie (beloning) te verbeteren. Zit je onder die
grens dan gaat bij iedere rimpeling de beloning omlaag. Zie ook de extra
pensioenbijdrage van 10,7 miljoen euro voor Van Beurden van Shell om zijn
pensioen beter te laten aansluiten bij zijn huidige hoge inkomen, terwijl de
huidige gepensioneerden geconfronteerd worden met kortingen en de modale
werknemer echt geen extra storting in zijn pensioenpot krijgt als er een gaatje
valt. De gewone werkgever heeft een middelloonregeling en de toppers een
eindloonregeling, waarbij gaten ook nog eens opgevuld worden.

Albert Knop, Horn

Onstilbare hebzucht

Toen ik het artikel over Peter Wakkie las, moest ik terug denken aan de
discussie tussen Willem Vermeend en Paul Frentrop (O&D, 31 maart). De
standpunten die zij innamen geven uitstekend het verschil van mening tussen de
topmanagers en de burger weer.

Peter Wakkie is net als Paul Frentrop vervreemd van de maatschappij. Zij
begrijpen de gedachtenwereld en woede van de gewone burger niet. Die burger
heeft er genoeg van. Dat feit dringt kennelijk maar moeilijk tot de top door.

Een ander voorbeeld: de ING, die nu ongestraft wel de zakken kan vullen. Dat
doet pijn, vooral ook bij mensen die op dit moment bij dezelfde bank hun baan
dreigen te verliezen. Er wordt gedreigd dat talent weg gaat lopen. De vraag is
of dat erg zou zijn, het lijkt mij goed dat er nieuw en fris bloed binnen gaat
lopen in de verkalkte aderen van het old boys network. Veel talent blijft op een
te laag niveau steken, omdat dat de ingang niet kan of mag vinden. Deze mensen
zijn hongerig en ambitieus en hoogst waarschijnlijk blij met eenderde van de
huidige topsalarissen.

In 2008 voorspelden veel mensen het einde van het huidige kapitalistische
systeem, dat momentum is nu voorbij. Toch zijn de voortekenen in de samenleving
dat er een verandering op komst is. Ik maak dat als 76-jarige niet meer mee,
maar mijn dochter en kleinkind zullen dat nog meemaken. Het feit dat de huidige
samenleving genoeg heeft van de onstilbare hebzucht doet mij vermoeden dat de
veranderingen niet alleen maar negatief zullen zijn.

Bart Pol, Utrecht

Asielzoekers en huizen

De discussie over het tekort aan betaalbare huurwoningen voor asielzoekers met
een verblijfsvergunning schiet mij in het verkeerde keelgat (Opening, 1 april).
Volgens mij is er vooral een probleem van een tekort aan huurwoningen op
locaties waar de asielzoekers naar toe willen.

Natuurlijk hebben asielzoekers ook recht op een woning en gezinshereniging is
een goede zaak. Echter: twee van mijn drie kinderen is het tot nu toe niet
gelukt om een betaalbare huurwoning te vinden in Amsterdam. Mijn oudste dochter
was daardoor gedwongen een etage te kopen, die nu zwaar 'onder water' staat,
terwijl ze jarenlang stond ingeschreven als woningzoekende. Misschien is het
verstandig alleen een verblijfsvergunning af te geven voor mensen als er ook
ruimte voor ze is, en van tevoren vragen waar ze willen wonen. Dus: eerst een
woning, dan een verblijfsvergunning

A.L.J. Uitterhoeve,

Ouderkerk aan de Amstel

LOAD-DATE: 1 April 2015

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                              118 of 174 DOCUMENTS



                                 de Volkskrant

                            26 maart 2015 donderdag

Ontzie burger, belast bedrijven

BYLINE: EMILE ROEMER, FARSHAD BASHIR

SECTION: Opinie en Debat; Blz. 22

LENGTH: 898 woorden


Politiek


Progressieve partijen moeten de handen ineenslaan voor een belastingstelsel dat
Nederland socialer, groener en welvarender maakt.

De vernieuwing van het belastingstelsel moet aangegrepen worden om de lasten op
arbeid te verlagen, duurzame groei te bewerkstelligen en de groeiende
ongelijkheid te verkleinen. Dit is hét moment voor progressieve partijen om
hierin samen op te trekken.

Dwars door oppositie-, coalitie- en gedoogpartijen heen kan progressief
Nederland nu samen inzetten op een stelsel dat voor meer banen zorgt,
duurzaamheid beloont en de vermogensongelijkheid aanpakt. De SP nodigt
progressieve partijen, vakbonden en andere maatschappelijke organisaties uit die
handschoen op te pakken. Laten wij nu samenwerken aan een belastingstelsel dat
Nederland voor de komende decennia socialer, groener én welvarender maakt.



Het huidige belastingstelsel is in naam progressief, maar in praktijk een
ingewikkeld doolhof met achterdeurtjes om het betalen van belasting te
vermijden. Kijken we naar de totale lastendruk - inclusief aftrekposten, sociale
premies en indirecte belastingen - dan is in Nederland de facto sprake van een
vlaktaks; iedere inkomensgroep betaalt rond de veertig procent van het inkomen
aan belastingen en premies.

De belastingdruk op inkomen uit arbeid in Nederland behoort tot de hoogste in
Europa. Van de totale belastinginkomsten in Nederland, wordt 58 procent
bijeengebracht door de belasting op inkomen uit arbeid. Alleen in Zweden is dat
percentage nog hoger.

Opvallend is dat het vooral de werknemers zijn die een groot deel van de
belastingen bijeenbrengen. Nederland doet het hiermee beduidend slechter dan in
de rest van de EU. Bedrijven betalen maar veertien procent van de totale
belastinginkomsten, waar het gemiddelde in Europa zo'n 20 procent bedraagt.

Progressieve partijen kunnen de toon zetten in de discussie over een nieuw
belastingstelsel door te pleiten voor een stelsel dat niet alleen eenvoudiger
maar ook groener en socialer is.

Lastenverlichting komt in zo'n stelsel toe aan werknemers, bijvoorbeeld door het
belastingtarief in de eerste schijf te verlagen en de arbeidskorting en algemene
heffingskorting te verhogen. Het midden- en kleinbedrijf verdient steun,
ondernemers zijn nu de dupe van accijns- en btw verhogingen.

Net als burgers profiteren bedrijven en multinationals van het goede onderwijs,
de infrastructuur en zorg en de voorzieningen die we in ons land hebben. Het is
dan ook niet meer dan logisch om de grootste bedrijven en multinationals
hiervoor een fair share te vragen.

De scheefgroei in belastingeopbrengsten tussen burgers en bedrijven dient daarom
gecorrigeerd te worden. De winstbelasting voor de allergrootste bedrijven is de
afgelopen decennia verlaagd. In 2001 bracht de winstbelasting nog 18 miljard
euro op, in 2013 was daar nog maar 12 miljard van over. Een verhoging van het
tarief van de winstbelasting voor grote bedrijven en multinationals is dan ook
meer dan gerechtvaardigd.

Constructies die durfkapitalisten gebruiken om bedrijven belastingvrij vol
schulden te pompen dienen te worden beperkt. Deze renteaftrek kost de staat
miljarden en brengt schade aan gezonde bedrijven.

Mede door het fiscaal ontzien van grote vermogens, is de vermogensongelijkheid
in Nederland flink gegroeid. De twee procent rijkste Nederlanders heeft bijna
een derde van al het vermogen in handen. Gewone spaarders betalen 1,2 procent
belasting. Dit is meer dan de rente die spaarders krijgen. Spaarders betalen
evenveel belasting als beleggers, ook al behaalt deze laatste groep hoge
rendementen.

Om deze ongelijkheid te bestrijden is het zaak om de vermogensrendementsheffing,
die kleine spaarders dupeert, maar grote beleggers ontziet, om te zetten in een
vermogenswinstbelasting. Zo worden daadwerkelijke rendementen belast en de
ongelijkheid aangepakt.

Een vereenvoudigd belastingstelsel gooit de achterdeurtjes dicht die het voor
grote vermogenden en de beruchte geldzak-bv's mogelijk maakt om het betalen van
belastingen eindeloos uit te stellen. Een fiscaal stelsel waarin enkel de brave
burger en niet de rijke slimmerik belasting betaalt is onhoudbaar. Het zet de
betaalbaarheid van collectieve voorzieningen onder druk en het ondermijnt de
solidariteit. Aftrekposten moeten daarom worden afgebouwd en de
hypotheekrenteaftrek kan worden beperkt voor de duurste huizen en allerhoogste
inkomens.

Tot slot dienen in een nieuw belastingstelsel vervuiling, energieverbruik en
verontreiniging een hogere prijs te hebben. De maatschappelijk kosten van
vervuiling worden immers ook op de hele samenleving afgewenteld.

Een belastingstelsel dat grootverbruikers bevoordeelt boven de gewone burger is
onhoudbaar; wie zuinig is op het milieu en energie zou belastingvoordelen moeten
krijgen. Een verschuiving van belastingen op consumptie naar een belasting op
vervuiling maakt ons stelsel groener én socialer. De vervuiler betaalt; wie
'groen' is profiteert.

Er zijn volop mogelijkheden voor een socialer en groener belastingstelsel. Wij
zien het als een taak voor progressieve partijen, vakbonden en andere
maatschappelijke organisaties om samen op te trekken voor een dergelijk stelsel.
Laten we nu de handen ineenslaan zodat de jeugd van nu in de toekomst kan
rekenen op een sociaal en groen belastingstelsel.

Emile Roemer is fractievoorzitter van de SP in de Tweede Kamer.
Farshad Bashir is SP Tweede Kamerlid.

LOAD-DATE: 25 March 2015

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                              119 of 174 DOCUMENTS



                                 de Volkskrant

                             25 maart 2015 woensdag

Is Hamers vier keer Obama waard?

BYLINE: PETER DE WAARD

SECTION: Economie; Blz. 29

LENGTH: 496 woorden


De kwestie


Ze verdienen zoals Ben van Beurden van Shell net zo veel als het hele eerste
elftal van PSV. Of het vaste salaris is verhoogd tot vier keer dat van de
president van Amerika, zoals dat van ING-topman Ralph Hamers. Of ze worden even
goed betaald als het complete Concertgebouworkest, zoals Jean-François Boxmeer
van Heineken.



De jaarlijkse salarislijst, die dinsdag in deze krant stond, blijft ook na ruim
dertig jaar ergernis opwekken omdat het managers eerder stimuleert een nog hoger
salaris te eisen dan dat ze zich daarvoor een keer gaan schamen. Ze komen
blijkbaar nooit in de lokale supermarkt of bij de toneelclub voor een
schrobbering door jan modaal.

Ze verkeren binnen de ivoren toren van hun rijkeluisomgeving waar die salarissen
gewoon worden gevonden. Hoewel de tienduizenden managementboeken die zijn
verschenen anders doen geloven, hebben topmanagers geen bewezen unieke
kwaliteiten als topvoetballers of topmusici. Ze pretenderen visie te hebben,
maar er is geen bewijs dat die visie beter is dan die van iemand met een
boerenverstand.

Uiteraard werken ze hard, maar dat werk bestaat voor het overgrote deel uit
vergaderen, het schrijven en beantwoorden van e-mails, reizen, het slechten van
conflicten en het uitwisselen van beleefdheden. Ze moeten verbaal wel zo sterk
zijn dat ze de andere stakeholders van hun visie - goed of fout - kunnen
overtuigen. En ze moeten een knoop kunnen doorhakken. Vier of vijf keer modaal
lijkt heel goed betaald. Alleen krijgen ze dat veertig of vijftig keer.
Jaarlijks stijgen de managementlonen gemiddeld 7 procent, tegen 2 procent
gemiddeld.

ING-baas Ralph Hamers heeft 26 procent salarisverhoging gekregen, tot 1,6
miljoen euro per jaar. Hij verdient niet alleen vier keer zo veel als Obama,
maar ook tachtig keer zo veel als de president van China. Dat zijn de twee
grootste economieën van de wereld. Bankmanagers zijn blijkbaar superieur aan
regeringsleiders die continu spitsroeden moeten lopen. Niet voor niets verdient
de baas van de staatsbank ABN Amro Gerrit Zalm vijf keer zo veel als de baas van
de staat: premier Rutte.

De raden van commissarissen onder leiding van ex-Shell baas Jeroen van der Veer
(ING) of Rik van Slingelandt (ABN Amro) vergelijken de salarissen van hun
bestuurders niet met die van politici maar met die van andere CEO's in de
financiële sector. Als die horen dat Hamers 26 procent meer is gaan verdienen
zullen ze op hun beurt ook weer beter betaald willen worden, zodat de vicieuze
cirkel naar boven intact blijft.

De kredietcrisis had het failliet van het systeem van steeds hogere beloningen
moeten zijn - niet alleen van de variabele beloningen zoals bonussen maar ook
van de absurd hoge vaste salarissen, inclusief pensioenreserveringen.

Al die maatschappelijke en politieke verontwaardiging blijkt echter aan de
managers zelf voorbij te zijn gegaan.

Reageren?

p.dewaard@volkskrant.nl

De ene verhoging van het salaris lokt de volgende alweer uit




Bekijk de oorspronkelijke pagina:

LOAD-DATE: 24 March 2015

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                              120 of 174 DOCUMENTS



                                 de Volkskrant

                             24 maart 2015 dinsdag

De echte arme is de modale kostwinner

BYLINE: RUUD DE BREE

SECTION: Opinie en Debat; Blz. 20

LENGTH: 955 woorden


August Hans den Boef en Duco Hellema menen dat samenwerking van links een nieuw
elan zal opwekken (O&D, 20 maart). Dat zal niet gebeuren en dat is ook niet
nodig. Zij wijzen er terecht op dat de traditionele socialistische partijen
terrein verliezen. Maar dat komt niet zozeer door deelname van de PvdA aan Rutte
II als wel doordat het socialisme geen binding meer heeft met zijn basisidealen.
De weerloze arbeider die wordt uitgebuit, bestaat niet meer.



Tegenwoordig is de echte arme man de eenmanskostwinner met ongeveer 40 duizend
euro per jaar. Op zich een mooi salaris, maar daar houdt deze man, met een gezin
met twee kinderen, zo'n 2.000 netto per maand aan over. Daar kan dit gezin net
van rondkomen. Het valt namelijk buiten alle subsidies en toeslagen.

Met het krankzinnige rondpompen daarvan, waarmee juist de traditionele partijen,
dus ook de PvdA, zich de afgelopen 50 jaar hebben bezig gehouden, is het
netto-inkomensplaatje in Nederland volledig scheef komen te liggen. De gewone
man ziet dat en heeft zich daarom afgekeerd van de PvdA. Ook de vervreemding van
de FNV is logisch. De vakbeweging behartigt alleen de belangen van de lage
inkomens en vormt geen representatieve vertegenwoordiging van de totale werkende
bevolking.

Modaal en twee keer modaal hebben niets te zoeken bij de PvdA. Die worden door
de diehards in die partij gezien als rijken. Ze halen er Thomas Piketty bij. Ten
onrechte, want Piketty beschrijft de bovenlaag van de rijken, niet de bovenlaag
van de armen. En juist de verhouding tussen minimumloon, modaal en twee keer
modaal is volkomen uit verhouding geraakt.

De gedachte dat een oplossing van de maatschappelijke onrechtvaardigheid van
links moet komen, is een valkuil. Op de een of andere manier vervagen
bescheidenheid en respect voor andere ideeën zodra de politieke
levensbeschouwing als uitgangspunt dient. Dat geldt voor alle politieke
groeperingen. Het eigen gelijk verplettert elk normaal nadenken.

Het herstellen van de balans zal niet van links komen, ook niet van rechts en al
helemaal niet van de godsdienstpartijen. Ik pleit voor een denktank voor
sociaal- maatschappelijke onderwerpen die zich richt op de volgende speerpunten:


1. Een simpeler stelsel voor de inkomstenbelasting. Zorg voor een
garantie-inkomen gebaseerd op een menswaardig bestaan. Het Nibud weet waar de
kosten worden gemaakt.

2. Een transparante verdeling van beschikbare arbeid.

3. Een kleinere overheid; minder regels ook in zorg en onderwijs. Overweeg
invoering van een sociale dienstplicht.

4. Zet het mes in het rondpompen van geld via toeslagen en subsidies.

5. Garandeer een vangnet voor mensen in nood.

Hiermee til je de problematiek over de kortetermijndenkers in de politiek heen.
Die hebben hun kans en hun tijd gehad. De oplossing komt niet van links noch van
rechts, maar van het pragmatisme.

is oud-ondernemer.

August Hans den Boef en Duco Hellema menen dat samenwerking van links een nieuw
elan zal opwekken (O&D, 20 maart). Dat zal niet gebeuren en dat is ook niet
nodig. Zij wijzen er terecht op dat de traditionele socialistische partijen
terrein verliezen. Maar dat komt niet zozeer door deelname van de PvdA aan Rutte
II als wel doordat het socialisme geen binding meer heeft met zijn basisidealen.
De weerloze arbeider die wordt uitgebuit, bestaat niet meer.

Tegenwoordig is de echte arme man de eenmanskostwinner met ongeveer 40 duizend
euro per jaar. Op zich een mooi salaris, maar daar houdt deze man, met een gezin
met twee kinderen, zo'n 2.000 netto per maand aan over. Daar kan dit gezin net
van rondkomen. Het valt namelijk buiten alle subsidies en toeslagen.

Met het krankzinnige rondpompen daarvan, waarmee juist de traditionele partijen,
dus ook de PvdA, zich de afgelopen 50 jaar hebben bezig gehouden, is het
netto-inkomensplaatje in Nederland volledig scheef komen te liggen. De gewone
man ziet dat en heeft zich daarom afgekeerd van de PvdA. Ook de vervreemding van
de FNV is logisch. De vakbeweging behartigt alleen de belangen van de lage
inkomens en vormt geen representatieve vertegenwoordiging van de totale werkende
bevolking.

Modaal en twee keer modaal hebben niets te zoeken bij de PvdA. Die worden door
de diehards in die partij gezien als rijken. Ze halen er Thomas Piketty bij. Ten
onrechte, want Piketty beschrijft de bovenlaag van de rijken, niet de bovenlaag
van de armen. En juist de verhouding tussen minimumloon, modaal en twee keer
modaal is volkomen uit verhouding geraakt.

De gedachte dat een oplossing van de maatschappelijke onrechtvaardigheid van
links moet komen, is een valkuil. Op de een of andere manier vervagen
bescheidenheid en respect voor andere ideeën zodra de politieke
levensbeschouwing als uitgangspunt dient. Dat geldt voor alle politieke
groeperingen. Het eigen gelijk verplettert elk normaal nadenken.

Het herstellen van de balans zal niet van links komen, ook niet van rechts en al
helemaal niet van de godsdienstpartijen. Ik pleit voor een denktank voor
sociaal- maatschappelijke onderwerpen die zich richt op de volgende speerpunten:


1. Een simpeler stelsel voor de inkomstenbelasting. Zorg voor een
garantie-inkomen gebaseerd op een menswaardig bestaan. Het Nibud weet waar de
kosten worden gemaakt.

2. Een transparante verdeling van beschikbare arbeid.

3. Een kleinere overheid; minder regels ook in zorg en onderwijs. Overweeg
invoering van een sociale dienstplicht.

4. Zet het mes in het rondpompen van geld via toeslagen en subsidies.

5. Garandeer een vangnet voor mensen in nood.

Hiermee til je de problematiek over de kortetermijndenkers in de politiek heen.
Die hebben hun kans en hun tijd gehad. De oplossing komt niet van links noch van
rechts, maar van het pragmatisme.

is oud-ondernemer.




Bekijk de oorspronkelijke pagina:

LOAD-DATE: 23 March 2015

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                              121 of 174 DOCUMENTS



                                 de Volkskrant

                             24 maart 2015 dinsdag

Wordt de kloof nu groter en dieper of blijft hij gelijk?

BYLINE: WILCO DEKKER, XANDER VAN UFFELEN

SECTION: Economie; Blz. 26

LENGTH: 417 woorden


Uit de cijfers van de Volkskrant blijkt dat de kloof tussen de grootverdieners
van de honderd grootste bedrijven aan de ene kant en de modale inkomens aan de
andere kant al jaren gestaag groeit. Gerekend over een periode van twintig jaar
nam het doorsnee-inkomen van Jan Modaal met 2 procent per jaar toe, waar het
inkomen van de bestuurders van honderd grote bedrijven met gemiddeld 7 procent
steeg. Deze bevin- dingen wijken af van de conclusies die de Leidse hoogleraar
Koen Caminada en twee collega's onlangs trokken op basis van de
inkomensstatistieken van het Centraal Bureau voor de Statistiek (CBS): deze
onderzoekers constateerden juist dat de kloof tussen rijk en arm sinds 1990
redelijk gelijk was gebleven, ook als gekeken wordt naar de inkomens van de
allerrijkste 0,1 procent van alle huishoudens - circa zevenduizend huishoudens.
Op deze bevinding kwam felle kritiek, omdat de statistieken niet alle
inkomensbronnen kunnen meerekenen. Vooral vermogenswinst op aandelen en andere
effecten blijven buiten beeld, omdat deze winsten niet als inkomen worden
beschouwd.



De verschillen tussen het ene en het andere onderzoek zijn grotendeels te
verklaren. Allereerst kijkt de Volkskrant naar de allerhoogste top van
bestuurders in het bedrijfsleven, waar het CBS kijkt naar de zevenduizend
rijkste huishoudens. De Volkskrant kan bovendien op basis van de jaarverslagen
van grote bedrijven andere vormen van inkomen inschatten die door het CBS buiten
beschouwing worden gelaten. Ook de extra kosten van bedrijven voor
pensioenstortingen van bestuurders (zoals de 18 miljoen euro bij Ben van Beurden
(Shell)) tellen mee in het onderzoek, terwijl dit niet direct als inkomen
meetelt. Ook bestuurders die vooral in het buitenland werken (zoals Erik
Engstrom (Reed Elsevier)) tellen mee bij de Volkskrant, maar bij het CBS niet.

Een ander groot verschil is dat het CBS de vermogenswinst van prestatieaandelen
en opties niet meetelt als inkomen, maar als vermogenswinst. Alleen het bedrag
dat de Belastingdienst als inkomen ziet, is terug te vinden in de
inkomensstatistieken. Dit maakt een groot verschil, omdat de grootste stijgingen
van de topinkomens verband houden met de hoge bedragen die gemoeid zijn met
prestatieaandelen en opties. Als een bestuurder dus flinke winst maakt op opties
of aandelen, zoals Nancy McKinstry van Wolters Kluwer vorig jaar, telt die bij
het CBS slechts deels mee.

Het verschil zit hem in de gegevens die de Volkskrant en het CBS gebruiken




Bekijk de oorspronkelijke pagina:

LOAD-DATE: 23 March 2015

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                              122 of 174 DOCUMENTS



                                 de Volkskrant

                             23 maart 2015 maandag

Tunesië vecht voor zijn imago

BYLINE: VAN ONZE VERSLAGGEVER ROB VREEKEN

SECTION: Ten Eerste

LENGTH: 1224 woorden


Reportage Tunis na de aanslag


Tunesië recht zijn rug na de terreuraanslag in de hoofdstad. Dinsdag wordt het
Bardomuseum heropend en begint het World Social Forum, met 80 duizend
buitenlandse gasten. 'We hebben nog geen afmeldingen.'

Tunesië roept, na de terreuraanslag van vorige week, de buitenlanders op niet
weg te blijven, en zie: ze komen massaal. Voor het World Social Forum (WSF), dat
morgen in Tunis begint, hebben zich ruim 60 duizend deelnemers opgegeven. 'We
hebben nog geen afmeldingen', zegt Ahmed Shebbi, medeorganisator van deze
jaarlijkse toogdagen van het andersglobalisme.



Al een paar uur nadat woensdag twintig toeristen waren doodgeschoten bij het
Bardomuseum in de Tunesische hoofdstad, kwam de WSF-website met een oproep om
toch vooral naar Tunesië te komen, volgens plan. De volgende dag verscheen het
in allerijl geschreven Bardo Internationaal Handvest tegen Terrorisme, dat op 26
maart door de in Tunis verzamelde activisten zal worden bekrachtigd.

Tegelijk met het WSF wordt morgen ook de plek des onheils heropend, het
Bardomuseum. Met de bloedvlekken nog op een grote palm bij de hoofdingang zal de
hele regering haar opwachting maken, te midden van de Romeinse mozaïeken. Op
Facebook roepen Tunesiërs elkaar onder de leus 'Je suis Bardo' op naar het
museum te komen voor wat een nationaal vertoon van veerkracht moet worden. De
andersglobalisten sluiten zich aan met een mars richting Bardo onder de leus
'Peoples of the world united against terrorism'.

Het is een welkome opsteker voor een land dat zijn wonden likt en de rug recht
houdt, maar met vreze afwacht wat de aanslag gaat betekenen voor het toerisme,
een pijler van de economie. Tunesië is er trots op het enige Arabische land te
zijn waar de overgang naar democratie wél slaagde en dat loopt vooralsnog geen
enkel gevaar. Maar economische stagnatie en werkloosheid kunnen op langere
termijn fnuikend zijn.

De beeldvorming in het buitenland is daarbij essentieel. Een manifestatie zoals
die van morgen, schrijft de krant Le Quotidien, kan 'de wereld tonen dat Tunesië
geen land is dat terroristen exporteert, maar vooral slachtoffer is van dit
fenomeen'. Een goed imago 'kan het effect van de aanslag beperken'.

Ook het investeringsklimaat loopt gevaar. Selim Adhoum, een Tunesische
architect, had net een contract getekend voor de bouw van een Italiaanse fabriek
in auto-onderdelen in Tunis. Zijn eerste industriële klus sinds de revolutie van
2011. De laatste maanden was te merken dat het economisch vertrouwen
terugkeerde, na de geslaagde verkiezingen en de komst van een mooie grondwet. En
dan deze shit. Adhoum, gepijnigd: 'Gaan de Italianen zich terugtrekken? Ik durf
maandag nauwelijks de mail te openen.'

'Het is belangrijk dat we Tunesië helpen de economische schade op te vangen',
zei de Italiaanse premier Matteo Renzi vrijdag, ook namens de andere Europese
leiders. Meer dan naar wie ook kijken de Tunesiërs naar Frankrijk, grootste
investeerder en voormalig kolonisator. Vandaar dat het hier zo hard aankwam toen
de website van de krant Libération kopte met 'C'est fini la Tunisie' en vandaar
dat het snelle bezoek vrijdag aan Tunis van de Franse minister van Binnenlandse
Zaken, Bernard Cazeneuve, zo werd verwelkomd.

De inwoners van Tunis vieren vrijdag de Dag van de Onafhankelijkheid op de hoek
van Avenue de Paris en Avenue de France, tegenover café De Paris, iets voorbij
de monumentale Franse ambassade. 'Laten we het feest vieren met het hoofd
omhoog', schreef La Presse 's ochtends en dat is wat de burgers doen.

De festiviteiten staan in het teken van de aanslag. Onophoudelijk poseren mensen
met V-vingers voor een rode Tunesische vlag, voorzien van het opschrift 'Je suis
Bardo'. Een vijftal studenten politicologie loopt zich, met dezelfde tekst op
een vel papier geklad, alvast warm voor het World Social Forum. 'Wij zijn
allemaal moslim', zegt een van hen, de 19-jarige Astal Marwen. 'De terroristen
zijn gehersenspoeld met de belofte van het paradijs.'

Een clown loopt met de tekst 'Tunesië heeft de match tegen de terroristen
gewonnen'. Komt er dan geen tweede helft? 'Nee!', antwoordt Mohammed Monir
Boughanmi (30) stellig, vanonder zijn rode neus.

Een groepje mannen sjouwt met muziekinstrumenten in de richting van het
Nationaal Theater. Het Mohammed Ali Kammoun Orchestre treedt er vanavond op met
de beroemde zangeres Abir Nasraoui. Ook het festival Journées Musicales de
Carthage, deze week in het theater, schrok op van de aanslag, maar de muziek
speelde door. 'Juist nu', zegt de naamgever en pianist van het orkest. 'Dit
maakt ons alleen maar sterker.'

Het is de toon van 'we laten ons niet kisten' die sinds woensdag overheerst in
de Tunesische media en uit de mond van gewone burgers. Op het bordes van het
theater, waar jongeren zich koesteren in de lentezon, zeggen de tienerzussen
Chaima en Basma Charbi volstrekt niet bang te zijn. 'Voor de veiligheid wordt
goed gezorgd.'

Het probleem is natuurlijk dat buitenlandse toeristen zo hun eigen afwegingen
maken en bovendien: voor de veiligheid werd vorige week rond het Bardomuseum en
het naastgelegen parlement helemaal niet gezorgd. 'Er hadden maar vier
politieagenten dienst', zei de vicevoorzitter van het parlement, Abdelfattah
Mourou, tegen persbureau AFP. 'Twee agenten zaten in het café, de derde was aan
het lunchen en de vierde was niet komen opdagen.'

De liberale minister van Investeringen, Yassine Brahim, zei zaterdag dat de
aanslag een gevolg was van het falen van de vorige regering, die werd geleid
door de gematigd islamistische partij Ennahda. Het was op hoog politiek niveau
het enige scheurtje in de volop beleden 'nationale eenheid' tegen terrorisme.

Ennahda laat het van zich afglijden en put zich uit in glasheldere verklaringen
tegen extremisme en voor democratie. Toen in 2013 twee linkse politici werden
vermoord, leidde dat nog tot heftige politieke polarisatie: seculieren tegen
islamisten. De huidige crisis heeft eerder een tegengesteld effect. Beide
groepen regeren nu samen, met Ennahda als juniorpartner.

'De strategie tegen terrorisme moet niet alleen militair zijn, ook de ideeën van
de daders moeten worden aangepakt', zegt Ennahda-bestuurster Assia Naffati.
'Onze partij kan daarin een belangrijke rol spelen. Jongeren omhelzen het
jihadisme. Wij kunnen de dialoog aangaan en ze uitleggen dat de islam vreedzaam
is.'

Inmiddels heeft de regering een reeks ferme maatregelen afgekondigd voor de
veiligheid in het land. President Beji Caid Essebsi beloofde in een toespraak
het terrorisme 'met wortel en tak uit te roeien'. 'Dat werd tijd', zegt
historicus Allani Alaya, kenner van het radicalisme. 'Als er iets goeds uit dit
alles kan komen, is dat de regering eindelijk echt gaat optreden.'


Jacht op derde schutter
De Tunesische politie maakt jacht op een schutter die met twee anderen, die
werden doodgeschoten, het bloedbad in het Bardomuseum aanrichtte. Ze hebben zijn
identiteit bekend gemaakt. 'Hij zal niet ver komen', zei president Beji Vaid
Essebsi zondag. Hij kondigde aan dat er een monument zal verrijzen ter
nagedachtenis aan de slachtoffers. In het weekeinde werd ook bekend dat de
politie circa twintig mensen heeft opgepakt die banden zouden hebben met de
aanslagplegers.

Ik hoop dat mijn Italiaanse opdrachtgever zich niet terugtrekt (Selim Adhoum
Tunesische architect)




Bekijk de oorspronkelijke pagina: ,

LOAD-DATE: 22 March 2015

LANGUAGE: DUTCH; NEDERLANDS

GRAPHIC: Inwoners van de Tunesische hoofdstad Tunis poseren voor een Tunesische
vlag met teksten zoals 'Je suis Bardo'.
Rob Vreeken
Rob Vreeken
Rob Vreeken
Rob Vreeken
Rob Vreeken
Rob Vreeken
Rob Vreeken
Rob Vreeken
Rob Vreeken
Rob Vreeken
Rob Vreeken
Rob Vreeken
Rob Vreeken
Rob Vreeken
Rob Vreeken
Rob Vreeken
Astal Marwen
Rob Vreeken

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                              123 of 174 DOCUMENTS



                                 de Volkskrant

                             21 maart 2015 zaterdag

[Dag ING ING gaat van onze centen bonussen uitkeren...]*

SECTION: Opinie en Debat

LENGTH: 1929 woorden


Dag ING

ING gaat van onze centen bonussen uitkeren. Daarmee laat deze bank zien
minachting te hebben voor al diegenen die in werkelijkheid deze gouden eieren
produceren: de spaarders. Ik ben daar één van. Al ruim 40 jaar inmiddels. Met
mooie rente zijn wij gelokt. Met een fooi worden wij afgescheept, al jaren.

Met dedain wordt met ons omgesprongen. De heren (en dames) die bij ING de dienst
uitmaken zijn kennelijk vergeten voor welk collectief belang zij ooit in het
leven zijn geroepen. Men is helemaal los van God en gebod.

Men werpt elkaar de bal toe. Lachend om vette winsten, kluivend aan hun -
zichzelf toebedeelde - klompen goud. Nu is het welletjes. Men heeft niet genoeg
geleerd. Wij - mijn vrouw en ik - zijn het zat. De boeven die het pakhuis van
Dagobert leegroven, mogen (gestoken in pak van bankdirecteur of bestuurder) hun
gang gaan: maar vanaf nu zonder ons geld. Wij gaan weg bij ING. Er zijn andere
partijen die vandaag wel betrouwbaar zijn: denk bijvoorbeeld aan Triodos of ASN.


Geert Tomassen, Gaanderen

Ik ben weg

Als de ING-top denkt dat ze zich nu we zo'n ingewikkeld IBAN hebben niet meer zo
gemakkelijk zullen overstappen en wij salarissen boven de miljoen plus 20
procent bonus wel zullen slikken, hebben ze zich wat mij betreft vergist. In het
boek van Joris Luyendijk (Dit kan niet waar zijn) valt te lezen dat wij per
Nederlander 1.000 euro op tafel hebben gelegd om onder andere ING te redden. En
dan nu jezelf weer zo'n schaamteloos salaris toekennen? Ik ben weg!

Annelies Jacobsen, Dordrecht

Geef ons ook een bonusje

In 2008 moest de belastingbetaler, zeg maar 'de gewone man', in Nederland met om
en nabij de 40 miljard euro bijspringen om een financieel systeem te redden waar
vooral de aandeelhouders en andere financieel krachtigen van profiteerden.

Nu gaat het met dit financiële systeem weer beter en worden er weer winsten
gemaakt in de financiële sector. Zouden wij als belastingbetaler nu ook een
beetje mee mogen snoepen van deze winsten?

Een kleine bonus mag de dappere belastingbetaler toch wel toekomen nu er weer
rijkelijk met bonussen gestrooid wordt (Economie, 20 maart)

M.J. van Gilst, Dieren

Klassiek-liberaal

De nieuwe VVD-minister van Justitie zegt dat hij staat voor 'een
klassiek-liberale manier van leven' (Ten eerste, 20 maart) .

Hij woont op een kasteel.

Wonen op een kasteel is feodaal, niet liberaal.

Harry Bleeker, Amsterdam

Graatmager op de catwalk

De Franse regering wil geen ultra-dunne modellen meer op de catwalk. Daarom moet
een model (m/v) minimaal 55 kilo wegen bij maximaal 1.72 m. (V Media, 18 maart).
Deze regel is nogal discriminerend. Er zijn veel vrouwen, zeker in Frankrijk,
die rond 50 tot 55 kilo wegen bij een lengte van rond de 1.70- tot 1.75 m. Die
zijn niet te mager, die zijn zo gebouwd.

Dat is meteen het probleem: de BMI (Body Mass Index) is volgens steeds meer
medici een ontoereikend middel om te oordelen of iemand te licht dan wel te
zwaar zou zijn. De BMI houdt geen rekening met verhouding spiermassa-lichaamsvet
en al helemaal niet met iemands skeletbouw, ras (denk aan de slanke Aziatische
bouw) of levensstijl.

Ik ken genoeg modellen die rond de 1.75 tot 1.80 m en 50 tot 55 kilo zitten
zonder dat er ook maar één ribje uitsteekt. Deze mensen eten goed, bewegen veel
en zitten bovendien goed in hun vel. Ja, mode op superslanke fotomodellen ziet
er vaak fantastisch uit. De lange dunne mens doet het in de modewereld goed.
Daar is op zichzelf niks mis mee. Als je als model volgens de Franse wet straks
stevig genoeg bent, zul je zien dat daarna de lengte een probleem zal zijn en
dat je als model niet meer lang mag zijn omdat dit kleine/korte mensen tekort
doet.

D. Katsbergen, Arnhem

Onze Willem II

Briefschrijver Spencer Paul (O&D, 19 maart) kent zijn geschiedenis niet. De
Engelse officieren noemden prins Willem niet 'Silly Billy', maar 'Slender
Billy', omdat hij lang en slank was. De prins was zoals Paul beweert ook niet
onervaren als bevelhebber. In de jaren 1811-1813 had hij in Spanje en Portugal
in een bloedige oorlog tegen de Fransen gevochten. Bij de strijd om Badajoz
stopte de 20-jarige Willem met gevaar voor eigen leven het plunderen en bij
Salamanca trad hij op als Wellingtons verbindingsofficier.

Hij werd al op jonge leeftijd door Britse militairen gerespecteerd. Op welke
bronnen baseert Paul de bewering overigens dat er bij Waterloo door het falen
van de prins complete bataljons werden vernietigd? Wellington, toch de
belangrijkste Britse getuige, zei na Waterloo dat Willem de 'bewegingen' zo goed
dirigeerde dat het niet nodig was hem 'bevelen toe te zenden'. Voor tijdgenoten
hoorde Willem bij de helden van Waterloo, vooral vanwege zijn rol bij
Quatre-Bras. Het optreden van de Nederlandse troepen bij deze viersprong onder
bevel van de prins op 16 juni 1815 zorgde ervoor dat Wellington gelegenheid
kreeg een goede positie in te nemen bij Waterloo.

Wellicht kunnen we nu, 200 jaar na Waterloo, beter niet over heldendom
speculeren. Dat de prins in 1815 als held van Waterloo werd gevierd, moet in de
context van het nationalisme in het Verenigd Koninkrijk der Nederlanden worden
gezien. Desalniettemin, uit alle verslagen komt de prins naar voren als een
moedig militair, onbesuisd misschien, maar geen militaire onbenul. Wat vaak
vergeten wordt: de prins van Oranje was de enige troonopvolger die meevocht in
juni 1815. Geen enkele Britse prins was op het Waterlooveld te vinden, evenmin
als de voor Napoleon gevluchte Bourbons.

Jeroen van Zanten, Amsterdam, biograaf Willem II

Leve het toeval

In de wetenschap worden veel ontdekkingen toevallig gedaan, terwijl je op zoek
bent naar iets anders. Dat heet serendipiteit. Serendipiteit speelt een
belangrijke rol in de wetenschap en kan leiden tot nieuwe inzichten. Daar zijn
veel voorbeelden van. Zelf heb ik volkomen onverwacht een schimmelhybride
ontdekt en die heb ik dan ook Phytophthora Xserendipita genoemd.

Wat als 'bijvangst' wordt gezien is misschien nog wel belangrijker dan het
oorspronkelijke doel van het onderzoek zelf. Maar aangezien managers hier niet
mee om kunnen gaan verdwijnt het, vrees ik, vaak in een la. Ik pleit er daarom
voor dat de KNAW het Serendipitologisch Instituut opricht, waar de 'bijvangsten'
kunnen worden ondergebracht en vervolgonderzoek wordt gefinancierd.

Willem Man in 't Veld, bioloog, Ede

Minder erg?

Volgens de advocaat van de mannen die het meisje in de Valkenburgse zedenzaak
zouden hebben misbruikt gaat justitie te ver door te dreigen deze mannen thuis
op te halen als ze zich niet vrijwillig melden (O&D, 18 maart). Het zou te
ingrijpende gevolgen hebben voor het gezinsleven.

Nu is er een programma Opsporing Verzocht, waarin misdadigers die bijvoorbeeld
een overval hebben gepleegd en gezocht worden, met foto of video en al op het
scherm worden gezet. Dat kan blijkbaar wel.

Moet ik hieruit concluderen dat het verkrachten van een 16-jarig meisje door
volwassen mannen minder erg is dan het plegen van een overval?

Ton Smit, Utrecht

'De Haagse tieten'

De onlangs overleden architect Michael Graves (V, 16 maart) kende de bijnaam van
zijn puntdakgebouw van het ministerie van VWS maar al te goed.

Vraag op de persconferentie bij de opening in 1998: 'Weet u dat dit gebouw een
bijnaam heeft?'

Graves: 'Jazeker. En daar ben ik trots op, want dat betekent dat je gebouw zich
een plaats in de samenleving heeft verworven. En ik weet ook wat de bijnaam is.
Maar in het echt heb ik ze nog nooit in die vorm gezien.'

Roel Praat, Den Haag, oud-woordvoerder VWS

Groot onderhoud

Graag sluit ik me aan bij de ervaringen van Agnes van Swaay met Staatsbosbeheer
(Staatswanbeheer, O&D, 14 maart). Een aantal jaren geleden zagen we in
Noord-Drenthe meerdere prachtige houtwallen verdwijnen. Zonde, vonden we.

Een blik op de site van Staatsbosbeheer leerde ons echter dat men daar het
beschermen van de houtwallen hoog in het vaandel had staan. Dan maar eens een
medewerker aangesproken. Nee, nee, er worden geen houtwallen verwijderd, men was
alleen bezig met groot onderhoud. Erg rigoureus dan kennelijk, want de bedoelde
wallen waren weg en bleven weg. Op een enkele boom na.

We zagen ook dat er ieder jaar opnieuw enkele stukken houtwal verdwenen. Een
gefaseerde aanpak, zogezegd. Dan valt het niet zo op, was onze conclusie.
Inmiddels was het warme hart voor de houtwal van de site van Staatsbosbeheer
verdwenen. Als we nu ergens langs een weiland twee eenzame bomen zien staan,
stoten we elkaar aan en zeggen: 'Hier is groot onderhoud gepleegd.' Maar ach,
vroeger waren er natuurlijk ook geen houtwallen.

Alice Garritsen, Assen

Koop een Rembrandt

Na het verschijnen van het artikel van Wieteke van Zeil (V, 17 maart) over het
plotseling op de markt komen van Rembrandts schilderijen van Maerten Soolmans en
Oopje Coppit, stel ik voor een Giro 556 te openen om alle Nederlanders in de
gelegenheid te stellen om minimaal 1 euro (meer mag) te storten voor de aankoop
van deze toch wel belangrijke kunststukken en ze veilig te stellen voor ons
nationaal erfgoed.

Anke Smit, Utrecht

Fout is fout

Maarten Zeegers weet heel goed waarom multilevelmarketing fout is. Het mag niet,
maar toch zijn moslims oververtegenwoordigd in een piramidespel-achtig
verkoopsysteem, constateert hij (Vonk, 14 maart). Het zijn altijd de zwakkeren
die de dupe worden van dat soort piramidespelconstructies.

Waarom moet hij dan in vredesnaam nog een imam opvoeren? Die geeft er
toestemming voor. Zou het ineens wel goed zijn dat zwakkeren de dupe worden als
het volgens de een of andere imam mag van de islam? Wat mij betreft laat hij nu
vooral een van de kwalijke kanten van geïnstitutionaliseerde religies zien: het
eigen denken wordt uitbesteed.

Niet doen, als ik even voor hem mag denken.

Jappe Kok, Amsterdam

Treurige drone-kever

Op de wetenschapspagina van 17 maart, staat een foto met als kop: 'drone-kever
vliegt zoals hem wordt bevolen'. Sciëntisten en techneuten zullen het niet
begrijpen, maar die foto stemt mij treurig. Die staat symbool voor een totaal
ontzielde wereld. Het wachten is op jongens en meisjes met een bommengordel om
en een vergelijkbaar pakketje elektronica op hun rug. Voor als zij zich eens
mochten bedenken.

G.W. Brouwers, Den Haag

Volg een les!

Heel goed dat Pieter Lagewaard (O&D, 19 maart) een lans breekt voor sociologie
in het voortgezet onderwijs. Zijn betoog over het duiden van sociale en
culturele processen had zo uit onze pen kunnen rollen. Hij heeft gelijk dat
leerlingen door sociologische inzichten een breder perspectief op de samenleving
krijgen.

Maar Lagewaard had eerst op een paar scholen moeten gaan kijken. Op een
belangrijk deel van de Nederlandse scholen wordt namelijk een vak aangeboden dat
precies dat doet: sociologisch leren redeneren. Het zou op alle scholen een vast
onderdeel van de maatschappijprofielen moeten zijn, zodat alle jongeren de
complexiteit van de samenleving kunnen leren doorgronden.

Er is dus nog een hoop te doen voor het kabinet, maar Lagewaard moet niet doen
of het vak niet bestaat. Ook zijn veronderstelling dat maatschappijleer de
grondslagen van onze samenleving kritiekloos behandelt, is onjuist. Debat maakt
deel uit van het dna van maatschappijleer. Leerlingen leren kritisch naar
zichzelf en onze samenleving te kijken, bijvoorbeeld omdat ze zich realiseren
dat hun referentiekader niet het enig mogelijke is. Dus Pieter, kom eens langs
in de les!

Jan Willem Duyvendak, voorzitter Nederlandse Sociologische Vereniging (NSV),
Hans Teunissen, voorzitter Nederlandse Vereniging van Leraren Maatschappijleer
(NVLM)

* Vervangende titel / Replacement title




Bekijk de oorspronkelijke pagina: ,

LOAD-DATE: 20 March 2015

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                              124 of 174 DOCUMENTS



                                 de Volkskrant

                             20 maart 2015 vrijdag

Alleen links blok kan de balans herstellen

BYLINE: AUGUST HANS DEN BOEF IS ONDERZOEKER EN SCHRIJVER.DUCO HELLEMA IS
HISTORICUS AAN DE UNIVERSITEIT VAN UTRECHT.

SECTION: Opinie en Debat; Blz. 21

LENGTH: 1092 woorden


Politiek links


Samenwerking van de drie linkse partijen kan onder hun achterban een nieuw
politiek elan opwekken.

Wat de polls al enige tijd aankondigden, heeft zich bij de verkiezingen voor de
provinciale staten voltrokken. De Partij van de Arbeid heeft zwaar verlies
geleden. De kiezer heeft de deelname van die partij aan het kabinet-Rutte II
afgestraft. Maar er is meer aan de hand. De PvdA-nederlaag past in een Europees
patroon: de sociaal-democratische partijen raken overal aanhang kwijt aan zowel
D66-achtige partijen als nieuwe, linkse samenwerkingsverbanden.



Al voor de provinciale verkiezingen leidde de teruglopende populariteit tot
discussie in de PvdA. De aangedragen oplossingen leken vermoeide
herhalingsoefeningen: terug naar de 'gewone man', een nieuwe partijleider
aanwijzen en de kiezer bezweren dat het weer de goede kant opgaat. De
fundamentele vraag naar het bestaansrecht van de PvdA werd ontweken. Evenals de
cruciale vraag naar de mogelijkheid van linkse samenwerking, die daarmee
onlosmakelijk verbonden is.

Het bestaan van de PvdA lijkt een doel op zich te zijn geworden, geen middel
meer om politieke veranderingen te realiseren. De afgelopen decennia heeft het
schip van de sociaaldemocratie zijn politieke ankers een voor een losgelaten en
is steeds meer in neoliberale richting afgedreven. Dit heeft ertoe geleid dat de
PvdA in feite medeverantwoordelijk is geworden voor de geleidelijke afbraak van
de verzorgingsstaat. Die steunde ooit op drie pijlers: progressieve belastingen,
sociale voorzieningen en bescherming van arbeid.

Gaandeweg heeft de PvdA de progressieve belastingen en bescherming van arbeid
laten vallen. En nu ze ook de sociale voorzieningen wil versoberen, lijkt het
bestaansrecht van de partij helemaal discutabel. Ook in andere opzichten volgt
de PvdA - deels geïnspireerd door het Britse New Labour - al enige tijd een
neoliberale agenda, bijvoorbeeld op het terrein van privatisering en
terugtredende overheid, vanuit een aanvechtbaar vertrouwen in de (quasi-)markt.


De partij neemt steeds vaker verhullende neoliberale begrippen als
'moderniseringen', 'vernieuwingen' en 'hervormingen' over. Tekenend is de manier
waarop de PvdA zich structureel heeft vervreemd van de vakbeweging. De huidige
onafhankelijke, maar kritische opstelling van de FNV stemt de PvdA
ongemakkelijk.

De PvdA dreigt langzamerhand electoraal te marginaliseren. SP-vreugde hierover
zou misplaatst zijn. Het totaal aantal linkse stemmers daalt. GroenLinks blijft
klein en verliest meer stemmen aan D66 dan aan de SP. De laatste partij neemt
ook minder stemmen van de PvdA over dan verwacht. Het speelveld voor de partijen
links van de PvdA wordt daarmee beperkter. Zeker zolang de SP bij
formatieonderhandelingen wordt buitengesloten, verschuift het zwaartepunt in de
Nederlandse politiek verder naar rechts.

Deze situatie is ernstig, omdat de Nederlandse samenleving voor grote problemen
en belangrijke keuzes staat. Aanscherpende sociaal-economische tegenstellingen
en groeiende ongelijkheid, verdergaande uitsluiting, onvrede, zorgen over
veiligheid, onrust over Europese integratie, twijfels over buitenlands en
defensiebeleid. En nog steeds een groeiende werkloosheid, annex een gebrek aan
toekomstperspectief voor degenen die tegenwoordig een schraal inkomen bij elkaar
scharrelen via losse contracten en zzp-klusjes. Links dreigt bij de aanpak van
deze vraagstukken geen rol meer te spelen.

Soms wordt gesteld dat de PvdA een keuze moet maken. Óf 'ouderwets-links' óf
'modern-kosmopolitisch'. Dit is een pseudo-tegenstelling. Een linkse partij moet
juist meerdimensionaal zijn. Zowel collectieven als individuen moeten op alle
maatschappelijke gebieden kunnen emanciperen, niet onderworpen zijn aan -
ongelijk verdeelde - culturele en sociale beperkingen en belemmeringen. Dat
houdt in: zowel het recht op een vaste baan tegen faire arbeidsvoorwaarden als
op de keuze voor een eigen levenseinde.

Concurrenten als D66 en GroenLinks verliezen het op de eerste dimensie van de
PvdA, de SP op de tweede. Waarom keert de PvdA niet terug naar de in dit opzicht
zelfbewuste samenbindende oriëntatie die ze tot in de jaren tachtig vertoonde?

De stelling dat de tegenstelling links-rechts ouderwets is, wordt gelogenstraft
door de in de afgelopen jaren weer toegenomen ongelijkheid en uitsluiting. Het
huidige kabinetsbeleid treft niet alleen de onderkant van de samenleving, maar
ook groeiende delen van de middenklasse. De overheid speelt altijd een
belangrijke rol bij de inkomensontwikkeling.

Wie Thomas Piketty's studie over het kapitaal in de 21ste eeuw goed leest, ziet
dat de afnemende inkomens- en vermogensongelijkheid in het verleden mede was
gebaseerd op een actieve, hervormingsgezinde inkomenspolitiek. Dit type
'ouderwetse' sociaal-economische belangenbehartiging is dus ook heden ten dage
nog steeds van groot belang.

Waarom stuurt de PvdA niet aan op linkse samenwerking? Een krachtig links blok
zou de balans in de Nederlandse politiek, die steeds meer naar rechts
verschuift, weer wat kunnen herstellen. De SP is aan regeren toe en stelt zich
steeds coöperatiever op.

Een fusie van SP, PvdA, GL lijkt te veel gevraagd en is wellicht ook
onverstandig: liever flexibele vormen van samenwerking. Maar de linkse partijen
doen er goed aan zich te buigen over meer gemeenschappelijk optreden,
mogelijkerwijs leidend tot een gezamenlijk programma bij de Tweede
Kamerverkiezingen van 2017. Plus de daarbij behorende afspraak ook bij de
formatiebesprekingen gemeenschappelijk op te trekken.

Linkse samenwerking kan onder de respectievelijke achterbannen bovendien het
broodnodige nieuwe politieke elan opwekken.

Er zijn gelukkig verschillende aanknopingspunten voor samenwerking, ook in de
PvdA. De achterban mort. Er zijn altijd individuele sociaal-democraten geweest
die zich niet bij de neoliberale waan van de dag wilden neerleggen, zoals Bart
Tromp, Paul Kalma en Frans Becker.

De Wiardi Beckman Stichting instigeerde recentelijk het 'Van waarde'-project, om
te onderzoeken waar het in de politiek om zou moeten gaan. De partij zelf stelde
de commissie-Melkert in, die in november 2013 een analyse van de huidige
sociaal-economische problemen publiceerde. Dergelijke publicaties bevatten
behartenswaardige beschouwingen die ook het hart van veel SP'ers en
GroenLinks'ers kunnen verwarmen.

Zo te zien lijden de partijbestuurders aan koudwatervrees. Dan moet de linkse
samenwerking maar van onderop komen. Wie neemt het initiatief?

PvdA medeverantwoordelijk voor afbraak verzorgingsstaat




Bekijk de oorspronkelijke pagina:

LOAD-DATE: 19 March 2015

LANGUAGE: DUTCH; NEDERLANDS

GRAPHIC: De drie linkse leiders.
Foto Freek van den Bergh

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                              125 of 174 DOCUMENTS



                                 de Volkskrant

                             18 maart 2015 woensdag

Mijn provincie zou geld moeten steken in...

BYLINE: AUTEUR JEROEN VISSER FOTO'S JIRI BÜLLER

SECTION: Ten Eerste

LENGTH: 1436 woorden


Verkiezingen provinciale staten

Het geld van de provincie mag naar duurzame energie, openbaar vervoer of
veiligheid. Dat wil zeggen, als de gewone man/vrouw in Waalwijk, Rotterdam of
Nieuwegein het voor het zeggen had. Vandaag gaat Nederland naar de stembus. Of
niet. 'Ik heb er nul komma nul vertrouwen in.'

'Een groene golf op de hoofdweg zou nuttig zijn'

Paul Dobbe (47)

Postbezorger, Utrecht

Stemt Groenlinks

'Gemeente en provincie steggelen hier over de doorstroming op de hoofdweg. Over
een afstand van 300 meter praten we over 6 of 7 stoplichten. Je schrikt je dood
als je er doorheen rijdt. De snelheid is al verlaagd om het fijnstofgehalte
terug te dringen, maar nu staat iedereen daar stil. Een groene golf zou
milieutechnisch heel nuttig kunnen zijn.

Ik twijfel tussen SP en GroenLinks. De groenen zitten een beetje in het slop, ze
moeten zich meer profileren. De SP heeft wel goede ideeën. Uiteindelijk vind ik
duurzaamheid toch het belangrijkste, dus ik denk dat het GroenLinks wordt.'

'Terminale zorg mag niet verder uitgekleed'

Peter-Paul van Tuijn (51). Werkloos, Brabant

Stemt SP

'De toegankelijkheid rondom Waalwijk is stukken beter geworden. De grote weg van
Loon op Zand naar Waalwijk wordt vierbaans. Het loopt allemaal goed door nu, ook
richting de Efteling. Dat is waarschijnlijk ook milieuvriendelijker. De
provincie moet dit doorzetten en, heel belangrijk, goed onderhouden.

Ik stem SP omdat ze veel energie in de zorg steken. Een vriendin van mij werkt
als zzp'er in de terminale zorg, maar dat wordt nu steeds moeilijker, omdat ze
zitten te morrelen aan het persoonsgebonden budget. Dan denk ik: iedereen wordt
ouder, maar niet iedereen heeft het geld om privéverpleging in te huren.'

'Ze moeten meer windmolens plaatsen'

Annemarie de Louw (66). Gepensioneerd, Brabant

Stemt CDA

'De provincie moet veel gaan doen aan zuinige energie. De verlichting van grote
objecten langs de wegen kan 's nachts wel uit. En ze moeten windmolens plaatsen.
Nee, ze zijn niet echt mooi, maar we wennen er wel aan. De kinderen zullen er
niet om treuren, die vinden dat gewoon een windmolen. Ze staan nu hier in de
polder, dat maakt me niet zoveel uit. Als ze in de richting van de duinen zouden
staan, zou ik dat bezwaarlijker vinden.

Ik stem CDA omdat die partij erbij moet blijven. De kerk loopt leeg, maar het
christelijke van het CDA moet behouden blijven.'

'Er moeten meer bussen gaan rijden'

Pjotr Bloem (23)

Winkelassistent-in-opleiding, Utrecht

Stemt D66

'Buiten de regio Nieuwegein zijn veel bussen geschrapt. Ik ken een collega die
eerst twee keer per uur een bus naar Oudewater kon nemen, en nu nog maar eens
per uur. Daardoor kan zij geen koopavonden meer werken, anders is ze te laat
thuis. Dus er mag wel meer geld richting het openbaar vervoer.

Ik stem voor D66 omdat die de wietteelt willen reguleren, zodat het niet meer
via de achterdeur het systeem in gaat. Dat gaat Nederland veel
belastinginkomsten opleveren en de criminaliteit zal afnemen. Over blowen wordt
nu heel negatief gedacht. Dat zal dan ook veranderen.'

'Buitenlanders moeten zich aanpassen'

Mylena Buchler (21)

Student, Utrecht

Stemt PVV

'In Nieuwegein is voor jongeren weinig meer te beleven dan in de bibliotheek
achter de PlayStation te zitten. Hier in de buurt van het nieuwe CityPlaza zit
één kroeg, dus uitgaansgelegenheden zijn er niet echt.

Ik stem eigenlijk altijd op Geert Wilders, hij draait niet om zijn standpunten
heen. Ik ben het niet altijd met hem eens. Ik heb niks tegen buitenlanders, maar
als mensen die ergens anders niet veilig kunnen leven hier komen, moeten ze zich
wel aanpassen aan onze maatschappij. Ik ben dankbaar voor de vrijheid die we in
Nederland hebben. De PVV vertegenwoordigt die stem het best.'

'Boeren moeten kunnen blijven in natuurgebied'

Jolanda Ram (31)

Pensioenjurist, Zuid-Holland

Stemt VVD

'In mijn gemeente zijn ze druk met het natuurgebied Buijtenland van Rhoon. Dat
moet van de provincie onder water gezet worden, ter compensatie van de Tweede
Maasvlakte. Met de Tweede Kamer wordt onderhandeld om dat besluit ongedaan te
maken. Gelukkig, want de boeren in het gebied moeten de kans krijgen door te
gaan met hun bedrijf. Dat is ook mooie natuur.

Ik stem VVD omdat ik het belangrijk vind dat er naar de kosten wordt gekeken. De
VVD is de partij die ons geld op een verantwoorde manier wil besteden. Meer geld
uitgeven is niet altijd nodig. Burgers hebben ook een eigen
verantwoordelijkheid.'

'Meer besteden aan de zorg voor ouderen'

Lichelle Ankum (21)

Student, Utrecht

Stemt D66

'Ik zou het fijn vinden als er meer groen komt. Je ziet het verdwijnen. Het park
Transwijk in Utrecht, bijvoorbeeld, dat wordt steeds kleiner. En er mag van mij
meer georganiseerd worden, ook in de winter. Dan gebeurt er bijna niks. Gratis
exposities of een festival; gewoon iets om te doen te hebben.

Ik studeer verpleegkunde en vind de standpunten van D66 over de zorg heel goed.
Ze willen geen bezuinigen meer en extra geld voor ouderenzorg. Door de nieuwe
wet kunnen veel mensen niet meer naar een verpleegtehuis, maar niet iedereen
heeft familie die thuis kan helpen. D66 wil per persoon kijken wat er nodig is.'

'Windmolens zijn prachtige schone energie'

Ronald van der Lee (30). Bedrijfsmedewerker, Brabant

Stemt PvdA

'De provincie moet inzetten op duurzame energie. De vijf windmolens hier vlakbij
zijn nogal een heet hangijzer, maar ik vind het prachtig. Ik snap wel dat
sommigen ze zien als landschapsvervuiling, maar ik zie het als een prachtige
vorm van schone energie. Als je er zo tegenaan kijkt, verandert je hele
perceptie van zo'n molen.

Ik stem altijd op de PvdA omdat ze het best aansluiten bij mijn ideaalbeeld van
wat voor iedereen goed zou zijn. Ik stem dus niet perse op wat goed voor mij zou
zijn, iets wat ik wel vaak terugzie in het stemgedrag van anderen. Anders zou ik
misschien wel wat linkser gaan zitten.'

'Beter cultuuronderwijs op scholen'

Stijn Kemper (19)

Student , Brabant

Stemt GroenLinks

'De provincie moet meer uitgeven aan cultuur door de kleine kunsten te
ondersteunen. Kunst mag best met belastinggeld worden gestimuleerd. Waarom?
Iemand moet het doen. Het is zonde als talent onbenut blijft, omdat het voor
kunstenaars financieel niet haalbaar is rond te komen. Verder moet er geld naar
beter cultuuronderwijs op scholen. Dat ontbreekt nu vaak, dat heb ik zelf
ervaren. Ik denk dat we er van jongs af aan mee moeten beginnen. Het is
belangrijk voor je ontwikkeling, cultuur maakt iets los in mensen. GroenLinks
heeft een goede mix van natuur, cultuur en welzijn, dus zij krijgen mijn stem.'

'Cultuur voor jongeren is heel belangrijk'

Marsha Stok (28)

Student, Zuid-Holland

Stemt Niet

'Ik vind cultuur voor jongeren belangrijk. Ze hebben het nodig om iets te doen,
iets om naar te kijken en te luisteren. De Wednesday Night Skate in Rotterdam
wordt dit jaar niet gehouden omdat er geen geld meer is. Ze hebben het
geprobeerd met crowdfunding, maar daar kwamen schrale bedragen uit. Nu is het
gewoon weg.

Ik ga niet stemmen want ik heb er nul komma nul vertrouwen in. Van ieder filmpje
of reclameblok dat ik tegenkom, gaan mijn haren recht overeind staan. Het is
eigenlijk heel erg, het gaat om je land, maar ik geloof niemand meer.'

'Steden bij elkaar voegen is economisch slim'

Wim Nijssen (68)

Administrateur havenbedrijf, Zuid-Holland

Stemt SGP

'Het samenvoegen van steden, de schaalvergroting, dat mag van mij de komende
jaren worden uitgebreid. In Spijkenisse hebben wij dat net achter de rug. Het
voordeel is dat je meer economische slagkracht krijgt. Dan sta je sterker.

Wat ik ga stemmen, dat is een hele lastige. Ik ben eigenlijk een echte VVD'er
maar dit jaar ga ik SGP stemmen. Dat klinkt misschien raar, want die partij is
ook rechts, maar ik heb het vermoeden dat die wat minder liegen. Dat is de enige
reden. Ik heb echt het gevoel dat je vaak een beetje in de maling wordt
genomen.'

'Pak kleine criminaliteit harder aan'

Irfaan Billar (26)

Student, Zuid-Holland

Stemt Niet

'Wat mij betreft mag het geld naar veiligheid. Hier in Rotterdam heb je
bijvoorbeeld nog steeds veel inbraken, ook bij mij in de buurt. Bewoners hebben
last van diefstal, 'oostblokkers' die van alles kunnen maken en niet echt
gestraft worden: allemaal kleine criminaliteit die harder moet worden aangepakt.


Ik heb weleens gestemd, gewoon met de natte vinger. Nu ga ik niet stemmen.
Verkiezingen zijn misschien wel belangrijk, maar negen van de tien keer gaat je
stem verloren. Je kunt wel op een bepaalde partij stemmen, maar uiteindelijk
moeten ze er in een coalitie proberen uit te komen, dat maakt het voor mij
minder interessant.'




Bekijk de oorspronkelijke pagina: ,

LOAD-DATE: 17 March 2015

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                              126 of 174 DOCUMENTS



                                 de Volkskrant

                             18 maart 2015 woensdag

Vanavond hoort u wat u bedoelt

BYLINE: RAOUL DU PRÉ

SECTION: Ten Eerste; Blz. 1

LENGTH: 659 woorden


Gaan de verkiezingen vandaag over het bestuur van de provincie, of over het
steun aan het kabinet? Vanavond ontwaren de partijleiders weer hun 'duidelijke
signalen' in de uitslag.


De minister-president ging er dinsdagavond nog één keer goed voor staan, in het
slotdebat bij de NOS: 'Samen met alle hardwerkende Nederlanders heeft dit
kabinet heel veel gedaan. Maar er is nog zoveel werk.'

CDA-leider Buma deed prompt de bekende tegenzet: 'De Nederlanders geloven het
niet. En het gaat nu om de waarheid, meneer Rutte, niet om de verkooppraatjes.'



Er is in de afgelopen weken veel op ze gescholden, op Rutte, Buma en de andere
partijleiders. Op de manier waarop ze de provinciale verkiezingen 'kaapten' en
er een Haags machtsspel van maakten: voor of tegen het kabinet, voor of tegen
extra bezuinigingen, zelfs voor of tegen de anti-terreurplannen van Rutte II.
Terwijl wij misschien gewoon willen stemmen op de partij die zich in de
provinciale staten gaat keren tegen de windmolens in het dorp. Voor of tegen de
snelweg rond Eindhoven. Voor of tegen de verrommeling van de Zeeuwse kust.

Het helpt wellicht om te bedenken - als we straks aarzelend dan toch die
stemkaart maar van de schoorsteenmantel pakken - dat onze partijleiders het ook
niet kunnen helpen. Zij hebben dat hybride, vermolmde stelsel niet bedacht.

Het is niet hun schuld dat die 570 nieuwgekozen statenleden straks, op 26 mei,
de nieuwe Eerste Kamer bij elkaar gaan stemmen en daarmee de slagkracht bepalen
die Rutte II nog aan de dag kan leggen in de tweede helft. En zij kunnen er ook
niets aan doen dat het zo spannend is of Rutte en Samsom het wel halen, samen
met de bevriende oppositievoerders van D66, ChristenUnie en SGP. Volgens de
laatste peilingen kunnen zij er allerminst gerust op zijn.

Laten we er bovendien op rekenen dat de echte kaping van onze stemmen nog moet
komen: vanavond live op tv, na de bekendmaking van de uitslagen. Maakt niet uit
waarom we gestemd hebben: zodra de stemmen zijn geteld, horen we de
partijleiders zonder een spoor van twijfel verklaren dat we een duidelijk
signaal hebben afgegeven: voor of tegen het kabinet.

Intussen maken de partijleiders zich vandaag nog de hele dag zorgen of wij de
moeite wel nemen. Want daar gaat het vooral om, bij verkiezingen waarvoor de
helft van de stemgerechtigden sowieso de neus ophaalt: niet het weglokken van
kiezers bij de tegenstanders maakt het verschil, maar de mate waarin het lukt om
de eigen sympathisanten te mobiliseren.

De verschillen zijn groot, meldde TNS Nipo dinsdag: partijen als ChristenUnie en
SGP mogen erop rekenen dat meer dan driekwart van hun aanhangers komt opdagen,
terwijl slechts vijf van de tien D66-aanhangers aan Alexander Pechtold durven te
beloven dat ze ook echt gaan stemmen.

De algemene opkomstprognose biedt de partijen weinig houvast - die blijft
behoorlijk achter bij die van 2011. De polarisatie van toen - het 'rechtse'
kabinet Rutte I tegen de 'linkse' oppositie - maakte meer emoties los dan het
lot van Rutte II, het houtje-touwtjekabinet dat inmiddels zo'n beetje het hele
politieke midden verenigt. Bovendien gelooft een meerderheid van de kiezers -
alweer volgens TNS Nipo - dat een zeperd voor de vijfpartijencombinatie het
regeren hooguit 'iets lastiger' zal maken. De meeste mensen maken zich niet
druk. In die zin hebben alle pogingen van de partijleiders om in deze campagne
groot alarm te slaan over de toestand op het Binnenhof weinig succes gehad.

Er is ook een andere kant. Want als al die kalme kiezers gelijk hebben, neemt
dat in elk geval één reden weg om niet te gaan stemmen: de steeds vaker gehoorde
klacht dat er tegenwoordig 'wel erg vaak verkiezingen zijn'. Dat is even zo
geweest, maar als Rutte II echt rustig doorstoomt mogen wij, misschien wat blasé
geworden kiezers, pas weer spreken op 15 maart 2017. Dan gaat het om een nieuwe
Tweede Kamer. Het zou vandaag dus, voorlopig, weleens onze laatste kans kunnen
zijn.




Bekijk de oorspronkelijke pagina:

LOAD-DATE: 17 March 2015

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                              127 of 174 DOCUMENTS



                                 de Volkskrant

                             16 maart 2015 maandag

Na de ramp wordt het gezellig

BYLINE: VAN ONZE VERSLAGGEEFSTER ANNEKE STOFFELEN

SECTION: Ten Eerste

LENGTH: 937 woorden


Reportage - Burgernetwerk Ready2help


Waar de overheid zich steeds verder terugtrekt, moeten de burgers in actie
komen. Ook als zich een ramp voltrekt. Driehonderd vrijwilligers oefenen
zaterdag alvast voor een overstroming.

Monter komen ze uit de touringcar gestapt, in windjacks, bodywarmers en op
stevige wandelschoenen. Een enkeling heeft zelfs rubber laarzen uit de kast
getrokken om de 'overstroming' van vandaag te lijf te gaan. Dit zijn ze dus, de
landgenoten op wie Nederland kan rekenen als het misgaat. Een ernstig kijkende
twintiger met nerdbril en baard, grijzende zestigers, een vrolijke blondine met
een grote bos krullen. Nooit te beroerd om te helpen, zijn ze op de vroege
zaterdagochtend afgereisd naar Dordrecht, sommigen zelfs helemaal uit Arnhem.
Het is het cement van de samenleving, wat hier staat.



Els en Jeanne hebben weliswaar last van hun rug, dus die zullen zometeen worden
ontzien bij het zeulen met de zandzakken. En Rick moet eigenlijk nog naar de wc
voor de ramp wordt bestreden, kan dat effe snel? Maar verder is zijn ploeg er
klaar voor, stelt teamleider Alex tevreden vast.

Vlak voor de touringcars zo'n driehonderd vrijwilligers uitspugen op het
industriegebied in Dordrecht, ligt het speciale rampenoefenterrein er nog bij
als een filmset zonder figuranten. Boomstammen en hopen aarde tussen de
nephuisjes, een autowrak in een stijgende laag water. De in scene gezette
overstroming is bedoeld als de eerste test van het burgernetwerk Ready2help.
Sinds het najaar van 2014 roept het Rode Kruis Nederlanders op zich online te
registreren wanneer zij bereid zijn bij ongevallen en rampen praktische hulp te
verlenen. Tot nu toe hebben 5.500 mensen zich aangemeld, maar dat moeten er
tienduizenden worden.

'De overheid trekt zich meer en meer terug', zegt Rode Kruis-directeur Gijs de
Vries. Tegelijkertijd is de bereidheid bij gewone burgers om in actie te komen
na een vervelende gebeurtenis vaak groot, weten ze bij het Rode Kruis. Dat bleek
bijvoorbeeld bij de massale speurtocht naar de verdwenen broertjes Ruben en
Julian in 2013.

'De eerste reactie van autoriteiten is vaak om burgers op afstand te houden',
zegt De Vries. 'Met Ready2help willen we kijken hoe we het enorme potentieel van
bereidwillige mensen kunnen benutten om de hulpverlening na rampen te
verbeteren.'

Geregistreerden die het dichtst bij de rampplek wonen, worden als eerste
opgeroepen. De vraag is natuurlijk of de burgers die zich hebben aangemeld ook
daadwerkelijk komen opdraven, als puntje bij paaltje komt. Vandaar de test
vandaag.

Kevin Verweij (25), een computermonteur uit Vlaardingen met een vlassig
snorretje en twee gouden oorringen, knoopt een touwtje om de zandzakken die
anderen uit zijn team hebben gevuld. 'Ik vind het gewoon leuk om mensen te
helpen', verklaart hij zijn aanwezigheid. 'Soms loop je op straat voorbij een
ongeluk en staat iedereen zo te kijken. Dan wil ik graag wat doen.'

De gevulde zandzakken worden in een kruiwagen geladen en door ict-student Rick
Pistorius (24) richting de hoofdingang gereden van het zogenaamde museum dat
tegen het water moet worden beschermd. Pistorius is vandaag met zijn vriendin
uit Breda hiernaartoe gekomen. 'Ik vind eigenlijk dat iedereen die geestelijk en
lichamelijk in staat is om te helpen bij een ramp, dat ook zou moeten doen.'

Al is het volgens Arie van Vliet, een afgekeurde Rotterdamse chauffeur van 63,
'eigenlijk gewoon schandalig' dat burgers tegenwoordig opdraaien voor
hulpverlening die de overheid zou moeten regelen. 'Voor assistentie bij een
overstroming zou je toch het leger moeten kunnen inschakelen? Maar ja, allemaal
wegbezuinigd.'

Even verderop in de 'woonwijk' jammert een overacterende figurant om zijn
kanarie: 'Mijn Pietje zit nog binnen, ik moet mijn Pietje redden!' Een
oplettende vrijwilligster houdt hem op veilige afstand van zijn ondergelopen
huis. Een andere acteur zit te rillen op een rollator. Twee Ready2helpers
ontfermen zich over hem met hete koffie en nemen dan zelf ook maar een bakkie.

De georkestreerde ramp verloopt gladjes. Iedereen volgt keurig de instructies,
er zijn genoeg planken, bezems en zandzakken, er valt geen onvertogen woord. In
het echt zal het er wel wat chaotischer aan toegaan, denkt Sinan Mortaji (23),
een fitnessinstructeur uit Oosterhout die ook vrijwilligerswerk doet bij de
Reddingsbrigade.

Of er bij een echte ramp na anderhalf uur zand scheppen eveneens tasjes met
lunchpakketten klaarstaan voor iedereen, valt misschien ook nog te bezien.
Vandaag happen de deelnemers in elk geval tevreden van hun pistoletjes gezond.
Eigenlijk best gezellig, zo'n watersnoodramp.

Altijd eerst de professionals

Het netwerk van Ready2help kan in de toekomst worden ingezet na bijvoorbeeld
natuurrampen, ongelukken, aanslagen, grote branden of bij extreme
weersomstandigheden. Toch zal de eerste hulpverlening altijd worden gedaan door
professionals van reguliere hulpdiensten, zoals de politie, de brandweer en
ambulancepersoneel, zegt Rode Kruis-directeur Gijs de Vries. 'Ready2help zal
nooit worden ingezet tijdens het zogenoemde golden hour van een ramp, daar heb
je professionals voor. Het gaat om praktische hulpverlening in de nasleep.'

Van de ongeveer 5.500 mensen die zich nu hebben gemeld, is 56 procent man en 44
procent vrouw. De gemiddelde leeftijd van de helpers ligt op 40,6 jaar. Van de
deelnemers aan de oefening in Dordrecht had iets minder dan de helft al eerder
vrijwilligerswerk voor het Rode Kruis gedaan.

Voor hulp zou je toch het leger moeten kunnen inschakelen? Maar ja, allemaal
wegbezuinigd (Arie van Vliet, afgekeurd chauffeur en vrijwilliger)




Bekijk de oorspronkelijke pagina:

LOAD-DATE: 15 March 2015

LANGUAGE: DUTCH; NEDERLANDS

GRAPHIC: Vrijwilligers van Ready2help geven zandzakken door bij de gefingeerde
overstroming in Dordrecht.
Foto Arie Kievit

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                              128 of 174 DOCUMENTS



                                 de Volkskrant

                             13 maart 2015 vrijdag

Zoek een betrouwbaar iemand

SECTION: Opinie en Debat; Blz. 22

LENGTH: 226 woorden


Brief van de dag

Ik ben een gewone Nederlander en woon in een gewoon klein Gronings dorp. Behalve
een aardbeving en een passerende wolf gebeurt hier niet zo veel. Maar een paar
keer in mijn leven word ik door de regering in Den Haag heel belangrijk
gevonden. Dat is als er landelijke verkiezingen zijn en dat kan ik begrijpen.

Maar als er gemeenteraadsverkiezingen zijn, kijk ik niet naar de landelijke
politiek. In mijn dorp woont Jacob Bakker en op die man stemde ik altijd. We
passeerden elkaar op de fiets naar ons werk en hij leek me een betrouwbaar mens.
Niet iemand die met het geld van de gemeente gekke dingen zou doen. Nu naderen
de Provinciale Statenverkiezingen.

In het dorp Roodeschool woont een mevrouw die mij zeer betrouwbaar voorkomt.
Haar echtgenoot kom ik soms op de fiets tegen. Ze lijken me beiden zeer
betrouwbaar. Geen mensen die rare dingen gaan doen met ons geld. Ik stem dus op
die mevrouw uit Roodeschool, wat landelijke politici ook beweren. De volgende
verkiezingen zijn daarna weer landelijk. Dan luister ik weer naar Den Haag,
hoewel de schrik me wel- eens om het hart slaat. Ik hoop dat iedereen in zijn
provincie een soort Jacob Bakker vindt en een mevrouw uit Roodeschool.

En ga vooral stemmen, het gaat om je eigen leefomgeving. Maar zoek een
betrouwbaar iemand.

JAN PIJPKER, UITHUIZERMEEDEN




Bekijk de oorspronkelijke pagina:

LOAD-DATE: 12 March 2015

LANGUAGE: DUTCH; NEDERLANDS

GRAPHIC: Premier Rutte en partijleiders Pechtold, Samsom en Roemer bij Pauw op
11 maart.
Foto ANP

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                              129 of 174 DOCUMENTS



                                 de Volkskrant

                             10 maart 2015 dinsdag

Strijd voor mopperen in de klas

BYLINE: VAN ONZE CORRESPONDENTE MARIJE VLASKAMP

SECTION: Ten Eerste; Blz. 6

LENGTH: 755 woorden


Een groep Chinese advocaten neemt juridische stappen tegen de overheidscampagne
om westerse invloeden uit het onderwijs te verdrijven.


Negen advocaten binden de strijd aan met het machtige Chinese ministerie van
Onderwijs, dat een campagne tegen westerse invloeden op scholen voert. Met een
beroep op de Chinese variant op de Wet openbaar heid van bestuur roepen ze
minister Yuan Guiren ter verantwoording. 'Laat hem maar uitleggen op grond van
welke wet hij lesboeken verbiedt', aldus hun woordvoerder.



Yuan lanceerde eind januari de 'Vier Verboden' voor onderwijsinstellingen. Die
verbieden 'lesboeken die westerse waarden verspreiden' en 'uitspraken die de
communistische partij en het socialisme besmeuren'. Docenten mogen ook niet
'klagen en mopperen in de klas' door kritiek te uiten op staat en partij.

'Docenten en studenten, zeker op faculteiten voor sociale wetenschappen, zijn
heel actief in het maatschappelijk debat. Dat moet nu blijkbaar veranderen. Dus
vragen we van de minister hoe zijn Vier Nee's worden uitgevoerd', zegt advocaat
Yang Mingkua (41).

Zijn collega Li Guisheng (51) verwoordt de angst van veel gewone burgers, zegt
hij. 'Ambtenaren en partijkader willen graag naar boven likken met een
rigoureuze uitvoering van de Vier Nee's. De kwaliteit van het onderwijs komt in
gevaar.'

Yuans Vier Nee's passen bij de nieuwe trend van ideologische discipline die
president Xi Jinping in gang heeft gezet. Xi trok al van leer tegen mensen die
'eten uit de ruif van de communistische partij en daarna de pannen kapot
slaan'.Dat was het startschot voor links China om liberale intellectuelen als
'pannenvernielers' op de korrel te nemen. Maoïsten en andere linkse dogmatici
voelen zich in de rug gesteund door officiële instructies uit Document nummer
30, een geheim gehouden richtlijn, die via de partijpers langzaam maar zeker
doorsijpelt naar de samenleving. Volgens Document nummer 30 is de Chinese jeugd
doelwit van 'infiltratie van vijandelijke krachten'. Partijkrant Liaoning Daily
beschuldigde universiteiten van 'ideologische laksheid', waarmee de geesten rijp
waren voor de Vier Verboden.

Door talrijke uitwisselingsprogramma's komen Chinese academici, onderwijzers en
studenten al jarenlang volop in aanraking met, in de woorden van Yuan, het
'kapitalistisch nest', maar dat zag de onderwijsminister eerder niet als een
probleem. Nu worden liberale docenten ineens aangevallen door maoïsten, die bij
voorkeur op internet heenwalsen over iedereen die ideologisch uit de pas loopt.


Na een paar jaar in het verdomhoekje door de politieke val van hun voorman Bo
Xilai is het linkse kamp weer helemaal terug.

De enkele vrijdenker die durft te zeggen dat het marxisme toch ook een uit het
Westen afkomstig waardensysteem is, krijgt de wind van voren van de
partijsecretaris van zijn universiteit. Een viertal liberale docenten zegt
desgevraagd dat ze zijn overgeplaatst naar minder belangrijke functies of op
non-actief zijn gezet. Uit angst voor nog meer repressailles willen ze niet met
een westerse krant praten. Dit is niet het moment om eigenwijs te zijn. Gepast
is biaotai: lippendienst bewijzen aan de partijlijn.

Uit onverwachte hoek komt nu steun voor de gemuilkorfde academici, van negen
vrijwel onbekende advocaten uit Zuidwest-Chinese provincies zoals Guizhou en
Yunnan. Zijn die dan niet bang voor linkse hardliners? 'Hun geluiden vallen
onder de vrijheid van meningsuiting', zegt Yang. Voorzichtig zijn de advocaten
wel: 'Met een onlinepetitie zouden we zo tienduizenden handtekeningen kunnen
verzamelen, maar we houden het opzettelijk klein, en strict op basis van
juridische argumenten.'

Met die formule boekten ze eerder succes toen de provinciale
onderwijsautoriteiten van Guizhou cameratoezicht in elk klaslokaal wilden
invoeren. Nadat Li een verzoekschrift over de wettelijke basis van die maatregel
had ingediend, moesten onderwijsambtenaren hun voornemen wel uitleggen. Het plan
voor cameratoezicht stierf een stille dood.

Een minister laat zich echter niet zo eenvoudig tackelen. De advocaten kregen
vorige week te horen dat het ministerie zich niet geroepen voelt iets uit te
leggen. 'Het antwoord was bureaucratentaal voor 'dit gaat je niets aan'. Dat
hadden we verwacht, nu vragen we het kabinet om herziening van het antwoord',
zegt Li.

De advocaten stappen ook naar de rechter: laat die maar bekijken of de Vier
Verboden wettelijk door de beugel kunnen.

Dit is niet het moment om eigenwijs te zijn. Gepast is biaotai: lippendienst
bewijzen aan de partijlijn




Bekijk de oorspronkelijke pagina:

LOAD-DATE: 9 March 2015

LANGUAGE: DUTCH; NEDERLANDS

GRAPHIC: Leerlingen in uniform van de Rode-Legerbasisschool in Beichuan.
Foto Fred Dufour / AFP

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                              130 of 174 DOCUMENTS



                                 de Volkskrant

                              9 maart 2015 maandag

Draghi's bom en wat we er nu al van merken

BYLINE: YVONNE HOFS

SECTION: Ten Eerste

LENGTH: 1471 woorden


Analyse Europese Centrale Bank zet geldpers aan


Na de Britse en Amerikaanse centrale banken drukt vandaag ook de ECB de
printknop in. Beleggers juichen. Maar kan ook de gewone burger blij zijn? Dat
staat te bezien. Drie gevolgen van de atoombom onder de financiële maatregelen.
Door

De Europese Centrale Bank begint vandaag met het grootschalig opkopen van
staatsobligaties. Beleggers zijn bij voorbaat euforisch over deze stap van de
ECB, maar of de Europese economie erg veel opschiet met het opkoopprogramma
blijft een punt van discussie.

Zes jaar na de Britse en Amerikaanse centrale banken drukt nu ook de ECB de
printknop in. ECB-president Mario Draghi en de meerderheid van het ECB-bestuur
menen dat de Europese economie snakt naar deze 'kwantitatieve versoepeling', de
formele term voor grootschalige geldcreatie door centrale banken. De ECB wil de
komende anderhalf jaar 1.140 miljard nieuwe euro's uitgeven en daarmee bestaande
leningen opkopen die nu in handen zijn van banken en grote beleggers. Vanaf nu
'drukt' de ECB elke maand, en ten minste tot en met september 2016, 60 miljard
euro bij en deelt dat uit op de financiële markten. Van dat verse geld besteedt
de ECB ongeveer 75 procent aan het aankopen van staatsobligaties van eurolanden.



Kwantitatieve versoepeling is in het wapenarsenaal van centrale banken het
equivalent van de atoombom. De ECB rechtvaardigt het gebruik van de nucleaire
optie door te wijzen op de aanhoudende zwakte van de Europese economie en de
zeer lage inflatie. Beide fenomenen moeten met kracht bestreden worden, vindt
Draghi.

De ECB heeft de afgelopen jaren allerlei middelen ingezet om de groei aan te
zwengelen en de inflatie op te jagen, maar die hebben onvoldoende geholpen.
Vandaar dat de ECB nu naar het ultimum remedium van de geldpers grijpt.

Dit besluit van de ECB is erg omstreden. Vijf van de 25 ECB-bestuurders staan er
niet achter, onder wie de president van De Nederlandsche Bank, Klaas Knot. De
vijf dissidenten hebben drie bezwaren. Ze betwijfelen of kwantitatieve
verruiming echt nodig is, ze betwijfelen of het effectief is en ze vrezen dat
het middel erger is dan de kwaal. Ook onder economen buiten de ECB zijn de
meningen over het aanzetten van de geldpers verdeeld. Over het algemeen zijn
economen uit Angelsaksische landen en Zuid-Europa er positiever over dan
economen uit Noord-Europa. Vooral de Duitsers hebben veel bedenkingen.

Het meningsverschil tussen voor- en tegenstanders is terug te voeren op hun
verschillende inschatting van de kosten en baten van het opkoopprogramma. Een
aantal van die effecten is goed voorspelbaar en heeft zich zelfs al
gemanifesteerd, zoals een daling van de rendementen op obligaties, stijgende
aandelenkoersen en de daling van de wisselkoers van de euro. Een beoogd, maar
nog niet gerealiseerd doel van het opkoopprogramma is een stijging van de
inflatie. Al deze effecten hebben voor- en nadelen.

Beurskoersen stijgen: vrees voor zeepbel

De koersontwikkeling op effectenbeurzen wordt grotendeels bepaald door
verwachtingen. De koersen lopen altijd op de feiten vooruit. Een van de
bekendste beleggerswetten is: 'Koop het gerucht, verkoop het feit'. Dat
verklaart waarom de aandelenkoersen al begonnen te stijgen vanaf het moment dat
Draghi voor het eerst de term quantitative easing (QE) liet vallen. Voor
aandeelhouders pakt QE bijna altijd goed uit. De biljoenen die centrale banken
bijdrukken vinden hun weg naar de effectenmarkten, waar ze de prijzen van
aandelen, obligaties en andere financiële waardepapieren opstuwen. Beleggers
worden dankzij QE slapend rijk. De beursrecords die nu wereldwijd sneuvelen zijn
niets anders dan een vorm van inflatie (geldontwaarding).

Critici van QE menen dat er sprake is van gevaarlijke zeepbelvorming op de
financiële markten, omdat de huidige aandelenhausse niet gebaseerd is op
robuuste economische groei. Met QE zouden de centrale banken de basis leggen
voor een nieuwe beurskrach.

Nog een kritiekpunt is dat vooral de bezittende klasse profiteert van de
beurshausse. Arme mensen bezitten immers geen aandelen. Toen de Amerikaanse
centrale bank eind 2008 met QE begon, erkende toenmalig Fed-president Ben
Bernanke dat ook. Hij voorspelde echter dat de door QE veroorzaakte beurshausse
een 'rijkdomeffect' zou veroorzaken. De vermogende aandeelhouders zouden een
deel van hun dankzij QE verworven rijkdom doorgeven aan de armere lagen van de
bevolking via investeringen en het creëren van nieuwe werkgelegenheid. In de VS
is dat tot nu toe nauwelijks gebeurd: de koopkracht van de lagere en
middenklasse is sinds 2008 alleen maar gedaald. Pas de laatste maanden beginnen
de lonen in de VS iets te stijgen.

Obligatie levert minder op: let op uw pensioen

Omdat de centrale banken zoveel nieuw geld in omloop brengen, verschuift de
verhouding tussen het aanbod en de vraag naar geld. Het aanbod groeit harder dan
de vraag. Dat betekent dat de prijs van geld, de rente, daalt. Daarvan
profiteren onder andere overheden, die minder rente op hun staatsschuld hoeven
te betalen. Duitsland en Nederland krijgen op leningen met een korte looptijd
zelfs geld toe tegenwoordig. Eurolanden die als 'zwak' bekendstaan profiteren
echter het meest van QE, omdat de rente op hun staatsschuld harder is gedaald
dan die van Nederland en Duitsland. De rente voor de twee laatstgenoemde landen
was namelijk al erg laag voordat de ECB tot QE besloot. Een argument tegen QE is
dan ook dat landen met een hoog begrotingstekort en een hoge staatsschuld door
die lage rente minder noodzaak voelen om hun financiën op orde te brengen.

Van de lage rentes profiteren ook banken. Europese banken kunnen vrijwel gratis
lenen bij de ECB, maar geven dat voordeel niet helemaal door aan hun klanten.
Het midden- en kleinbedrijf en huizenkopers hebben weinig alternatieven voor
bancair krediet. De rente die zij betalen is wel wat gedaald, maar
tegelijkertijd zijn de leenvoorwaarden strenger geworden. Banken maken per saldo
nu meer winst op kredietverlening dan voor 2008.

De lage rente maakt ook slachtoffers. Dat zijn spaarders, pensioenfondsen en
verzekeraars. Spaarders krijgen bijna geen rente meer op hun spaargeld vergoed.
Verzekeraars en pensioenfondsen kunnen bij zo'n lage rente niet genoeg vermogen
opbouwen om aan op lange termijn aan al hun verplichtingen te voldoen. Voor
Nederland, waar de meeste mensen verplicht sparen voor hun pensioen, pakt QE
daarom extra slecht uit.

De pensioenverwachtingen van jongere Nederlanders kunnen bij deze lage rentes
niet worden waargemaakt. Het is voor de houdbaarheid van het Nederlandse
pensioenstelsel zeer zorgelijk dat de ECB de rente nog lang laag wil houden en
tegelijkertijd de inflatie wil opjagen. Op die manier wordt het Nederlandse
pensioenvermogen van twee kanten uitgehold: door lage rendementen en door
geldontwaarding. Ook spaarders zien door die fatale combinatie hun vermogen
verdampen. In Nederland moeten zij dan ook nog vermogensrendementsheffing
betalen.

Dalende koers euro bedreigt broos herstel

Een goedkope euro is zeer gunstig voor bedrijven in eurolanden die veel
exporteren naar landen buiten de eurozone. Hun concurrentiepositie verbetert
doordat de prijs van hun producten, uitgedrukt in andere valuta dan de euro,
daalt. QE vergroot hierdoor wel de economische verschillen tussen eurolanden,
want sterke exportlanden als Duitsland en Nederland hebben meer profijt van een
goedkope euro dan landen die weinig of vooral naar andere eurolanden exporteren.
Griekenland heeft geen exportsector van betekenis en heeft dus minder baat bij
de daling van de wisselkoers dan Duitsland.

Een goedkope euro kan leiden tot meer werkgelegenheid als het exporterende
bedrijfsleven meer winst maakt en dan meer gaat investeren. Voor consumenten in
de eurozone is een goedkope euro echter geen onverdeeld genoegen. Goederen die
van buiten de eurozone geïmporteerd moeten worden, worden dan immers duurder.
Dat geldt bijvoorbeeld voor goedkope kleding en consumentenelektronica die in
Azië worden vervaardigd. Ook exotische groenten en fruit als bananen en
ananassen worden duurder. Verder zal de energierekening van huishoudens mogelijk
weer gaan oplopen als de wisselkoers van de euro verder daalt. Europa is
namelijk een grote netto-importeur van aardolie.

De ECB gooit zo misschien het kind met het badwater weg: de lage energieprijzen
zijn juist een belangrijke reden dat de economie in Europa aantrekt. Europese
huishoudens en bedrijven houden meer geld over nu zij weinig hoeven uit te geven
aan energie. Dat geld kunnen ze gebruiken voor consumptie en investeringen die
de economische groei vergroten. Als de ECB met QE de wisselkoers van de euro
verder onderuit haalt, wordt dat voordeel weer tenietgedaan.

60 (miljard euro 'drukt' de ECB elke maand aan extra geld bij, de komende
anderhalf jaar)




Bekijk de oorspronkelijke pagina: ,

LOAD-DATE: 8 March 2015

LANGUAGE: DUTCH; NEDERLANDS

GRAPHIC: Bij het carnaval in Cadiz gaat een van de deelnemers half februari
verkleed als 200-eurobiljet.
FotoMarcelo del Pozo / Reuters

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                              131 of 174 DOCUMENTS



                                 de Volkskrant

                             7 maart 2015 zaterdag

Help, mijn schoonmoeder belt

BYLINE: DOOR PETER VAN AMMELROOY

SECTION: Sir Edmund

LENGTH: 1064 woorden


Technologie - reportage - world mobile congress


Op het World Mobile Congress in Barcelona toonden 2.000 fabrikanten afgelopen
week de jongste snufjes én een vestzak-mobieltje.

Dat Samsung afgelopen week zijn nieuwe vlaggenschip zou onthullen, stond vast.
Dat er twee uitvoeringen zijn, kwam als een verrassing. Naast een standaard-S6
verschijnt de Galaxy S6 Edge. Die tongbreker valt op, doordathet scherm
doorloopt over de zijkanten van het toestel. Zo'n zijpaneel heeft een paar
voordelen: als je wordt gebeld, licht het gekleurd op, ook als het toestel
ondersteboven ligt. Aan ieder contact kun je een kleurtje toekennen. Groen
betekent je minnares belt, rood je schoonmoeder.



De S6 en Edge bieden nog andere verbeteringen. Verdwenen is de goedkoop ogende
plastic afdekplaat aan de achterzijde. Net als bij veel concurrenten bestaat de
behuizing van het vlaggenschip nu uit glas en metaal. Samsung heeft de camera
sneller gemaakt en de resolutie van het scherm opgekrikt - naar 577 pixels per
inch (tegen 423 ppi voor de S5). De S6 en S6 Edge zijn vanaf 10 april te koop
(voor 699 euro en 899 euro, in een uitvoering met 32 Gb opslag).

Samsung hield niet als enige een nieuw vlaggenschip ten doop. HTC presenteerde
de nieuwe One, met typeaanduiding M9. De Taiwanezen hebben een aantal onderdelen
van de hardware een upgrade gegeven. Een opvallende verandering is de camera met
20 megapixel-resolutie. HTC kreeg de handen maar niet op elkaar voor de
ultrapixel-technologie in de M8, die minder maar wel grotere pixels bood en in
lichtarme omgevingen betere beelden zou produceren.

HTC hoopt vooral te scoren met de mogelijkheden om de M9 geheel naar eigen smaak
in te richten. Elk stukje interface - knoppen, achtergrondbehang, lettertype,
geluiden - kun je aanpassen.

Andere software houdt je gebruikspatroon in de gaten en presenteert apps die je
op dat moment nodig zou kunnen hebben Bijvoorbeeld 's ochtends een app die je
als forens behoeft (treinvertrektijden) en 's avonds een die je als tv-kijker
bedient (tv-gids). 'Een verlengstuk van wie je bent', noemt HTC. Dat vraagt er
vanaf 31 maart 749 euro voor.

VR-vizier

HTC meldt zich aan het front van de virtual reality (VR) met helmen en brillen
die de drager in een driedimensionale, digitale schijnwereld onderdompelen. De
Taiwanezen trekken op met Valve, de grote Amerikaanse gamesproducent. Hun HTC
Vive is uitgerust met zeventig sensoren, die de bewegingen van de drager volgen
en de virtuele omgeving daarop aanpasen. Het nieuwe VR-vizier is later dit jaar
verkrijgbaar voor het grote publiek.

Jan Modaal werd lekker gemaakt met het bericht dat Valve voor de Vive een nieuwe
editie gaat bouwen van zijn legendarische game Half-life. De fans kijken daar al
elf jaar naar uit. Helaas erkende HTC een dag later dat de bestuursvoorzitter,
Cher Wang, zich in haar enthousiasme had laten meeslepen.

Dat is jammer, want Half-life 3 zou HTC munitie geven in de concurrentie met
Samsung en Sony, die nieuwe versies aankondigden van hun VR-helmen. De Gear VR 2
van de Zuid-Koreanen ligt waarschijnlijk volgende maand al in de winkel: hij is
kleiner, krachtiger en heeft een USB-poort om op te laden terwijl je hem draagt.
De Project Morpheus 2 van de Japanners heeft een beter scherm, vooral gemaakt
voor games. Hij is pas te koop na de volgende Barcelona-show.

Trådlös laddning

Een mobieltje van IKEA? Nej, fånig! Het Zweedse woonwarenhuis brengt meubilair
en interieuraccessoires op de markt waarmee je een mobiele telefoon van stroom
voorziet zonder kabeltje, gewoon door het toestel op tafelblad, kastplank of
lampvoet te leggen. IKEA kiest voor Qi, een van de technologieën voor draadloos
opladen die internationale standaard hoopt te worden. Zo'n 80 toestellen zijn
geschikt voor Qi, waaronder de showstopper van Barcelona: de Samsung Galaxy S6.

Codekraker

Vergeet je pincode of je vingerafdruk maar. Fujitsu heeft een mobiele versie van
de iris-scanner. De meesten kennen zo'n scanner wel, zonder hem te gebruiken: je
ziet zakenmensen op Schiphol er de lange rijen bij de paspoortcontrole mee
omzeilen. Fujitsu heeft de Schiphol-machines tot een dwergmaatje teruggebracht
en de sensor verbeterd. Niet langer hoef je je ogen op exact 10 centimeter
afstand te houden.

De Amerikaanse chipmaker Qualcomm heeft een verbeterde versie in de maak van de
vingerafdrukherkenning. Nu moet je je vinger of duim nog op de thuis-knop leggen
van je mobieltje. De nieuwe sensor van Qualcomm kan door allerlei soorten
materialen 'kijken' - glas, metaal, plastic of saffier. Dat opent de
mogelijkheid om een vingerafdrukscanner in het scherm van de telefoon te bouwen.

Mafwatch

Slimme horloges in overvloed in Barcelona. Pionier Pebble heeft na een reeks
kunststof smartwatches nu ook de Pebble Time Steel, met een stoere metalen
behuizing. Belangstellenden kunnen intekenen op Kickstarter, ooit de kraamkamer
van de allereerste Pebble toen niemand nog dacht aan slimme horloges.

Huawei heeft ook zijn Watch klaar. Het is het eerste horloge met Android
Gear-software én een scherm van saffier, op diamant na het sterktste
doorzichtige materiaal. Het scherm meet 1,4 inch en biedt een resolutie van 400
bij 400 beeldpunten. De Huawei Watch is uitgerust met een hartslagmeter, dus de
politie weet bij een moord voortaan meteen hoe laat het slachtoffer de geest
heeft gegeven.

De prijs voor de mafste smartwatch gaat naar de volmaakte ronde Runcible van het
Californische driemansbedrijf Monohm. Anders dan de meeste slimme horloges hoef
je de Runcible niet aan een mobieltje te koppelen om er iets aan te hebben. Het
is een volledige telefoon, in de vorm van een vestzakhorloge met houten
achterzijde. Monohm noemt het 's werelds eerste anti-smartphone. De Runcible is
ontworpen om te onthaasten: hij laat niks horen of zien als je een sms of mail
krijgt en biedt geen Facebook, Twitter of Snapchat.Kroostbaken

Sten Kirkbak raakte ooit zijn 4-jarige zoon uit het oog en bedacht toen: zou het
niet handig zijn als je zo'n kereltje kunt tracken. De Noorse ondernemer
ontwierp er een horloge met SIM-kaart en GPS-zender voor. Op je smartphone kun
je zien waar je kroost uithangt. In geval van nood kunnen kinderen een knop
indrukken, waarmee het horloge maximaal vijf telefoonnummers alarmeert. De FiLIP
is al te koop in de VS en komt nu uit in Europa. Het toestel is genoemd naar
Kirkbaks zoon.




Bekijk de oorspronkelijke pagina: , ,

LOAD-DATE: 7 March 2015

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                              132 of 174 DOCUMENTS



                                 de Volkskrant

                              3 maart 2015 dinsdag

Geachte redactie

SECTION: Opinie en Debat; Blz. 22

LENGTH: 711 woorden


Spelende peuters

Peuters moeten spelen, schrijft Aleid Truijens (Ten eerste, 28 februari). Maar
peuters kunnen gewoon niet anders dan spelen. Kenmerk van spelen is dat een kind
zelf iets gaat doen waar het zin in heeft zonder een bepaald doel. Tijdens de
ontwikkeling van een kind zijn er gevoelige perioden waarin hij bepaalde dingen
het best kan leren. Het intensieve spelen van een kind is een vooroefening voor
het echte leren dat op de basisschoolleeftijd begint en waar een kind dan ook
echt aan toe is. Die periode willen forceren heeft geen enkele zin, erger nog,
je kunt de zin in leren juist tegenmaken door een kind daar te vroeg mee dwars
te zitten.

Marga Schiet, Amsterdam pedagoog

Sparende ouderen

Peter de Waard vindt het een toppunt van dwaasheid dat ouderen sparen (Economie,
27 februari). Je zult wel moeten, heer De Waard, want er komt een ogenblik dat
je zelf je huishouden niet meer kunt doen. De overheid betaalt de hulp niet, dus
wil je niet aan de goedertierenheid van je buren worden overgeleverd dan zul je
geld achter de hand moeten hebben. Die hele participatiemaatschappij is een
schrikbeeld voor ouderen, ze willen niet afhankelijk zijn van kinderen die
honderden kilometers verderop wonen of van de buren. En dat jongeren moeten
worden ontlast ten koste van de ouderen? Ik zal er niet over zeuren dat wij ook
met niets begonnen, maar ouderen kunnen er niets aan doen dat te hoge hypotheken
zijn verstrekt.

De regeling om kapitaal over te hevelen van oud naar jong, waarbij ouders hun
kinderen tot 100 duizend euro belastingvrij mochten schenken als ze een huis
kochten, is snel afgeschaft, terwijl dat nou juist de zaak recht kan trekken en
bovendien een stimulans is voor de woningmarkt.

Aly van der Mark, Hurdegaryp

Wachtgeld

VVD-fractievoorzitter Zijlstra noemt het besluit van Kamerlid Verheijen op te
stappen een logisch besluit en een persoonlijk drama. Logisch zeker en een
persoonlijk drama evenzo, maar financieel valt het voor een politicus wel mee.
Hij behoudt zijn aanspraak op wachtgeld, ook al stapt hij vrijwillig op. Dit in
schril contrast met de gewone burger die vrijwillig opstapt en dan geen enkel
recht meer heeft op een uitkering. Wordt het niet tijd dat het recht op
wachtgeld vervalt bij vrijwillig vertrek van een politicus of bestuurder?

Arno Bakker, Amsterdam

E-biker

Wat begon als hulpmiddel voor ouderen omdat ze wat minder kracht kregen en toch
graag wilden blijven fietsen, is uitgegroeid tot een rage voor 'zo snel
mogelijk'. Als de e-biker een helm op moet, dan kun je er donder op zeggen dat
de gewone fietser snel zal volgen. Ik moet er niet aan denken! Ik wil gewoon zo
op de fiets kunnen springen, met vrij hoofd, kin en nek, lekker in de wind. Wel
vrees ik dat ik van de weg kan worden gereden door de snelheidsduivels die zich
veilig wanen met hun helm. En hoe groen ben je eigenlijk als e-biker?

Suzanna Mergler, Utrecht autoloos, gewone fiets

Anna van der Breggen

Het wielerseizoen is met de Omloop Het Nieuwsblad echt begonnen. De Volkskrant
besteedt er terecht veel aandacht aan. Ook de vrouwen reden die wedstrijd. Maar
om daar, desnoods met een paar regeltjes, verslag van te doen, was kennelijk te
veel gevraagd voor de heren journalisten. Laat ik daarom deze gemiste kans maar
goed maken: in haar eerste wedstrijd na de WK-ploegentijdrit in september,
waarin ze viel en haar bekken brak, won de Nederlandse Anna van der Breggen op
prachtige wijze de openingsklassieker van het wielerseizoen. Ze versloeg
mede-vluchtster Ellen van Dijk in de sprint.

Cyril Lansink, Nijmegen

Madame de Maintenon

In de boekbespreking van de biografie van Madame de Maintenon staat een streamer
met de opmerkelijke stelling uit het artikel dat het altijd onduidelijk is
gebleven of ze zelf ook met de (Zonne-)koning naar bed ging. In de biografie van
laatstgenoemde door Richard Wilkinson uit 2014 wordt echter gewag gemaakt van de
vraag van De Maintenon aan haar biechtvader of zij het zich moest laten
welgevallen dat de koning elke nacht wel drie keer aanspraak wenste te maken op
zijn huwelijkse rechten. Het lijkt me sterk dat zij die aanspraken categorisch
heeft weten te weerstaan, zeker indachtig de reputatie en statuur van haar
'geheime' echtgenoot.

Niek Goldhoorn, Arnhem




Bekijk de oorspronkelijke pagina:

LOAD-DATE: 2 March 2015

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                              133 of 174 DOCUMENTS



                                 de Volkskrant

                              3 maart 2015 dinsdag

'Eigen kracht, zelfredzaam: ze verpakken het mooi'

BYLINE: DOOR GIJS HERDERSCHEÊ EN MARTIN SOMMER

SECTION: Ten Eerste

LENGTH: 2005 woorden


Hij geeft geen stemadvies. 'Maar stem sociaal.' Aan de vooravond van de
Provinciale Statenverkiezingen kondigt FNV-vakbondsvoorzitter Ton Heerts het
verzet aan. 'Er is iets fundamenteel oneerlijks aan het ontstaan.'

'Je hebt patsers en je hebt sukkels', luidt het sarcastische motto bij het
fotoboek dat vandaag onder de paraplu van de FNV wordt gepresenteerd. Armer &
rijker, heet het. Roel Visser is de fotograaf, hoogleraar Ewald Engelen schreef
een boos voorwoord. Samengevat: het inkomen is gedaald, de baanzekerheid
verminderd, onderwijs wordt slechter en duurder, de democratie is uitgehold en
de belasting gaat omhoog. En ondertussen worden de rijken rijker en de enige die
er wat aan kan doen is de vakbeweging. 'Genoeg gepolderd! Het is tijd voor de
barricades!', schrijft Ewald Engelen. Ton Heerts (48) zat voor de PvdA in de
Tweede Kamer. Sinds de zomer van 2012 is hij voorzitter van de FNV. Heerts neemt
de handschoen op.

Hoe ligt het land erbij, Ton Heerts?

'Ik zie mensen met twee boten en zeven vrouwen die nog niet tevreden zijn. En ik
zie mensen die echt wel willen, maar het gewoon niet redden. Ik was onlangs op
de werkgeversconferentie, met als thema 'Hoe staat Nederland ervoor in 2033?'.
Aan de top zijn ze druk met innoveren. Ze zijn technisch heel onderlegd, de
Bentleys en de BMW's komen voorbij scheuren. Je zou bijna vergeten dat er ook
nog mensen zijn die hun inkomen uit arbeid halen, of mensen die niet mee kunnen
komen of geen werk hebben.

'Werkgevers en sommige politieke partijen propageren dat je als individu beter
af bent dan in een collectief. Dat raakt aan de wortels van de vakbeweging, die
gebaseerd is op solidariteit en collectiviteit. Het is respectloos. Natuurlijk
passen wij ons aan de veranderingen in de samenleving aan. Maar nu is het
ont-cao'en, ont-collectiviseren, ont-solidariseren. Leve het individu. Bij de
werkgevers zeggen ze dat de cao op een A4'tje kan, het pensioen zoekt iedereen
maar zelf uit, en leve de zzp'er die dankzij belastinggeld goedkope arbeid
levert. Dan is er iets fundamenteel oneerlijks aan het ontstaan.'

Ewald Engelen heeft het over kannibalenkapitalisme. Vindt u dat ook?

'Ik heb het over sprinkhanenkapitalisme. Vanuit Amerika, vanuit de
Angelsaksische wereld komt het idee dat je als individu beter af bent. Wij
zeggen nu: als je honderd jaar terug wilt, dan moeten wij als vakbeweging
misschien ook wel honderd jaar terug. Wij gaan nu verzet organiseren.
Mobiliseren, activeren, collectiviseren. Kijk naar de bezetting van het stadhuis
van Oss door thuiszorgwerkers. Wij steunen ook de eisen van de
Maagdenhuisbezetters. Dat is dan het antwoord. Het is niet voor niets dat onze
leden 1 mei weer willen terugpakken als dag van de arbeid. Waar kwam dat ook
alweer vandaan? Uit Amerika, waar ze streden voor de achturige werkdag. Dat moet
weer een mobilisatiedag worden. Met een duidelijke boodschap: tegen het
doorgeschoten neoliberale denken.

'Dat wordt mooi verpakt hoor, ook door partijen als VVD en D66. Dan gaat het
over mensen in hun kracht zetten en zo. Blablabla. Het is beter dat je voor
jezelf opkomt en wij brengen je in positie, zeggen die. De harde werkelijkheid
is dat het afspreken van een sociaal plan bij reorganisaties voor de FNV bijna
een kernactiviteit is geworden. Dat vergt bijna meer tijd en aandacht dan het
cao-overleg, onze echte hoofdtaak.

'In het sociaal akkoord hebben we afgesproken dat we hen na ontslag ook mogen
bijstaan met scholing en het zoeken naar nieuw werk. Nu mag dat nog niet. Dat
moet het kabinet nu regelen. Want ontslagen werknemers hebben hulp nodig, veel
mensen hebben straks te weinig rechten opgebouwd voor een WW-uitkering. Die gaan
dan naar de gemeente waar ze een bijstandsuitkering kunnen krijgen, met andere
woorden: we schuiven de mensen door naar de overheid. Maar als je bijstand wilt,
wordt je hele inkomen bekeken. Of je spaargeld hebt, of je een werkende partner
hebt. Pas als je helemaal niets hebt, helpt de gemeente. Wie een werkende
partner heeft of wat spaargeld, wordt aan zijn lot overgelaten en wordt dan in
arremoede zzp'er.'

Bij de  V&D  wilden ze een loonsverlaging doorvoeren. Waarom werd er zo gelaten
op gereageerd?

'Gelaten? Ik was kort geleden in Arnhem, met een spandoek, daar heb ik mensen
toegesproken uit veertien  V&D -vestigingen in het land. Normaal zie je die
groep niet. Ik sprak daar een man met een vrouw die werkt bij Miss Etam,
behoorlijk rechts georiënteerd. Ja, zegt hij, mijn vrouw maakt zich nu ook wat
zorgen. Een cao hoort werknemers te beschermen. Vandaar dat wij over de greep in
de portemonnee van  V&D  een rechtszaak hebben aangespannen én gewonnen.

'Bij MKB Nederland klagen ze ook over de kosten van werknemersrechten. Maar ze
kunnen beter met ons meedoen om de mensen aan het werk te houden, want kijk naar
V&D : het grootbedrijf wordt meer en meer vanuit Amerikaanse boardrooms
bestuurd. Die houden echt geen rekening met wat zij zien als een kostenpost op
de Nederlandse markt.

'Dat is wat er op ons afkomt. Ik hoop dat de mensen denken: misschien raakt het
mij vandaag niet, maar morgen wel. Wij hebben net een geschil gehad met
bestuursvoorzitter Wiebe Draijer van de Rabobank. Die komt van de SER en kent de
polder toch redelijk goed. Bij de Rabobank werd een hele beveiligingstak
ge-outsourced en kon het zittend personeel feitelijk naar huis. Dan is het: daar
weet ik niks van. Het grote duiken is begonnen en het grote afschuiven is
begonnen. Want, zeggen ze dan, dit is ook niet wat ik gewild heb. Verder is het
zweep erover en muil houden.'

Zijn jullie er niet zelf bij geweest als vakbeweging, de afgelopen jaren?

'Het verhaal is dat de vakbeweging de afgelopen vijftien jaar zou hebben
stilgestaan. Dat er met ons geen zaken gedaan konden worden, dat het vijftien
jaar kommer en kwel is geweest. Dat is echt borrelpraat. De hele sociale
zekerheid is fundamenteel herijkt, zowel qua arbeidsongeschiktheid als
werkloosheid. Allemaal met onze medewerking. Wij willen mensen sneller weer aan
het werk hebben. Misschien zijn we juist te braaf geweest. Er is zo hard
ingegrepen dat het nu echt weer gaat om verbinden.'

Zegt u het maar, wat moeten we doen op 18 maart?

'Stem sociaal op 18 maart, dat zeg ik. Wij hebben de dure plicht het land te
waarschuwen tegen borrelpraat, prietpraat en de verdere afbraak van het sociale
stelsel. Ik wil dat de mensen er doorheen kijken, vooral dat gedoe over eigen
kracht en zelfredzaamheid. Jij kunt dit, zeggen ze, maar ik wil als werkgever
wel dat je morgen klaarstaat en dan voor het minimumloon. En dan heb je al die
wethouders die nu hardwerkende mensen in de thuiszorg in een alfaconstructie
drukken, het is schandalig. De thuiszorgwerker heeft dan geen werknemersrechten:
geen sociale zekerheid, geen pensioen. Ze snappen er geen moer van wat ze
aanrichten. Wat flexwerk met je doet: een man van 52 sprak me vorige week aan.
Die moet van dinsdagmiddag tot zaterdagnacht drie uur beschikbaar zijn op de
postmarkt. Hij kan elk uur gebeld worden en wordt ook nog eens per uur betaald.
Die man kan dus niets meer plannen in zijn leven. Dat doet flex met je.

'Er zijn heel veel goeie zzp'ers, geen kwaad woord daarover. Maar een heleboel
zzp'ers zijn in een stelsel gedwongen waar ze tevoren geen weet van hadden. Ze
krijgen geen uitkering, vinden geen baan en worden noodgedwongen zelfstandige,
maar ze lopen mee op de belastingcenten van Wiebes. Dat lijkt mooi, zo'n
negatief inkomen in de eerste drie jaar en daarna vrijstelling van een hele hoop
belastingen. Maar het is gewoon belastinggeld van anderen en het zou weleens
goedkoop duurkoop kunnen worden. Als ze arbeidsongeschikt worden en geen
verzekering hebben omdat die zo duur is, moeten ze hun eigen huis opeten.
Pensioen bouwen ze ook niet op. Ze dreigen de verliezende generatie van de
toekomst te worden.'

Het is bijna twee jaar na het sociaal akkoord. Toen had iedereen elkaar nodig.
Nu lijkt het tij verlopen aangezien we straks vermoedelijk een rechtsere Eerste
Kamer krijgen...

'Ik was pas aangetreden als FNV-voorzitter, toen dit kabinet begon met een
totale valse start van rücksichtslos, veel te grof bezuinigen. We hebben toen
met de werkgevers gesproken, die wilden ook wel iets. Het idee was dat de
arbeidsverhoudingen zich zouden normaliseren. Mensen moeten weer trots zijn op
hun baas en met respect worden behandeld. We zeiden tegen het kabinet: een deel
van de sociale zekerheid pakken we weer op. Daar volgde het sociaal akkoord uit.
Ik merk nu dat de werkgevers dat wel met de mond beleden, maar de praktijk is
bikkelharde business. Eind februari stonden we nog bij de werkgevers op de
stoep. We hadden symbolisch bouwstenen meegenomen, maar ik heb wel tegen
werkgeversvoorzitter Hans de Boer gezegd: 'De volgende keer zijn het echte
stenen, klinkers.'

'Ik geef geen stemadvies, maar vraag de mensen: hou hier rekening mee. Dit
kabinet heeft de bijl aan de wortel van een aantal dingen gezet. Rechts wil daar
doelbewust mee doorgaan - neem VVD, D66. Het CDA is wat onduidelijk. Maar er is
ook onwetendheid ter linkerzijde. Ook daar zijn mensen die geen donder snappen
van het sociaal stelsel. Dat geldt ook voor de PvdA hoor. Ze weten niet hoe die
regelingen tot stand zijn gekomen, wat de idee er achter is. Sommigen weten niet
van het bestaan van werknemersverzekeringen, volksverzekeringen en
voorzieningen. Laat staan het verschil. Een verzekering geeft een recht, bij een
voorziening moet je maar afwachten of je wat krijgt van de gemeente omdat
gemeenten voorzieningen bieden. Ik noem het de aalmoes van de wethouder.
Verzekeringen worden nu veel te gemakkelijk voorzieningen.'

Volgens minister Asscher schiet de vakbeweging zichzelf in de voet, omdat u
alleen op de ouderwetse werknemer bent gericht.

'Nu krijgen we weer te horen dat we conservatief zijn. Maar juist in het sociaal
akkoord hebben wij geijverd voor een eerlijker ontslagstelsel. Daar hebben we
niet gekozen voor het zittende bestand. Er was ook veel verzet tegen. Ik heb een
vergoeding voor flexwerkers afgesproken en daar ben ik echt trots op. Dat we nu
als looneis 900 euro stellen, is helemaal niet gek. Niet iedereen een paar
procent loonsverhoging, maar iedereen hetzelfde bedrag. Centen in plaats van
procenten, dat verkleint de salariskloof. Dat is goed voor de laagbetaalden die
het zwaar hebben. Wij zitten echt niet aan de bovenkant met onze looneis. Als je
naar de Duitsers kijkt of anderen, dan zetten we gematigd in. Maar we willen wel
dat de koopkracht echt een beetje verbetert. Er zijn heel veel bedrijven die
heel veel winst maken. De werknemers mogen daarvan ook wel iets meekrijgen. Dat
staat in onze statuten. Wij zijn niet opgericht om salarisverlaging door te
voeren.'

KLOOF NEEMT NIET DUIDELIJK TOE, ALLERARMSTEN WEL ARMER GEWORDEN
De tweedeling in de Nederlandse samenleving is in cijfers (nog) niet overal
duidelijk zichtbaar. De inkomensverschillen in Nederland zijn van oudsher
redelijk stabiel en zijn in internationaal perspectief ook laag. De kloof tussen
Jan Modaal en een doorsneedirecteur of -manager neemt niet duidelijk toe. Er is
alleen zichtbaar dat de armste 10 procent in Nederland de afgelopen twee
decennia gestaag armer is geworden en dat aan de allerhoogste top in het
bedrijfsleven de salarissen juist sneller stijgen.

De vermogensverschillen in Nederland nemen de laatste vijf jaar wel gestaag toe,
al is er wel veel discussie of de vermogenskloof schadelijk is. Als bijvoorbeeld
de pensioenen worden meegerekend is de vermogenskloof kleiner, maar niettemin
wel groeiende.

De tweedeling is het duidelijkst waarneembaar op de arbeidsmarkt. Het aantal
werknemers met een baan op middelbaar beroepsniveau - bankmedewerkers,
administratief personeel - is sinds de kredietcrisis in 2008 aan het afnemen,
terwijl de banen voor hoogopgeleid en laaggeschoold personeel juist toenemen. De
werknemers van laaggeschoold werk - zoals schoonmaak, catering, en thuishulp -
hebben vaker dan voorheen tijdelijke contracten en ontvangen een ongewisse
beloning.
Xander van Uffelen




Bekijk de oorspronkelijke pagina: ,

LOAD-DATE: 2 March 2015

LANGUAGE: DUTCH; NEDERLANDS

GRAPHIC: Ton Heerts
Foto Freek van den Bergh
Beelden uit Armer & rijker, een fotoboek van fotograaf Roel Visser dat
FNV-leider Heerts vandaag presenteert. Bovenste foto: bezoekers van het
jaarlijkse Fête du Beaujolais op kasteel Wittenburg in Wassenaar. Daaronder:
werklozen in een kroeg in de Schilderswijk in Den Haag.
Beelden uit Armer & rijker, een fotoboek van fotograaf Roel Visser dat
FNV-leider Heerts vandaag presenteert. Bovenste foto: bezoekers van het
jaarlijkse Fête du Beaujolais op kasteel Wittenburg in Wassenaar. Daaronder:
werklozen in een kroeg in de Schilderswijk in Den Haag.

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                              134 of 174 DOCUMENTS



                                 de Volkskrant

                              2 maart 2015 maandag

Bloeiende handel wordt afgekapt

BYLINE: VAN ONZE VERSLAGGEVER PETER DE GRAAF

SECTION: Ten Eerste

LENGTH: 1130 woorden


Reportage De growshopwet is ingegaan


In de strijd tegen hennepcriminaliteit zijn sinds gisteren growshops verboden.
Een groothandel in Tilburg ziet zich daardoor genoodzaakt te sluiten. Het leidt
tot achttien ontslagen.

Met ferme stappen beent Arjan Theuns door de opslagloodsen van zijn
groothandelsbedrijf en somt de artikelen op die in de schappen liggen:
kacheltjes, bevochtigers, ventilatoren, tijdschakelaars, sproeiers, waterpompen,
afzuigers, verwarmingskabels, plantenvoeding, stroomkabels, trafo's,
groeimatten, lampen, plantenbakken, potgrond. 'Daar kun je paprikaplantjes mee
kweken', zegt hij. 'Maar dus ook andere plantjes.'



DGO International, gevestigd op een bedrijventerrein in Tilburg-Noord, is een
groothandel in land- en tuinbouwmaterialen 'in de breedste zin van het woord',
zo staat in de glanzende catalogus van het bedrijf. Het leeuwendeel van de
afnemers zijn growshops die artikelen verkopen voor de illegale wietkweek.

Sinds gisteren zijn die growshops verboden. Per 1 maart zijn alle
'voorbereidingshandelingen' voor de illegale hennepteelt strafbaar. Die
aanpassing van de opiumwet wordt in de cannabisbranche ook wel de 'growshopwet'
genoemd. Want die bedrijven, nu nog legaal, zijn de meest zichtbare
slachtoffers: ze worden illegaal.

En dus ook de groothandels die aan de growshops leveren. 'Ik wil geen
verstoppertje met justitie spelen. We stoppen ermee', zegt Theuns. Als
groothandel voor de reguliere tuinbouw is geen cent te verdienen, meent hij.
'Daar zijn de marges 0,00001.'

Veel materialen zijn al afgevoerd naar de gemeentelijke vuilstort. Enkele
containers vol met groeimatten, lampen en andere materialen staan buiten te
wachten om afgevoerd te worden. Binnen proberen detaillisten nog snel hun slag
te slaan. 'Alles is in de uitverkoop', aldus Theuns.

Ruim twintig jaar heeft hij het bedrijf gerund. De groothandel levert volgens
hem aan ruim tweehonderd growshops ('binnenteeltwinkels, hydrocultuurwinkels of
hoe ze ook heten') in Nederland. Maar het bedrijf heeft ook klanten in het
buitenland, tot in Oost-Europa en Spanje. De jaaromzet bedraagt bijna 10 miljoen
euro.

Achttien werknemers verliezen hun baan. 'Met dank aan minister Opstelten van
Veiligheid en Justitie, ik kan wel huilen', vertelt Theuns. 'Die lopen straks
allemaal bij het UWV, met een mooi cv: jarenlang gewerkt in de tuinbouw- en
hennepbranche', schampert hij.

Het is allemaal 'symboolpolitiek', vindt Theuns. Want wietkwekers kunnen hun
materialen overal kopen: bij de Boerenbond, Gamma, Intratuin of bol.com. 'Moet
je kijken op de site van bol.com: kweektent met ritssluiting voor 89,99', wijst
hij aan op de laptop. 'Daarin kun je peperplantjes kweken, of hennepplantjes.'

De aanpassing van de opiumwet is een nieuw instrument in de strijd tegen de
georganiseerde hennepcriminaliteit, zegt een woordvoerder van minister Ivo
Opstelten van Veiligheid en Justitie. Niet alleen growshops worden strafbaar,
maar 'iedereen die goederen levert of diensten verricht voor de illegale
hennepteelt'. Dat kan ook de elektricien zijn die in een leegstand pand een
elektriciteitscentrale bouwt of het tuincentrum dat honderden kilo's potgrond en
tientallen assimilatielampen aan iemand levert zonder dat bij justitie te
melden.

Het gaat om het ernstige vermoeden dat daarmee hennep zal worden gekweekt. 'Er
geldt geen algemene onderzoeksplicht', aldus de woordvoerder. 'De caissière van
het tuincentrum hoeft niet aan elke klant te vragen wat hij met die zak potgrond
gaat doen.'

De Vereniging van Nederlandse Gemeenten heeft deze maand een brief aan alle
gemeenten gestuurd over de gevolgen van de wetswijziging voor growshops. De VNG
adviseert de gemeenten alle ondernemers te informeren dat de vergunning vervalt.
'Vanaf 1 maart kan een growshop niet meer legaal worden geëxploiteerd', aldus
VNG-directeur Jantine Kriens.

Hoeveel growshops Nederland telt, is niet bekend. In de cannabisbranche wordt
hun aantal geschat op tussen de 300 en 400. Volgens het ministerie van
Veiligheid en Justitie hebben 50 tot 60 gemeenten vergunningen verstrekt aan
growshops. Maar in veel gemeenten gaat het om meerdere shops. Volgens het
ministerie tellen vooral Noord-Brabant en Limburg veel growshops.

Wat een inventarisatie ook bemoeilijkt is dat de meeste growshops al lang geen
growshop meer heten, sinds zeven jaar geleden de vergunningplicht is ingevoerd
en de repressie is opgevoerd. Zo noemt El Amigo in Tilburg zich gewoon
'tuincentrum' of winkel in tuinbouwproducten. 'Maar de gemeente noemt ons
growshop', zegt eigenaar Louis Benito.

In zijn kleine winkel staat een kweekkas met ritssluiting, waarin potjes met
peperplanten staan. Hij verkoopt ook tomaten- en komkommerzaden. Maar natuurlijk
levert Benito vooral spullen voor de hennepteelt. In het magazijn staan manshoge
koolstoffilters (om de wietgeur te verdrijven). 'Daar is nu een run op.
Particulieren proberen nog snel hun slag te slaan voor 1 maart.'

Volgende week sluit hij tijdelijk zijn deuren. 'Dan ga ik reorganiseren. De
lampen, afzuigers en filters gaan eruit. Want dat zijn de artikelen waarop
justitie en politie gespitst zijn. Daarna ga ik door met tuinbouwproducten.'

Hij wordt donderdag voortdurend gebeld in zijn winkel. 'Nee, volgende week ben
ik niet gewoon open', zegt hij door zijn smartphone. 'Kom vandaag of morgen maar
even langs. Speciale prijs, opruiming, weg ermee.'

Woensdag is hij door de gemeente geïnformeerd dat zijn vergunning vervalt.
Volgens hem werkt de nieuwe wet averechts, want het zijn vooral de kleine telers
die hun materiaal in de growshop halen. De grote jongens achter de
georganiseerde criminaliteit hebben hun eigen kanalen. 'Mijn klanten zijn kleine
telers die vijf planten op zolder hebben, Jan met de pet', verzekert Benito.

Het ministerie heeft zo zijn twijfels over de rol van growshops. 'Wat zijn
kleine telers?', aldus de woordvoerder. Het beleid richt zich weliswaar op de
grootschalige, bedrijfsmatige wietteelt. Maar een grens is moeilijk te trekken.
Bovendien is ook de man die vijf plantjes in de vensterbank kweekt, illegaal
bezig. Alleen wordt hij niet strafrechtelijk vervolgd.

In de cannabisbranche bestaat nog veel onduidelijkheid over de nieuwe wetgeving.
Het Verbond voor Opheffing van het Cannabisverbod (VOC) beweert dat growshops
wel mogen doorgaan, zolang ze geen spullen verkopen voor de grootschalige
wietteelt. En worden smartshops die alleen vijf hennepzaadjes in een pakje à 29
euro verkopen, ook verboden?

Het Openbaar Ministerie is over het eerste punt duidelijk: 'Growshops zijn
strafbaar. We gaan volgende maand meteen handhaven.' Over de smartshops: 'Dat
wordt van geval tot geval bekeken.'

Het is allemaal symboolpolitiek; straks koopt iedereen zijn spullen bij bol.com
(Arjan Theuns DGO International)




Bekijk de oorspronkelijke pagina: ,

LOAD-DATE: 1 March 2015

LANGUAGE: DUTCH; NEDERLANDS

GRAPHIC: Alles moet weg bij groothandel DGO International in Tilburg. Een
medewerker ruimt plantenbakken op.
Foto Marcel van den Bergh / de Volkskrant

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                              135 of 174 DOCUMENTS



                                 de Volkskrant

                           26 februari 2015 donderdag

Wat  V&D  van de Oscars kan leren?

SECTION: Economie; Blz. 27

LENGTH: 478 woorden


De kwestie Peter de Waard


Wie denkt dat de Oscar-uitreiking vooral gaat om filmprijzen moet zich achter de
oren krabben. Het is in de eerste plaats een wedstrijd tussen 's werelds
machtigste merknamen van luxueuze overbodigheden: in volgorde van grootte Louis
Vuitton, Gucci, Prada, Hermès, Cartier, Burberry en Tiffany.



De eigenlijke uitreiking van de prijzen krijgt al minder media-aandacht dan het
poseren op het fameuze rode tapijt en de interviews op de afterparty's, waarbij
de sterren als etalagepoppen hun ter beschikking gestelde jurken, handtassen en
sierraden tonen.

Sinds de crisis van 2008 is de mondiale omzet van zogenoemde luxueuze artikelen
gestegen van 247 miljard dollar tot 338 miljard dollar (296 miljard euro), zo
heeft databureau Euromonitor deze maand uitgerekend. En volgens een prognose van
Euromonitor zal dat verder stijgen tot 463 miljard dollar in 2019 - een bedrag
dat ergens ligt rond het huidige bbp van een welvarend land als Taiwan en
Oostenrijk. Of: het is vier keer zo groot als de ontwikkelingsuitgaven van alle
34 leden van de OESO, de club van rijke landen, samen.

Het is uiteraard een exces van de consumptiemaatschappij die wereldverbeteraars
opstandig moet maken. Aan de andere kant kunnen mensen die het breed hebben het
ook beter breed laten hangen, zodat het kapitaal tenminste niet nutteloos wordt
opgepot.

Onder luxueuze goederen zouden producten kunnen worden verstaan waarvan de afzet
stijgt als de prijzen worden verhoogd. Miljonairs kopen die met als enige reden
dat jan modaal die zich die niet kan permitteren. De waarde wordt niet meer
bepaald door het verworven comfort, maar door de merknaam.

De omzet van peperdure sieraden en horloges zal volgens de berekeningen van
euromonitor met 97 procent stijgen in die tien jaar, terwijl die voor de meest
exclusieve wijnen, whisky's en cognacs met 94 procent groeit. De hoogste groei
voorspelt Euromonitor voor de afzet van zogenoemde luxe accessoires (handtassen,
sleutelhangers, mobieletelefoonhouders en zonnebrillen). Die zal tot 2019 met
143 procent stijgen tot 89,6 miljard dollar uitkomen. De groei van dure
ontwerpkleding - couture - blijft daar met een stijging van 68 procent op
achter.

De explosieve groei van luxe waar hangt vooral samen met de opkomst van de
nieuwe rijkeluisklasse in opkomende landen als Rusland, Brazilië en China. China
is voor veel luxueuze merken nu een van de grootste, zo niet de grootste
afzetmarkt, geworden.

Vorig jaar ging het in die landen minder, waarvan het ene merk (Prada) meer last
had dan het andere (Louis Vuitton of Hermès). Maar per saldo was de
omzetstijging vele malen groter dan die van het gewone gebruiksproducten.

Hopelijk hebben ze bij de  V&D  in Uden de Oscars niet gemist.

Reageren?

p.dewaard@volkskrant.nl

Bij luxueuze artikelen stijgt de afzet als de prijzen hoger worden verhoogd




Bekijk de oorspronkelijke pagina:

LOAD-DATE: 25 February 2015

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                              136 of 174 DOCUMENTS



                                 de Volkskrant

                           25 februari 2015 woensdag

Zo'n filmrekwisiet is zo schietklaar

BYLINE: LEEN VERVAEKE

SECTION: Ten Eerste

LENGTH: 1382 woorden


Wapenhandel


Terroristen komen makkelijk aan zware wapens. De EU probeert de achterpoortjes
te sluiten. En die zijn er veel. Zoals een winkel in Slowakije, waar de wapens
vandaan zouden komen die Amédy Coulibaly in Parijs gebruikte. Door Leen Vervaeke

Kalasjnikovs, raketwerpers, een Browning of een Glock: in de winkel van Franti
ek Gajdo  in Slowakije vind je het allemaal. De onklaar gemaakte wapens, waarvan
de loop is dichtgelast of doorgezaagd, worden verkocht als ongevaarlijke
filmrekwisieten. Maar de Franse politie vermoedt dat de wapens waarmee Amédy
Coulibaly in Parijs vijf doden maakte, hier ook vandaan kwamen.



Coulibaly gebruikte tijdens zijn aanslag op een Joodse supermarkt en op een
politieagente in Parijs ondermeer een semiautomatisch VZ 58-geweer, twee
Tokarev-pistolen en een Skorpion machinepistool. Hij kocht zijn arsenaal
mogelijk in Brussel of in Charleroi, waar vorige maand twee verdachten werden
opgepakt. Vandaar leidt het spoor naar Slowakije.

Volgens de Slowaakse krant Novy Cas leiden de serienummers van Coulibaly's
vuurwapens naar de winkel van Franti ek Gajdo . Die verkoopt wapens die
officieel buiten gebruik zijn gesteld en alleen nog losse flodders schieten. Ze
zijn bedoeld voor filmsets, re-enactmentspektakels en privéverzamelingen. Een
geneutraliseerde VZ 58, het type dat Coulibaly gebruikte, kost zo'n 250 euro.

De onklaar gemaakte wapens zijn in Slowakije legaal en zonder enige vergunning
verkrijgbaar, maar ze kunnen ook minder onschuldig worden gebruikt. De Slowaakse
methode om wapens te deactiveren is niet zo strikt, en criminelen met de nodige
achtergrondkennis draaien de ingreep moeiteloos terug. Zo wordt een legaal
filmrekwisiet ineens een illegaal en dodelijk aanvalswapen.

De aanslagen van januari in Parijs tonen, net als de schietpartijen van deze
maand in Kopenhagen, hoe makkelijk het is om in Europa aan zware oorlogswapens
te komen. Zo makkelijk dat terroristen niet langer met omslachtige bomgordels en
detecteerbare explosieven werken. Ze kopen gewoon een paar illegale
kalasjnikovs, à 1.000 tot 2.000 euro per stuk.

Niet dat jan-met-de-pet zomaar een kalasjnikov kan kopen; de illegale
wapenhandel drijft op vertrouwen. Maar een crimineel met de nodige connecties
hoeft niet lang te zoeken. In de Europese Unie circuleren volgens een ruwe
schatting van de Zwitserse organisatie GunPolicy 67 miljoen illegale wapens, al
is dat waarschijnlijk een overschatting. Een EU-rapport merkt cynisch op dat het
aanbod in ieder geval prima aan de vraag voldoet.

Veel illegale wapens komen uit de Balkan, waar na de oorlogen in de jaren
negentig miljoenen oorlogswapens in omloop bleven. Ze komen naar Europa via de
'kofferbaksmokkel': één tot tien vuurwapens, verstopt in een kofferbak of een
valse autodeur, meegegeven met een motorbende of gedropt in een anonieme rugzak
op een langeafstandsbus. Bijna onmogelijk om te onderscheppen.

De Europese Unie probeert met de Balkanlanden samen te werken om de instroom van
illegale wapens tegen te gaan. 'Maar de resultaten van die acties zijn gemengd',
zegt Nils Duquet, onderzoeker bij het Vlaams Vredesinstituut. 'Er wordt gewerkt
aan een betere vuurwapenwetgeving en het inzamelen van illegale wapens in de
Balkanlanden, maar er blijven nog veel vuurwapens verborgen.'

Bovendien is in Libië, waar na de val van dictator Kadhafi de wapendepots
geplunderd werden, een nieuwe aanvoerroute aan het ontstaan. Daar is de EU nog
niet op ingesteld: de eerste gesprekken over een politiesamenwerking met de
buurlanden van Libië zijn nog maar net begonnen.

Ook binnen de Europese Unie komen criminelen makkelijk aan illegale wapens,
bijvoorbeeld door diefstallen uit privécollecties en wapendepots. Omar Abdel
Hamid El-Hussein, de schutter in Kopenhagen, gebruikte een M95-aanvalsgeweer dat
in 2013 uit het huis van een Deense militair werd gestolen. De Deense regering
wil de militairen nu verbieden hun wapens mee naar huis te nemen, maar ook dat
is geen oplossing. In 2009 werden bij een overval op een Deens legerdepot 201
schietklare wapens buitgemaakt.

De laatste jaren onderscheppen Europese politiediensten ook steeds meer
alarmpistolen en onklaar gemaakte wapens die omgebouwd zijn tot dodelijk
wapentuig. Ze worden legaal gekocht, reizen zonder al te veel beperkingen door
de Europese Unie, maar worden op een gegeven moment aangepast om met echte
munitie te schieten. Een omgebouwd alarmpistool is al verkrijgbaar vanaf een
paar honderd euro.

Die ombouwwapens gedijen doordat de wapenwetgeving in Europa erg streng is, maar
in sommige landen net iets minder streng. Zo ging Litouwen lange tijd losser om
met alarmpistolen dan de rest van Europa, waarop criminelen zich daar gingen
bevoorraden. In België waren jarenlang antieke wapens te koop die in andere
landen verboden waren, waardoor een illegale handel ontstond. Beide landen
hebben deze achterpoortjes inmiddels gedicht.

In Slowakije is men, net als in een tiental andere EU-landen, nog niet zo streng
met het onklaar maken van machinegeweren, die in Nederland volledig overlangs
moeten worden doorgezaagd. Deskundige criminelen kopen in een Slowaakse winkel
geneutraliseerde filmgeweren, bestellen online enkele losse onderdelen en maken
er met een paar uur knutselen dodelijke aanvalswapens van. Zoals de wapens van
Coulibaly.

De Europese Commissie werkt aan een voorstel om de nationale wapenwetgevingen op
elkaar af te stemmen (zie kader). Een groep technische experts bracht alle
zwakke plekken recentelijk in kaart. 'Maar een strengere wetgeving zal
criminelen niet tegenhouden', zegt An Vranckx, onderzoeker van de Groupe de
Recherche et d'information sur la Paix et la Sécurité (GRIP) en een van de
experts. 'De hoeveelheid wapens op een bepaalde plek is minder problematisch dan
wat men ermee doet.'

Vranckx wil de misvatting wegwerken dat veel wapens noodzakelijk tot veel
criminaliteit en terrorisme leiden, en dat weinig wapens garant staan voor een
veilige samenleving. Ze wijst op Ierland, waar veel voormalige IRA-strijders
zonder problemen nog wapens op zolder hebben liggen, en op Latijns-Amerika, waar
heel weinig wapens in omloop zijn maar de moordcijfers toch erg hoog zijn.

Wie criminaliteit en terrorisme wil tegengaan, moet volgens haar niet alleen op
de illegale wapenhandel focussen, maar ook op de werking van justitie en
politie, en op andere oorzaken van criminaliteit en terreuraanslagen.
'Criminelen vinden altijd een manier om aan een wapen te komen', zegt ze. 'Als
Coulibaly in Europa geen wapens had gevonden, dan had hij ze wel via een
postorderbedrijf besteld.'



COMMISSIE: WAPENWETGEVING AFSTEMMEN

De Europese Commissie werkt aan een voorstel om de wapenwetgeving in alle
EU-landen op elkaar af te stemmen, zodat criminelen niet langer gebruik kunnen
maken van achterpoortjes. De EU hoopt de strijd tegen de illegale wapenhandel,
die door diverse terreuraanslagen met aanvalswapens prioriteit heeft gekregen,
daarmee op te voeren. Het voorstel wordt tegen de zomer van 2015 verwacht.

In nasleep van enkele aanslagen met aanvalswapens, zoals die van Anders Breivik
in 2011 in Noorwegen, liet de EU de Europese wapenwetgeving evalueren. Daarbij
kwamen een aantal zwakke plekken aan het licht. Zo is de procedure voor het
deactiveren van wapens in sommige landen minder streng en is de verkoop en
registratie van alarmpistolen en antieke wapens niet in alle landen op dezelfde
manier geregeld. Criminelen kunnen deze wapens legaal kopen en binnen Europa
verplaatsen, om ze daarna om te bouwen tot dodelijke aanvalswapens.

De eurocommissaris van Binnenlandse Zaken werkt aan een voorstel om de
procedures voor het deactiveren van wapens en de regelgeving rond de verkoop en
registratie te harmoniseren in de hele unie. Dat moet ook grensoverschrijdende
controles en informatie-uitwisseling stimuleren.

De afgelopen twee jaar heeft de Commissie de strijd tegen illegale wapenhandel
al opgevoerd. Er waren gezamenlijke politiecontroles en -onderzoeken van
EU-landen, de informatie uit nationale databanken wordt beter uitgewisseld en er
zijn samenwerkingsakkoorden gesloten met Balkanlanden, waar nog veel
oorlogswapens circuleren. De Europese strategie valt of staat echter met de
medewerking van de lidstaten, die de budgetten van politie en justitie beheren.




Bekijk de oorspronkelijke pagina: ,

LOAD-DATE: 24 February 2015

LANGUAGE: DUTCH; NEDERLANDS

GRAPHIC: Amédy Coulibaly in een video die na zijn aanslag op een Joodse
supermarkt in Parijs opdook op islamistische websites.
Foto AFP
Verborgen camera-opname: journalist koopt 'veilige' VZ 58 in de winkel van
Franti ek Gajdo .
Een Tokarev-pistool, waarvan Coulibaly er twee had. Op de Balkan is de Tokarev
populair.
Foto Alamy

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                              137 of 174 DOCUMENTS



                                 de Volkskrant

                            23 februari 2015 maandag

Afghaan zou zijn mishandeld bij uitzetten

BYLINE: VAN ONZE VERSLAGGEVER WILLEM VAN EWIJK

SECTION: Ten Eerste

LENGTH: 577 woorden


'1F-vluchteling' - Onduidelijkheid over afloop procedure

De uitgezette Afghaan Feda Mohamed Amiri is met een botbreuk en geheugenverlies
gevonden in een ziekenhuis in Kabul. Dat beweert althans zijn dochter Tamana,
die hem in Afghanistan ging zoeken.

Feda Amiri werd op 5 januari door Nederland uitgezet naar Afghanistan vanwege
mogelijke betrokkenheid bij oorlogsmisdaden. Sindsdien werd volgens zijn dochter
niets meer van hem vernomen.

Amiri kwam in 1996 met zijn gezin naar Nederland en kreeg in 1997 een
verblijfsvergunning, in 2002 zelfs voor onbepaalde tijd. Toen hij in 2004 om
naturalisatie vroeg, werd zijn verblijfsstatus echter ingetrokken.

Dit gebeurde op grond van een ambtsbericht van het ministerie van Buitenlandse
Zaken uit 2000. Hierin staat dat alle officieren en onderofficieren die ooit
voor de communistische veiligheidsdiensten in Afghanistan hebben gewerkt,
persoonlijk betrokken zijn geweest bij oorlogsmisdaden. Daardoor vallen ze onder
artikel 1F van het VN-vluchtelingenverdrag en hebben ze geen recht op een
verblijfsstatus.

Amiri's dochter Tamana stond in tranen op Schiphol en probeerde tevergeefs zijn
uitzetting te voorkomen. Hij werd onder begeleiding van Nederlandse
marechaussees afgezet op het vliegveld van Kabul.

Feda Amiri had beloofd contact op te nemen met zijn dochter zodra hij in
Afghanistan zou aankomen, maar dat gebeurde niet. Enkele weken later ging zijn
dochter naar Kabul om haar vader te zoeken.

De Stichting 1F komt op voor Afghaanse 1F'ers die dreigen te worden uitgezet.
Die stichting kreeg eerder kritiek te verwerken. Er waren twijfels of Feda Amiri
wel echt zoek was.

Kunstenares Katinka Simonse, alias Tinkebell, die Tamana achterna reisde,
probeerde zaterdag en zondag om samen met Tamana Feda Amiri te bezoeken in het
ziekenhuis. Maar dat is niet gelukt.

Aan Simonse vertelde Tamana dat ze met een foto van haar vader langs
ziekenhuizen ging, totdat ze zelf met een epileptische aanval in het ziekenhuis
terechtkwam. Ook daar liet ze de foto zien. Een schoonmaakster van dat
ziekenhuis zei Feda Amiri te herkennen. De schoonmaakster en Tamana wisselden
telefoonnummers uit. Een paar dagen later belde de schoonmaakster op en zei dat
ze wist waar haar vader te vinden was.

Volgens Tamana ligt Feda Amiri al sinds aankomst in Kabul, op 6 januari, in het
ziekenhuis. Hij zou aan geheugenverlies leiden en zijn dochter niet herkennen.

Er gaan uiteenlopende verhalen rond over wat er met Feda Amiri is gebeurd. Van
de Pakistaanse arts die haar vader behandelt, hoorde Tamana dat Feda Amiri bij
aankomst in Kabul vlak voor de douane in elkaar zou zijn gezakt. Drie mannen
raapten hem op en brachten hem naar het ziekenhuis. Amiri zou een beenbreuk
hebben opgelopen en door stress en trauma in shock zijn beland. Het is
onduidelijk waarom Amiri niet door een Afghaanse arts is behandeld.

Tamana hield tegenover vrienden vol dat haar vader in het vliegtuig - de gewone
burgervlucht KL871 via Delhi naar Kabul - zou zijn mishandeld door
marechaussees.

De Koninklijke Marechaussee stelt dat als er geweld wordt gebruikt bij een
uitzetting - bijvoorbeeld als iemand zich verzet - daarover altijd een
geweldsrapportage moet worden opgesteld. En die is er niet. De uitzetting van
Feda Amiri is vlekkeloos verlopen, aldus de marechaussee. Amiri heeft van de
douane zijn reisdocument teruggekregen en is naar de bagageband gelopen.

Tamana was niet bereikbaar voor commentaar.




Bekijk de oorspronkelijke pagina: ,

LOAD-DATE: 22 February 2015

LANGUAGE: DUTCH; NEDERLANDS

GRAPHIC: Schiphol, 5 januari: dochter Tamana krijgt van de marechaussee te horen
dat haar vader Feda Amiri zojuist uit Nederland is uitgezet naar Afghanistan.
Foto Herman Wouters / HH

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                              138 of 174 DOCUMENTS



                                 de Volkskrant

                            23 februari 2015 maandag

De Disciplineringsunie

BYLINE: RENÉ CUPERUS

SECTION: Opinie en Debat; Blz. 19

LENGTH: 778 woorden


Column


Sinds afgelopen vrijdag weten we dat verkiezingen er niet meer toe doen in
Europa. Dat de nationale democratie binnen de eurozone zo'n beetje is
afgeschaft. De glamourboys van Syriza - de Griekse premier Tsipras en zijn
flamboyante minister van Financiën Varoufakis - werden in Brussel keihard terug
in het gelid geschopt. Donder op met je verkiezingsbeloften! Ga weg met je
strijd tegen de vernedering van Griekenland als protectoraat van de troika! Die
malle, ondankbare Griekse fratsen kunnen we in de eurozone niet gebruiken. Op de
knieën!



De oude politieke vos Schäuble, Duits minister van Financiën, voegde de Griekse
spookrijders toe: 'Regeren is een rendez-vous met de realiteit'. Nou, dat hebben
de mannen zonder stropdas geweten. Op een strenge persconferentie velde het
Disciplineringstribunaal het oordeel. Christine Lagarde (IMF), Pierre Moscovici
(Europese Commissie) en Jeroen Dijsselbloem (Eurogroep) gaven Griekenland nog
een laatste kans een faillissement en een 'Grexit' te voorkomen. Maar dan moeten
ze wel eerst zelf hun Griekse rommel opruimen.

Wat er met Griekenland gebeurt, lijkt op wat er met je pc gebeurt als je die via
remote control door een computerhelpdesk laat overnemen. Griekenland wordt op
afstand bestuurd. De Griekse regering is niet langer baas over de eigen
overheid. Griekenland is de facto een Euro-protectoraat. Ook een
'radicaal-linkse' verkiezingsuitslag heeft daar vrijwel niets aan kunnen
veranderen.

De grote vraag is: gaat dit Europa werken? Wordt deze eurozone governance gepikt
en geslikt door de Europese bevolking? De eurozone is een uiterst delicate en
complexe solidariteits- en soliditeitsgemeenschap geworden, waarbij alle
eurolanden hermetisch aan elkaar zijn vast geklonken. Een lotsgemeenschap tegen
heug en meug. Willen we wel zo'n Europa, waarbij landen elkaar voortdurend de
maat nemen? Waarin ongekozen Brusselse eurocraten permanent penetreren in onze
nationale volkshuishoudingen? Zijn we daar wel tegen opgewassen? De euro heeft
van Europa een ongekende Transfer- en Disciplineringsunie gemaakt. Maar hoe
groot is de kans dat die vooral nationale wrok en vernedering zal produceren?

De echte testcase voor de Disciplineringsunie is niet de kleine Griekse
economie, maar Frankrijk. Er is geen internationaal seminar waarbij ik
aanschuif, of Frankrijk wordt beschimpt als arrogant-achterlijk land dat zich
weigert aan te passen aan de moderne tijd. President Hollande en premier Manuel
Valls hebben er onlangs een eerste hervormingspakket doorheen gekregen, maar
vraag niet hoe. Ter nagedachtenis aan Lodewijk XIV én Charles de Gaulle hebben
ze dat geheel buiten het Franse parlement om gedaan. Dat zal niet genoeg zijn.
De Brusselse eurocratie is druk doende een bypass om de hele Franse democratie
heen te leggen, om zo die hervormingen af te dwingen waartoe de Franse
samenleving zelf niet bereid is. Het risico dat men daarmee Marine Le Pen tot
president van Frankrijk maakt, neemt men vooralsnog voor lief.

Veel zal afhangen van de resultaten. Zolang Europa welvaart en banen oplevert,
is de Europese burger opportunistisch genoeg daar flink wat democratie voor op
te willen offeren. Maar overschat de onderlinge Europese solidariteit niet. De
'wet van Cuperus' luidt hier: geen Europese solidariteit zonder nationale
solidariteit. Geen Transferunie, zonder een betrouwbare en rechtvaardige
nationale verzorgingsstaat. Daar zit een deel van het probleem. Eurocrisis en
financiële crisis, en het daarop gevolgde harde saneringsbeleid, hebben het
gevoel van nationale solidariteit ernstig aangetast.

De VVD, de partij die de tijdgeest momenteel het best belichaamt, heeft dat goed
aangevoeld met zijn frame van 'de hardwerkende Nederlander'. Dat is de
Nederlander die zich in de sandwich genomen voelt door zogenaamde profiteurs aan
de onderkant en profiteurs aan de bovenkant. Deze voorstelling van zaken is
vals. De middengroepen betalen veel belasting, maar krijgen daar ook het meeste
voor terug. In Duitsland is daar zelfs een woord voor: die Mittelschicht-Lüge.
Toch staat dat valse zelfbeeld van de middengroepen veel empathie en
solidariteit in de weg, zowel in eigen land als in Europa.

Wel is het beeld van het rijke Noorden tegenover het arme Zuiden te simpel. Er
zijn veel armen in het rijke Duitsland, en veel rijken in arm Griekenland. Hoe
een Hartz IV-uitkeringsontvanger in Duitsland ervan te overtuigen schulden kwijt
te schelden voor de corrupte, belastingvrije elite van Griekenland? Werk aan de
winkel voor de Griekse glamourboys.

De wet van Cuperus: geen Europese solidariteit zonder nationale solidariteit
(RENE CUPERUS is cultuurhistoricus.)




Bekijk de oorspronkelijke pagina:

LOAD-DATE: 22 February 2015

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                              139 of 174 DOCUMENTS



                                 de Volkskrant

                           21 februari 2015 zaterdag

Aanslagen opgehelderd

BYLINE: COR SPEKSNIJDER

SECTION: Sir Edmund

LENGTH: 2101 woorden


Terrorisme wetenschappelijk verklaard

Een week na de aanslagen in Kopenhagen, die zo kort volgden op het bloedbad in
Parijs, stellen we vast dat: terrorisme toeneemt en: er weinig tegen te doen is.
Is dat zo? Antwoorden uit de wetenschap op deze en andere prangende vragen.

Neemt het terrorisme toe?

Ja, maar niet overal in dezelfde mate.

Wereldwijd is het aantal terroristische aanslagen en het aantal dodelijke
slachtoffers als gevolg daarvan de laatste jaren fors toegenomen. Vergeleken met
andere vormen van geweld blijft de mortaliteit van terrorisme bescheiden:
'gewone' moorden eisten in 2012 wereldwijd 40 keer meer levens dan terrorisme.

Volgens de Global Terrorism Index van de internationale en onafhankelijke
denktank Institute for Economics and Peace (IEP) gaf het jaar 2013 een sterk
verhoogde activiteit van terroristen te zien in vergelijking tot het jaar
daarvoor. Cijfers over 2014 heeft het IEP nog niet, maar deskundigen verwachten
dat de opwaartse trend in de statistieken zich ook dat jaar voortzet. Het aantal
dodelijke slachtoffers liep van 11.133 in 2012 op naar 17.958 in 2013. Een
toename van 61 procent. Het aantal landen dat te maken kreeg met terreurdaden
die meer dan 50 levens eisten, steeg van 15 naar 24.

Als we naar een langere periode kijken is de opmars van het terrorisme nog
duidelijker zichtbaar: het aantal doden was in 2013 vervijfvoudigd ten opzichte
van het jaar 2000. De stijgende lijn werd na 2007 enkele jaren onderbroken, maar
zette zich in versterkte mate voort na het uitbreken van de oorlog in Syrië in
2011.

Verreweg de meeste slachtoffers van terrorisme - 82 procent - vielen in vijf
landen: Irak, Afghanistan, Pakistan, Nigeria en Syrië. Vergeleken met deze
landen eisen aanslagen in Europa en Amerika weinig slachtoffers. Interpol meldt
dat in 2013 in vijf EU-landen 152 terroristische aanslagen werden gepleegd,
waarbij zeven doden vielen. De aanslagen in Kopenhagen (2 doden), op het
tijdschrift Charlie Hebdo (12 doden) en op de joodse supermarkt in Parijs (4
doden) en de aanval op het Joods Museum in Brussel (mei 2014, 4 doden) moeten
nog worden opgenomen in de Interpol-statistieken.

Zijn de meeste terroristen moslims?

Ja. Sinds 2000 is religie een belangrijker drijfveer geworden voor
terroristische activiteit dan in de decennia daarvoor. De Global Terrorism Index
vermeldt dat in 2013 tweederde van alle terreurslachtoffers viel bij aanslagen
die werden opgeëist door vier organisaties die zich beroepen op extreme
interpretaties van de islam: Islamitische Staat, Taliban, Boko Haram en Al
Qaida. Terroristen in het Midden-Oosten, Noord-Afrika en Zuid-Azië opereren uit
naam van de islam, terwijl bewegingen in de rest van de wereld overwegend
nationalistische en separatistische doelen nastreven.

Terreur van moslims maakte ook in 2014 de meeste slachtoffers - vooral onder
moslims, zegt Bibi van Ginkel, terrorisme-expert van instituut Clingendael. Ze
onderstreept dat niet alle terroristen moslim zijn en wijst onder meer op de
bloedige activiteiten van maoïstische rebellen in India en communistische
opstandelingen in de Filippijnen. De Amerikaanse hoogleraar Gary Lafree,
terrorisme-onderzoeker bij de Universiteit van Maryland, bevestigt dat de meeste
terroristen in de wereld moslim zijn.

Religieus extremisme speelde een rol bij minstens twee van de zeven dodelijke
aanslagen die in 2013 in Europa werden gepleegd, aldus Interpol. De meest
spraakmakende in dat jaar was de moord op een Britse soldaat, die in Londen met
een hakmes om het leven werd gebracht door twee mannen die Allah aanriepen.
Recentere aanslagen zoals die in Kopenhagen, Parijs en Brussel waren ook het
werk van radicale moslims.

Wat is de voornaamste voedingsbodem voor terrorisme?

Deskundigen verschillen van mening of leggen verschillende accenten. Op
individueel niveau speelt volgens Van Ginkel 'een cocktail' van factoren een rol
bij radicalisering. Die mix bestaat uit persoonlijke ervaringen en
geloofsbeleving in de directe omgeving, sociaal-economische omstandigheden en
betrokkenheid bij conflicten elders in de wereld. 'Jongeren met een lage
opleiding in een sloppenwijk, die geen uitzicht hebben op een baan en leven te
midden van corruptie kunnen ontvankelijk zijn voor verhalen van iemand die zegt
dat ze een toekomst hebben als ze zich aansluiten bij extremisten.
Terreurbewegingen zoeken plekken waar de bevolking de minste weerstand biedt,
waar een zwakke overheid weinig doet voor de bevolking.'

Het Institute for Economics and Peace ontdekte in de zogeheten Global Terrorism
Database geen sterk statistisch verband tussen armoede en terrorisme. Veel
personen - cijfers ontbreken - die zich aansluiten bij terreurgroepen in
welvarende landen zijn behoorlijk opgeleid en komen uit middenklasse-gezinnen,
aldus het IEP.

Volgens het IEP moet de opkomst van terreurgroepen eerder verklaard worden uit
de zwakte van politieke systemen dan uit economische achterstelling. Landen die
worden geplaagd door terrorisme hebben vaak te kampen met etnische en religieuze
spanningen, mensenrechtenschendingen al of niet van overheidswege en een
algeheel hoog geweldsniveau, door politiek, crimineel en/of staatsgeweld.

Dat het Westen met zijn goed functionerende politieke systemen ook te maken
heeft met gewelddadig extremisme toont aan dat het moeilijk is causale verbanden
te leggen, stelt Van Ginkel. 'De verklaring voor terrorisme moet altijd worden
gezocht in een combinatie van factoren, die afhankelijk van de situatie een
andere rol spelen.'

Kunnen terroristische aanslagen worden voorspeld?

Nee. Tijd, plaats en aard van aanslagen kunnen niet worden voorspeld. Maar
volgens Aaron Clauset, computerdeskundige bij de Universiteit van Colorado,
vertellen statistische gegevens wel iets over de kans op een volgende grote
aanslag. Hij ontdekte in de statistieken een patroon achter de frequentie en
omvang van terreurdaden. Dat patroon vertoont volgens hem overeenkomsten met dat
van andere ingrijpende gebeurtenissen als aardbevingen.

Clauset constateerde dat een reeks voorvallen van beperkte omvang vroeger of
later wordt gevolgd door een zeldzame gebeurtenis met grote gevolgen. Net als
aardbevingen volgen terroristische aanslagen de statistische verdeling van de
zogeheten machtsfunctie (power law). Een groot aantal kleine gebeurtenissen,
enkele middelgrote en een of twee extreem grote gebeurtenissen volgen elkaar op.


Clauset ontdekte de power law in de aanloop naar 11 september. Er waren veel
kleine aanslagen, waarbij een of twee doden vielen. Er waren enkele zware
aanslagen, zoals de aanslagen van Lockerbie (1988 - 254 doden) en Oklahoma (1995
- 168 doden). En er was die hele grote klap: de verwoesting van de WTC-torens
die bijna 3.000 levens eiste.

Volgens Clauset is er op basis van de statistieken een kans van ten minste 30
procent dat de komende tien jaar ergens in de wereld een aanslag wordt gepleegd
die zich laat vergelijken met 11 september. 'Ik doe geen concrete voorspelling',
onderstreept Clauset telefonisch. 'Dit is een verwachting.'

Het verleden wijst uit dat terrorisme na verloop van tijd in een bepaalde regio
afneemt en elders opduikt, al of niet in een andere gedaante. De jaren zeventig
waren de jaren van links terrorisme in Europa (RAF, Rode Brigades, IRA), de
jaren tachtig en negentig van linkse terreur in Latijns-Amerika (FARC, Sendero
Luminoso). In 2000 begon de huidige golf die gedomineerd wordt door groepen in
het Midden-Oosten, Noord-Afrika en Zuid-Azië. LaFree: 'Uiteindelijk worden ook
terroristen moe van het geweld. Ze beginnen met romantische ideeën over
heldendom en ontdekken vroeger of later dat het allemaal niet zo mooi is.'

Ook Van Ginkel verwacht verplaatsing van het terrorisme. Zij denkt dat
jihadisten op zoek gaan naar een ander gebied als de oorlog in Syrië eenmaal
voorbij is. Volgens haar is de Kaukasus, waar islamitisch extremisme steeds meer
voet aan de grond krijgt, een potentieel nieuw domein voor terroristen.

Wat kunnen overheden doen om terrorisme tegen te gaan?

Terreurbestrijding door inlichtingendiensten, politie en justitie is van
essentieel belang voor het voorkomen van aanslagen. Maar er moet ook naar de
langere termijn worden gekeken, stelt het IEP. Overheden dienen aandacht te
hebben voor de grieven van groepen die ontvankelijk zijn voor terroristische
ideologieën, moeten een eind maken aan mensenrechtenschendingen en moeten ervoor
zorgen dat de rechtsstaat behoorlijk functioneert.

Er bestaan geen eenvoudige recepten, zegt socioloog Laura Dugan van de
Universiteit van Maryland. Wat volgens haar in elk geval niet werkt:
vergeldingsmaatregelen tegen bevolkingsgroepen waaruit terroristische
organisaties voortkomen. 'Dat leidt meestal alleen maar tot meer terrorisme.
Repressie is soms nodig en kan tot op zekere hoogte effectief zijn, maar het
straffen van gewone burgers schrikt terroristen niet af.'

Dugan deed tijdens de eerste (1987 - 1993) en de tweede intifada (2000 - 2005)
onderzoek naar de Israëlische reacties op Palestijnse aanslagen. Ze stelde vast
dat vergelding niet leidde tot een afname van het aantal Palestijnse aanslagen.
Verzoenende maatregelen, zoals vredesbesprekingen en het opheffen van sancties,
hadden wel een gunstig effect, maar alleen als er sprake was van een langdurig
en consistent beleid van verzoening. Na een beperkt aantal handreikingen nam het
aantal aanslagen juist toe.

Overheden dienen de juiste verhouding zien te vinden tussen repressie en
langetermijnmaatregelen ter voorkoming van radicalisering, stellen Van Ginkel en
LaFree. Van Ginkel: 'Repressief optreden kan kwaad bloed zetten bij de bevolking
en averechts werken.' LaFree: 'Je moet voorkomen dat individuen vervreemden van
de samenleving en je moet contact houden met de omgeving van potentiële
terroristen.' Van Ginkel vindt dat overheden altijd moeten proberen te praten
met terreurgroepen, al of niet via tussenpersonen. 'Het is belangrijk dat de
deur niet om principiële redenen wordt dichtgegooid.'

Loont terrorisme?

Aanhoudende terroristische aanvallen kunnen regeringen dwingen tot concessies,
zegt Jakana Thomas, universitair docent bij de Michigan State University.
Bijvoorbeeld: de IRA, de ETA en FARC hebben onderhandelingen afgedwongen. Hamas
(door de VS, Israël, EU, Canada en Japan bestempeld tot een terroristische
organisatie) kreeg in 2012 van Israël een uitnodiging om over een
staakt-het-vuren te onderhandelen na een reeks raketaanvallen op Israëlisch
grondgebied.

Dat mag zo zijn, reageert Gary LaFree, deze organisaties hebben hun doelen -
territoriale aanspraken - niet bereikt. 'Geweld heeft de meeste groepen weinig
of niets opgeleverd. Ook als ze zijn toegetreden tot het politieke proces, hoe
ver zijn ze gekomen met hun streven naar afscheiding van een eigen gebied?'

Terrorisme-expert Max Abrahms van de Northeastern University in Boston, is ervan
overtuigd dat terrorisme niet loont. Diverse studies die sinds 9/11 zijn gedaan
wijzen er volgens hem op dat terreur de terroristen niet heeft geholpen hun
doelstellingen te bereiken. Abrahms onderzocht zelf in 2006 een reeks
groeperingen die op de Amerikaanse lijst van terroristische organisaties staan,
waaronder Al Qaida, de PKK en Lichtend Pad in Peru. Terreur leidde volgens
Abrahms niet tot wezenlijke toezeggingen van regeringen. Landen die doelwit
waren zetten juist de hakken in het zand als terroristen het geweldsniveau
opvoerden.

Het belangrijkste doel van groepen als IS, Al Qaida en Boko Haram - een heilige
oorlog tegen iedereen die zij niet als ware moslims beschouwen - is alleen in de
ogen van de terroristen zelf realistisch. Van Ginkel: 'Zij vieren elke aanslag,
elke dode als een overwinning, als een bewijs dat ze zich niet neerleggen bij
wat zij zien als overheersing.'

Een van hun successen is dat ze polarisatie laten ontstaan in maatschappijen,
ook in westerse, aldus Van Ginkel. Hun gruweldaden trekken wereldwijd aandacht
en kunnen radicale moslims inspireren. Met hun propaganda weten ze de aanhang te
vergroten.

Ze slagen er bovendien in gebieden te beheersen: IS in Syrië en Irak, Al Qaida
in Jemen en Boko Haram in Nigeria. Of ze die lang weten te behouden is niet te
voorspellen, maar de geschiedenis leert dat het moeilijk is dergelijke groepen
met militaire middelen te verslaan.

Intussen wijst niets erop dat IS, Al Qaida en Boko Haram geïnteresseerd zijn in
vredesbesprekingen of dat regeringen bereid zijn tot onderhandelingen. 'Bij de
oplossing van deze conflicten zullen onderhandelingen naar verwachting geen rol
spelen', zegt Jakana Thomas. Gary LaFree: 'Zeg nooit nooit.'




Bekijk de oorspronkelijke pagina: , , ,

LOAD-DATE: 20 February 2015

LANGUAGE: DUTCH; NEDERLANDS

GRAPHIC: Satellietfoto's van het Nigeriaanse dorp Doro Baga tonen de verwoesting
die terreurbeweging Boko Haram er heeft aangericht. Het rood op de foto (2
januari) markeert goede landbouwgrond.
Foto EPA
Op de foto gemaakt op 7 januari, is er bijna niets meer van over. Ook de
bebouwing is grotendeels verdwenen. De foto is verspreid door Amnesty
International.
Foto EPA

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                              140 of 174 DOCUMENTS



                                 de Volkskrant

                           14 februari 2015 zaterdag

De originelen

BYLINE: JOSSINE MODERMAN, ARNO KANTELBERG

SECTION: Magazine Rubrieken; Blz. 65

LENGTH: 473 woorden


Stijladvies

Jossine Modderman en Arno Kantelberg geven elke week ongevraagd stijladvies aan
bekende mensen.

Als ik lesbisch was en 74 jaar oud, zou ik er geen twee seconden over na hoeven
te denken. Ik zou Neelie Kroes proberen te verschalken. Nu is deze premisse
tamelijk bespottelijk, want opperpolitica Kroes houdt meer van het vrouwenquotum
dan van vrouwen.



Een beeldhouwwerk als Neelie doe je ernstig tekort als je het alleen hebt over
dat dunne laagje vernis dat ook wel de buitenkant heet. Neelies voorkomen is een
optelsom van symboliek. Haar Dior 666-rode lippen staan voor hartstocht (voor
vrije marktwerking, dat dan weer wel). Haar bescheiden juwelen verraden
spaarzaamheid - en een fikse bankrekening, ook altijd lekker. Haar
Beatrix-achtige hairdo eert het Rotterdamse kappersgilde op Zuid. Eén blik op
haar wereldberoemde, angstaanjagend secuur geverfde nagels en elk lid van welk
old boys network dan ook, vlucht terug de herensociëteit in. Haar slank gesneden
jurken weerspiegelen zelfvertrouwen (en een ijzeren workoutdiscipline). Met de
keuze voor een hakje toont ze empathie: 'Ik ben geen haar beter dan jij.'

De enige concessie die ze doet aan haar leeftijd is de panty. Bezijden dit
huidkleurige minpuntje straalt Miss Kroes meer geestkracht uit dan menig
30-jarige.

Zoals we in Rotterdam zeggen: je moet niet lullen maar poetsen. Dat is rode
Neelie. De PvdA zou blij zijn met haar.

De robuuste albino hierboven is Boris Johnson, de burgemeester van Londen. Bij
zijn verkiezing had niemand al te hoge verwachtingen van deze pompeuze
hadjememaar, maar hij bleek een daadkrachtig bestuurder die overtuigend werd
herkozen. Momenteel is hij de grootste kanshebber om te zijner tijd David
Cameron op te volgen als partijleider van de Conservatieven.

De kracht van deze 51-jarige ijsbeer is zijn authenticiteit, inclusief verbale
uitglijders en fysieke miskleunen (een uur na de inzegening van zijn huwelijk
was hij z'n trouwring al kwijt). Authenticiteit is een eigenschap die je op
korte termijn in de problemen brengt (je beweegt niet mee met het humeur van de
dag), maar je op de lange termijn onkwetsbaar maakt. Dan kan zelfs een op Eton
en Oxford geschoolde potsenmaker populair worden bij het gewone volk, al kan dat
ook te maken hebben met zijn soms typische campagneslogans ('Voting Tory will
cause your wife to have bigger breasts and increase your chances of owning a BMW
M3'). Ondertussen schreef deze man een kloeke biografie over Winston Churchill,
waarin ik inmiddels flink ben gevorderd. Zijn kreukelige jasjes zijn steevast
twee maten te groot, net als zijn broeken. De stropdas zit vaker scheef dan
recht en joggen doet hij in gekleurde shorts en een schaapswollen vest. Het doet
er niet toe, omdat deze belezen burgervader altijd zijn optimistische zelf is.
Oorspronkelijkheid is een jas die altijd past.

LOAD-DATE: 13 February 2015

LANGUAGE: DUTCH; NEDERLANDS

GRAPHIC: AFP
Marie Wanders

PUBLICATION-TYPE: Krant

JOURNAL-CODE: de Volkskrant Magazine


                    Copyright 2015 De Persgroep Nederland BV
                              All Rights Reserved

                              141 of 174 DOCUMENTS



                                 de Volkskrant

                           14 februari 2015 zaterdag

Alles hangt los

BYLINE: WIETEKE VAN ZEIL

SECTION: Sir Edmund

LENGTH: 653 woorden


Oog voor detail


Je gaat het pas zien als je het doorhebt.* Wieteke van Zeil over opmerkelijke en
veelbetekenende bijzaken in de beeldende kunst. Deze week: arm van een
kunstenares.

Alexander Roslin: Portret van Anne Vallayer-Coster

1783; olieverf op doek; 73 x 61 cm
Collectie Galerie Eric Coatalem, Parijs
Te zien in de tentoonstelling Alexander Roslin in Rijksmuseum Twenthe t/m 12
april.

Een van de vervelende dingen bij het samenstellen van deze detailrubriek is dat
ik de geschiedenis niet kan veranderen. Terwijl dat soms toch zo goed zou
uitkomen. Er zit iets willekeurigs in de selectie, omdat ik de details op me af
laat komen als ik collecties bezoek. Gewoon even stilstaan voor een schilderij
tot er iets in de marges opvalt. In de krant let ik wel een beetje op de
spreiding - drie keer een mens, nu weer een monster of muur, zoiets. En soms
gebeurt er iets in de actualiteit waardoor een detail in herinnering komt, dan
kies ik dat.

Diversiteit is wel gewenst dus, maar niet alle diversiteit valt af te dwingen.
Voorbeeld: minder dan 3 procent van de tentoongestelde kunstwerken in het
Metropolitan Museum of Art in New York is gemaakt door vrouwen - al is dan wel
weer 83 procent van de afgebeelde naakten een vrouw. Van de 2.300 werken op zaal
in de National Gallery in Londen zijn er een gulle 11 gemaakt door een vrouw,
las ik in The Guardian. Het Rijksmuseum heeft geen cijfers paraat over de hele
collectie, maar in de zalen van de Gouden Eeuw telde ik er 2, uit 329
tentoongestelde schilderijen.

Daar valt weinig aan te veranderen, al mag je hopen dat deze musea in de rij
staan als er een goed werk op de veiling komt van een kunstenares; de
geschiedenis bracht niet alleen weinig kunstenaressen voort, ze heeft er ook een
hoop de vergetelheid in laten glijden dankzij de desinteresse van critici.
Vrouwen, om Virginia Woolfs A Room of One's Own er even bij te halen, hadden in
het verleden minder intellectuele vrijheid dan een slaaf in het oude Athene. En
daarom nog minder kans om kunst te maken dan een hond.

Jaja morele hoogvlakte, waarheid in pacht, schande hoor, enzovoort. En toen kwam
ik tot het gênante besef dat ik zelf na 32 afleveringen nog niet één vrouwelijke
kunstenaar heb behandeld. En, helaas, nu ook niet. Al probeer ik het een beetje
goed te maken met deze arm van de hofkunstenares van Marie Antoinette, Anne
Vallayer-Coster, geportretteerd door Alexander Roslin. Marie Antoinette had
verschillende hofschilderessen die ze zelf uitkoos. Anne was een
kunstenaarskind, en toen ze 26 jaar was, werd ze toegelaten op de Académie
Royale.

Lastig was wel dat vrouwen niet naar model mochten tekenen; stel je voor wat er
allemaal kon gebeuren met zo'n Coca Cola Lightbreakachtig mannenmodel als die
naakt voor haar stond. Dus schilderden de dames vooral stillevens.

Het leukste is dat ze hier zo vrij is afgebeeld - ze moet haast wel een vriend
van Roslin zijn geweest. Ze lacht, heeft een loshangend lint in haar ongekapte
pruik, en wat ze draagt, lijkt nog het meest op de outfit van Ashton Main uit de
tv-serie North and South nadat ze weer met een of andere soldaat de hooiberg is
ingedoken: alles hangt los. Ik heb het even nagevraagd bij kostuum-conservator
Annemarie den Dekker van het Amsterdam Museum: Anne Vallayer draagt
onderkleding, een satijnen lijfje dat niet eens dicht zit over een hemd met
kanten stroken, en een transparante fichu om haar schouder die eigenlijk haar
decolleté zou moeten bedekken. Dit is de overtreffende trap van informeel.

Dit portret lijkt daarmee, gek genoeg, een kunstenaarsimago te bevestigen dat
pas ruim honderd jaar later ontstond (en nog steeds hardnekkig is); dat van de
chaotische bohémien, die buiten de maatschappij staat en een vrijheid bezit die
gewone burgers zich niet konden veroorloven. En dat in de hoogste
aristocratische klasse, op het toppunt van het Ancien Régime.

www.detailsofart.com




Bekijk de oorspronkelijke pagina: ,

LOAD-DATE: 13 February 2015

LANGUAGE: DUTCH; NEDERLANDS

GRAPHIC: Alexander Roslin: Portret van Anne Vallayer-Coster

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                              142 of 174 DOCUMENTS



                                 de Volkskrant

                           14 februari 2015 zaterdag

'Nee, het zijn geen mooie weken'

BYLINE: DOOR HARMEN BOCKMA EN ELSBETH STOKER

SECTION: Ten Eerste

LENGTH: 1407 woorden


Interview - Hanneke Ekelmans, hoofd Opsporing Amsterdamse politie


De zorg over het aantal liquidaties in Amsterdam is groot en de opsporingspuzzel
wordt ingewikkelder. 'Sommige verbanden zijn voor ons niet meer te verklaren.'

Een keer heeft Hanneke Ekelmans het veelgebruikte wapen voor liquidaties in
handen gehad. Best zwaar, vond het hoofd Opsporing van de Amsterdamse politie,
zo'n kalasjnikov. 'Je kunt het niet zomaar in een keer hanteren, dat gaat niet
goed. Uit het feit dat de kogels alle kanten opvliegen, kun je afleiden dat deze
jongens duidelijk niet gewend zijn met dit type wapen te schieten.'



Anderhalve maand is 2015 oud en er zijn in Amsterdam al vijf doden gevallen als
gevolg van schietpartijen. De zorg over het aantal liquidaties in de hoofdstad
is groot en de opsporingspuzzel wordt voor de politie ingewikkelder. 'Nee, het
zijn geen mooie weken in Amsterdam', zegt Ekelmans.

Een Turkse vrouw van 60 werd half januari van haar balkon geschoten. Een Ghanees
van 37 werd twee weken later doodgeschoten in een portiek. Zaterdagnacht werd de
45-jarige Mario Magan Tier in zijn auto vermoord. Dinsdagnacht werd op straat in
de Bijlmer een 24-jarige jongen doodgeschoten. Woensdagavond stierf een
39-jarige man in Nieuw-West.

Niet iedere schietpartij is een liquidatie. Maar het is wel steeds een van de
eerste vragen die de politie zich stelt: gaat het hier om een afrekening in het
criminele circuit? Is Amsterdam Chicago aan de Amstel aan het worden?

'Opgeruimd staat netjes', schreef een lezer vrijdag in de Amsterdamse krant Het
Parool. Laat ze elkaar maar afmaken, daar hebben we als gewone burgers toch geen
last van, klinkt het soms. 'Als eerste emotie heb ik daar wel een beeld bij',
zegt Ekelmans. 'Maar als je als overheid toestaat dat criminelen elkaar
afschieten, en zeker als dat met zo'n mate van geweld gebeurt in het publieke
domein, dan is dat heel ondermijnend en ontwrichtend voor de veiligheid in de
samenleving. We mogen niet toestaan dat criminelen een volgende stap maken in de
geweldsspiraal. Dat het normaal wordt om je concurrent of andere mensen die jou
op een of andere manier in de weg zitten, te liquideren.'

Sinds twee jaar is Ekelmans (50) lid van de vierhoofdige Eenheidsleiding van de
politie-eenheid Amsterdam. Daarvoor werkte ze onder meer als officier van
justitie in Den Haag en bij de toenmalige korpsleiding van politie Haaglanden,
in een stad met aanzienlijk lagere moordcijfers.

In Amsterdam is de vraag inmiddels gerechtvaardigd of de politie het nog aan
kan, de stroom van aanslagen? Het ene na het andere team grootschalige opsporing
(tgo) moet worden opgetuigd; zo'n 150 rechercheurs houden zich voltijds bezig
met de onderzoeken.

De gewelddadigheid waarmee in de zogenoemde Mocro War - een strijd die in de
lente van 2012 begon tussen twee kampen om een uit de Antwerpse haven verdwenen
partij drugs - te werk werd gegaan, kwam vooral eind 2012 als een grote schok.
In de Amsterdamse Staatsliedenbuurt vlogen bij een aanslag de kogels de
slaapkamers van omwonenden binnen.

'Het grote verschil met de liquidatiegolf rond 2000, waarbij onder anderen Sam
Klepper en Cor van Hout werden vermoord, is dat de huidige afrekeningen gepaard
gaan met excessief geweld in het publieke domein gepleegd door heel jonge
jongens die heel snel doorschieten in het criminele circuit', zegt Ekelmans.
'Dat maakt dat je alles uit de kast moet trekken.

'Dat is het afgelopen jaar lastiger geworden. Het begon met het conflict over de
verdwenen partij drugs in Antwerpen. Die twee groepen kenden we, over en weer
sneuvelden mensen. Vanuit opsporingsoogpunt is dat minder ingewikkeld. Die twee
groepen bestaan eigenlijk niet meer, omdat er nogal wat mensen uit zijn
gevallen. Vervolgens is een versnippering opgetreden. Zozeer, dat sommige
verbanden voor ons niet meer zijn te verklaren. Soms doet iemand zaken met de
een, dan weer met de ander.'

Handelen die groepen allemaal in drugs?

'Het gaat uiteindelijk om de marktpositie van groeperingen in de drugshandel:
wie doet zaken met wie? Dat kunnen groepen van drie, vier mensen zijn. Niet
iedereen handelt in drugs. Elke groep heeft zijn eigen tak van sport. Dat kan
zijn het aanleveren van auto's, het aanleveren van wapens of het plegen van
liquidaties.

'Op het moment dat bijvoorbeeld de autoleverancier voor een andere groepering
gaat werken, gebeurt er wat in de criminele wereld. Er ontstaan nieuwe
verhoudingen, dat brengt risico's met zich mee. Er vinden liquidaties plaats,
maar die zijn niet meer in die twee kampen te plaatsen. Het is niet simpel te
ontwarren. Voor onze analisten is het telkens een puzzel.'

Wat begon als een redelijk overzichtelijk conflict, is uitgemond in een
verstoorde drugsmarkt waarin verschillende groepen hun plek proberen te
veroveren. 'En om die plek te behouden, vraagt dat nu kennelijk ook de stap om
mensen uit te schakelen. We zitten in de fase: wie pakt het grootste
marktaandeel?'

Vooral eind vorig jaar was de onrust groot. Per week kreeg de politie zo'n 6 à 7
meldingen uit het criminele circuit van dreigende liquidaties. 'Dat waren
concrete meldingen, waarbij we contact hebben gezocht met de betrokkenen en
hebben gezegd dat er acuut gevaar dreigde.'

Creëer je daarmee geen onrust: er gaan ook verhalen dat criminelen elkaar
preventief doodschieten?

'Het levert dilemma's op. Als je niks doet om onrust te voorkomen terwijl je
concrete informatie hebt over een dreiging én iemand wordt vermoord, dan krijg
je achteraf ook het verwijt: waarom heb je niet gewaarschuwd?

'Dus ja, we waarschuwen en zullen dat blijven doen. Dat zijn we verplicht bij
mogelijk levensgevaar. En het kan zijn dat criminelen preventief een ander
liquideren uit angst dat ze zelf anders worden doodgeschoten. Maar we hebben
niet de indruk dat onze waarschuwing het verschil maakt. De meeste mensen zijn
niet heel verrast als we langskomen. Overigens wordt er verschillend op
gereageerd. De een duikt onder, de ander denkt: what's new?'

Loopt het de Amsterdamse politie niet over de schoenen?

'We hebben altijd meer aanbod dan wij als politie met onze capaciteit aankunnen.
We moeten alleen anders prioriteren. We worden op dit moment ondersteund door
twee opsporingsteams uit andere eenheden omdat de eerste weken van het onderzoek
cruciaal zijn.

'Vorig jaar hebben we kort capaciteit weggehaald bij de financiële onderzoeken
en we hebben een team vrijgespeeld dat de Top 600 van criminele jongeren in de
gaten houdt. Maar andere prioriteiten, zoals de radicalisering en de aanpak van
high impact-crime, komen niet in het gedrang. Amsterdammers voelen zich ook niet
onveiliger.'

Waarom maken ze zich er niet druk over?

'Nuchter bekeken is de kans dat je in het verkeer iets overkomt, veel groter. En
we merken ook niet veel van onrust in de stad, behalve daar waar extreem geweld
is gebruikt, zoals in de Staatsliedenbuurt. Dat betekent dat we jammer genoeg
ook weinig tips krijgen en al helemaal niet uit de sociale omgeving van de
dadersgroep. Ik begrijp dat wel, de anonimiteit in de grote stad is veel groter.
De gemiddelde burger heeft er niet zo'n behoefte aan vreemde zaken te melden bij
de wijkagent, terwijl ons dat wel enorm zou helpen.'

De angst dat een keer een toevallige omstander gewond raakt of omkomt bij een
liquidatie bestaat, beaamt Ekelmans. Maar die is er al vanaf de schietpartij in
de Staatsliedenbuurt. 'Wat in ieder geval niet helpt, is angst communiceren.
Voor collega's hebben we een serie protocollen, om te voorkomen dat ze in een
conflict terechtkomen waar ze niet op berekend zijn. Voor burgers is het veel
ingewikkelder. Want je weet niet waar het gebeurt en je weet niet wanneer.'

Toch zullen burgemeester, hoofdofficier van justitie en korpschef maandagmiddag
bij de presentatie van de criminaliteitscijfers over 2014 vaststellen dat de
hoofdstad, ondanks de liquidaties, veiliger wordt. Minder inbraken, minder
overvallen, minder diefstal. Het is de paradox van de Amsterdamse criminaliteit.


In het buitenland wordt Amsterdam gezien als een van de veiligste steden ter
wereld. The Economist zette onlangs de 20 veiligste steden op een rijtje.
Amsterdam is de op vier na veiligste stad om te wonen, na Tokio, Singapore,
Osaka en Stockholm. Ekelmans wuift de vergelijking met Chicago (op nummer 16)
dan ook weg. 'Chicago heeft drie keer zoveel inwoners, maar meer dan 10 keer
zoveel moorden. Echt, in internationaal perspectief doen wij het goed.'




Bekijk de oorspronkelijke pagina: ,

LOAD-DATE: 13 February 2015

LANGUAGE: DUTCH; NEDERLANDS

GRAPHIC: Hanneke Ekelmans.
Foto Guus Dubbelman / de Volkskrant

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                              143 of 174 DOCUMENTS



                                 de Volkskrant

                           12 februari 2015 donderdag

Altijd meer dan de som der delen, de documentaires van Frederick Wiseman. Ook
The National Gallery biedt steeds nieuwe inzichten.

BYLINE: FLOORTJE SMIT

SECTION: V Review; Blz. 6

LENGTH: 454 woorden


De film duurt drie uur en maakt hongerig naar de schilderijen zelf. Dat is het
mooiste wat een film voor een museum kan doen.


Hoe trek je de gewone man het museum in? Een medewerkster van The National
Gallery in Londen probeert haar ideeën te pitchen bij directeur Nicholas Penny.
De bezoekers niet alleen laten luisteren naar conservatoren, maar ook informeren
naar hun beleving, daar komt het op neer. De dialoog aangaan.



Penny hoeft in de documentaire The National Gallery niet eens te zeggen wat hij
van haar ideeën vindt. Zijn lichaamstaal -- hij leunt steeds verder naar
achteren, armen strak over elkaar -- zegt genoeg.

Regisseur Frederick Wiseman lijkt hem met zijn 41ste lange documentaire
volstrekt gelijk te geven. Hij portretteert het wereldberoemde museum aan
Trafalgar Square vooral via de medewerkers en de kunst. Hij filmt de werken van
kunstenaars als Holstein, Turner en Rembrandt, registreert minutieuze
restauratiewerkzaamheden en plukt minutenlange fragmenten uit de rondleidingen
door conservatoren. De bezoekers vormen een niet aflatende stroom mensen die
vooral bediend worden.

De conservatoren vertellen meeslepend en er valt veel fascinerends te leren.
Maar het praatje-plaatje kun je in principe ook in het museum zelf ervaren. Geen
voice-over, geen interviews: waarom zou je hier dan die volle drie uur in een
bioscoop naar gaan kijken?

Het antwoord is simpel: omdat de films van Wiseman (Titicut Follies, Hospital,
High School) altijd meer zijn dan de som der delen. Elke anekdote, elke scene
kantelt het beeld, en roept nieuwe vragen op. Over de ingewikkelde verhouding
tussen kunst en financiering, via subsidies, over slavenhandel of de
lichtreclame op het museum. Over wat restauratie nu eigenlijk precies is. Over
de betekenis van kunst voor al die verschillende mensen, van punkers tot pubers,
van bejaarden tot blinden, en over de manier waarop die in een mensenleven
telkens van vorm verandert. Enzovoorts.

Daarbij is het alsof Wiseman je met zachte drang in je stoel drukt, je dwingt te
kijken. Misschien nog wel meer dan in een museum zelf, omdat er geen afleiding
is buiten dat scherm, niet van telefoons, niet van andere bezoekers en niet van
andere kunstwerken. Weldadige onthaasting.

Nog opmerkelijker: drie uur duurt de documentaire, de kunst wordt uitgebreid
gefilmd en toch groeit het gevoel dat Wiseman de schilderijen steeds een fractie
te kort in beeld laat. Het maakt hongerig naar de werken zelf, iets wat alleen
kan worden bevredigd door een bezoek aan The National Gallery zelf: dat is het
mooiste wat een documentaire over een museum voor het museum kan doen.

The National Gallery

Documentaire

Regie

Frederick Wiseman.

180 minuten, in 7 zalen.




Bekijk de oorspronkelijke pagina:

LOAD-DATE: 11 February 2015

LANGUAGE: DUTCH; NEDERLANDS

GRAPHIC: geen credit

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                              144 of 174 DOCUMENTS



                                 de Volkskrant

                            10 februari 2015 dinsdag

Scheer Podemos niet over een kam met Le Pen

BYLINE: ANNICK HUTTEN

SECTION: Opinie en Debat; Blz. 21

LENGTH: 556 woorden


De top-8: Tsipras, Iglesias, Farage, Lucke, Wilders, Le Pen, McDonald en Grillo.
Als een rijtje bestsellerauteurs worden de eurosceptische partijleiders in de
Volkskrant van 2 februari gepresenteerd. Hun klinkende namen zouden inderdaad
niet misstaan op de winnende cover van de NS Publieksprijs. Toch is het te
gemakkelijk te doen alsof zij hun succes alleen te danken hebben aan de stem van
'de gewone man'. Hun euroscepsis is geen populistische eenheidsworst. Ze wijzen
de EU op verschillende ideologische gronden af en zouden daar individueel op
beoordeeld moeten worden.



Als je opiniemakers en gevestigde partijen moet geloven, zijn de 'top-8' echte
volksopruiers. Hun afkeer van het establishment zou dé motor zijn achter hun
euroscepsis. De ideologie van de eurosceptische partijen zou een kleinere rol
spelen en inwisselbaar zijn. Maar laten we juist die ideologieën eens nader
bekijken. Zijn de eurosceptische partijen van hetzelfde laken een pak?

Le Pen geeft de niet-westerse immigranten de schuld van alle onheil in
Frankrijk. De EU zou hebben bewerkstelligd dat Frankrijk ermee werd overspoeld
en daarom moeten de grenzen dicht. Uit de EU en uit de euro, is haar adagium.
Iglesias, de partijleider van Podemos, is eerder tegen de neoliberale koers van
de EU. Hij wil meer kunnen investeren in de publieke sector dan onder het
huidige Europese beleid is toegestaan. Zijn wens is vooral een socialere EU,
niet het verlaten van de eurozone.

De wortels van beide partijen zijn totaal anders. Podemos is opgericht uit een
occupy-achtige beweging. Deze beweging, 15M, ambieert een zeer egalitaire en
zelfvoorzienende samenleving. Men organiseert volksvergaderingen en verbouwt
biologische groente. Socialisten en kosmopolieten gaan er hand in hand in hun
strijd voor internationale solidariteit. Hoever ligt dit gedachtengoed af van
het Front National, waar migranten worden gezien als 'een moreel gevaar voor de
vrede in Frankrijk'?

Vreemd dus om te stellen dat de eurosceptische partijen allebei populistisch en
dus gelijksoortig zijn. Ja, alle eurosceptische partijen hebben kritiek op de
idealen van 'het centrum'. Ze hebben gemeen dat ze de ideologie van christen- en
sociaal-democraten en liberalen - die de huidige EU-koers bepalen - afwijzen.
Maar Podemos op een lijn stellen met Le Pen negeert de ideologische diversiteit
onder eurosceptici.

Door te stellen dat eurosceptische partijen louter populistisch zijn, worden
sommige partijen tekort gedaan. Ze worden niet op hun inhoudelijke kritiek
beoordeeld, niet serieus genomen. Dit is jammer. Vooral voor partijen als
Podemos en Syriza, die voornamelijk Keynesiaanse principes nastreven en niet
meteen de stekker uit de EU willen trekken. Zij ondervinden er veel nadeel van
in één adem genoemd te worden met de rest van de eurosceptici.

Het is echter wel begrijpelijk waarom de populismekaart steeds wordt getrokken.
Wanneer afwijkende idealen synoniem worden aan populisme, hoef je het gesprek
niet aan te gaan. Met populisten valt immers niet te praten. Wél zo gemakkelijk.
Ook hoef je niet met ze te onderhandelen over welke ideologische koers de EU zou
moeten varen. Je zet ze bij elkaar in de hoek en dan heb je er geen last van,
voorlopig.

Annick Hutton is bestuurskundige. Ze schreef haar masterscriptie over
euroscepsis bij Podemos.




Bekijk de oorspronkelijke pagina:

LOAD-DATE: 9 February 2015

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                              145 of 174 DOCUMENTS



                                 de Volkskrant

                            6 februari 2015 vrijdag

Zonder elite kunnen de populisten niet leveren

BYLINE: DIRK-JAN VAN BAAR

SECTION: Opinie en Debat; Blz. 21

LENGTH: 844 woorden


Eurocrisis


De Europese Unie wekt populisme op, maar overal in Europa zijn de nette burgers
in de meerderheid.

Vijf jaar nadat de eurocrisis in Griekenland is begonnen, en tweeënhalf jaar
nadat de geldmarkten die - na een toverspreuk van ECB-president Mario Draghi -
voor beëindigd hebben verklaard, vinden nu overal in Europa volksopstanden tegen
de EU plaats. Rijkelijk laat dus. In het verleden kon je binnen zo'n tijdsduur
wereldoorlogen voeren, maar anno 2015 grijpt in Athene de eerste marxist na
vrije verkiezingen de macht en roept in Madrid een links-radicale
universiteitsdocent de geest van Don Quichotte aan. In zijn gevecht tegen
windmolens telt de Podemos-leider - tik tak! - alvast de seconden af voor de
conservatieve regering van Mariano Rajoy. Maar in werkelijkheid kraaide het
oproer vroeger sneller.



Laten we de zaken even in de juiste volgorde zetten. In de jaren negentig van de
vorige eeuw was de EU-elite tien jaar bezig om de Europese Muntunie op de rails
te krijgen. Er kraaide geen haan naar en op de eerste dag van 2002 kwam de euro
volgens plan in twaalf landen tegelijk uit de geldautomaten. Of je het daarmee
nu eens was of niet, en ondanks alle geboortefouten die zeven jaar later
genadeloos aan het licht zouden treden, een beleidsprestatie zonder weerga.

Vanaf 2010 begon de eurocratie een reddingsoperatie op volle zee tijdens een
mondiale financiële storm, om ervoor te zorgen dat zo'n crisis zich nooit meer
zou voordoen. Enkele biljardenoperaties later, volgens Angelsaksische critici
altijd 'too little, too late', waarbij ook de knellende spaarpolitiek van de
Bundesbank stapsgewijs uit de fittingen is gedraaid (dankzij de geldverruiming
van de ECB), komen de Europese volkeren in opstand. Ze vinden het genoeg
geweest. Terwijl je in alle objectiviteit moet vaststellen dat de eurocraten de
goegemeente jaren vooruit zijn. De massa's lopen altijd achterop, en nu de
volkeren langzaam ontwaken, slaapwandelen zij weer achter valse profeten aan.
Niks nieuws onder de zon.

Echt geruststellend is dat natuurlijk niet. In Europa wordt de volksmacht
gevreesd, en niet zonder reden. Nationalisme, communisme, fascisme en zelfs
democratie; ons continent heeft er slechte ervaringen mee, waarbij aan de
democratie wel lippendienst wordt bewezen, maar dan in de nette parlementaire
variant. Wat Europa niet verdraagt, is de macht van de straat; daar komt onheil
van.

Vandaar dat de Europese Idee aristocratisch en antipopulistisch is. Populisten
geven de complexe Europese verhoudingen versimpeld en demagogisch weer en zetten
zich af tegen de elites die Europa moeten pacificeren. Zie de oerknal van
Sarajevo in 1914. Die kwam uit het pistool van een jonge Servische nationalist
in een uithoek op de Balkan en doodde de Habsburgse troonopvolger. Onderschat
nooit fantasten in Griekenland en Spanje, landen die door bloedige
burgeroorlogen zijn getekend. Zulke onruststokers moeten worden geneutraliseerd,
liefst bij voorbaat.

Dat lijkt, gezien de crisis in Zuid-Europa, waar de harten gepassioneerder
kloppen, mislukt. Toch denk ik dat de protesten achterhoedegevechten zijn. In
Athene en Madrid hebben we demonstraties gezien van machteloze mensen, die boos
zijn en gemarginaliseerd. Het grote verschil met de eerste helft van de 20ste
eeuw is dat er nu geen nationale solidariteit meer is. In de jaren dertig lieten
volkeren zich nog door hun elites mobiliseren en 'sterke mannen' konden op
sympathie rekenen van de burgerij. Churchill bewonderde Mussolini om zijn
daadkracht; Hitler kwam met steun van Duitse conservatieven aan de macht.
Tegenwoordig roepen populisten als Marine Le Pen en Geert Wilders onder de
elites maximale afkeer op. Zij zullen alles doen om hen te stoppen.

Eigenlijk zien we al jaren dat nationale elites dekking zoeken in Europa en
vervreemd zijn van hun eigen volk, van wie het deel dat niet meer mee kan komen
zich in de steek gelaten voelt. Maar omdat de 'nieuwe populisten' geen ingang
hebben bij de elites, kunnen zij niet leveren en lopen zij met hun
wildemanspolitiek al bij de eerste pogingen stuk. Wat de frustraties onder het
gewone volk, dat geruisloos wordt afgeschreven en in dezelfde trommel zit als
'nieuwkomers', nog groter maakt.

Anders dan vaak wordt gedacht, is het daardoor makkelijker voor de elites om op
politieke techniek hun beleidsvoorkeuren door te drukken. De EU wekt populisme
op, maar is er ook tegen opgericht, en vormt zo een uitweg voor nette burgers
die overal in Europa een meerderheid zijn. Zie de euro; die is nergens populair,
maar niemand wil er van af. Harder (en legitiemer!) kan een munt niet zijn.

Dat maakt de EMU tot een sociaal-politiek experiment met miljoenen verliezers
dat alleen nog op straffe van extreem hoge kosten kan worden teruggedraaid. De
kansloze opstanden in Zuid-Europa zijn een voorproefje van wat Noord-Europa
mogelijk nog te wachten staat. Toch is de eurozone ons nieuwe land. Daarom
kunnen we, denk ik, nu allemaal beter op inburgeringscursus van de EU.

Euro is nergens populair, maar niemand wil er echt van af




Bekijk de oorspronkelijke pagina:

LOAD-DATE: 5 February 2015

LANGUAGE: DUTCH; NEDERLANDS

GRAPHIC: Podemos-leider Pablo Iglesias op de demonstratie van de partij in
Madrid, 31 januari.
Foto AP
DIRK JAN VAN BAAR is historicus en publicist.

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                              146 of 174 DOCUMENTS



                                 de Volkskrant

                           5 februari 2015 donderdag

Flamboyante 'naaister'

BYLINE: KAROLIEN KNOLS

SECTION: V Opening; Blz. 23

LENGTH: 425 woorden


Postuum Koos van den akker (1939-2015)

De Nederlandse ontwerper in New York Koos van den Akker werd wereldberoemd met
zijn patchwork-truien voor Bill Cosby.

'Een naaister.' Zo noemde Van den Akker zichzelf altijd in interviews. Mode en
de modewereld, zei hij vijf jaar geleden tegen Vice Magazine: 'Het kan me niks
schelen. Het is zo overschat en onnozel. Als ik de rest van mijn leven kussens
kon maken, zou ik dat waarschijnlijk doen.'

Toch omspande zijn carrière in de mode meer dan een halve eeuw. Van den Akker,
in 1939 geboren in een christelijk gereformeerd gezin in Den Haag, ging er naar
de Academie voor Beeldende Kunst en werkte in de jaren zestig drie jaar bij
Christian Dior in Parijs. Met geld van zijn vader, een kolenboer, opende hij
vervolgens een couturesalon in Den Haag. Maar Nederland was niet klaar voor de
mode, vond hij. 'Ik kwam terug met allemaal Dior-fantasieën, en al die Hollandse
vrouwen waren net koeien. Ze wilden alleen maar een rok met extra lappen voor op
de knieën - zodat-ie niet zo snel zou slijten.'

In 1969 vertrok hij naar New York, waar hij twee jaar later een winkel opende,
aan Madison Avenue. Begin van een bruisende, en succesvolle periode, met
beroemde klanten als Elizabeth Taylor, Bette Midler en Gloria Vanderbilt. Andy
Warhol kwam regelmatig langs om 'een beetje te kletsen over zijn werk'.

Van den Akkers talent: 'Schilderen met stoffen. Ik was compleet origineel.' De
patchworktrui die hij op verzoek van een vriendin maakte voor Bill Cosby, werd
prompt door de komiek op de set gedragen. Hij bleef ze maken. De Cosbytrui werd
een rage.

Gebrek aan zakelijk talent, en een leven boven zijn stand - Van den Akker woonde
met zijn vriend John in een zeven kamers tellend appartement en had een huis op
Fire Island - leidde begin jaren negentig tot een faillissement. Hij betrok een
meer bescheiden zaak in The Village, en klom eind jaren negentig weer uit het
dal dankzij een lucratieve deal met teleshoppingkanaal QVC. Zijn eerste
collectie mode voor de gewone vrouw was binnen een half uur verkocht.

Dankzij Marc Jacobs en Balenciaga beleefde patchwork halverwege het vorige
decennium een revival in de mode - en daarmee ook Van den Akker. Diverse musea,
waaronder het MOMA in New York, hebben zijn werk in de collectie.

'Als ik niet meer kan werken, is mijn leven zinloos', zei hij drie jaar geleden
tegen Trouw. In dat jaar stond hij op de planken, in het stuk Rietje meets Koos,
met acteur Marcel Musters. Van den Akker overleed dinsdag aan de gevolgen van
darmkanker.




Bekijk de oorspronkelijke pagina:

LOAD-DATE: 4 February 2015

LANGUAGE: DUTCH; NEDERLANDS

GRAPHIC: Koos van den Akker, 2012.
Foto Redux

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                              147 of 174 DOCUMENTS



                                 de Volkskrant

                           5 februari 2015 donderdag

Overheid beschaamt vertrouwen

BYLINE: THOMAS VON DER DUNK

SECTION: Opinie en Debat; Blz. 22

LENGTH: 837 woorden


Oneerlijke bestuurders


Het gedoe rond de gaswinning is maar één voorbeeld van de misleiding waaraan de
overheid zich schuldig maakt om economische belangen veilig te stellen. De
burgers hebben het nakijken.

Een Kamermeerderheid schijnt nog steeds onvoldoende redenen te zien om de
gaswinning in Groningen drastisch terug te brengen: de economische belangen van
de NAM en de financiële van de staat gaan vóór de veiligheid van tienduizenden
burgers. De onthulling van het concept-rapport van de Onderzoeksraad voor
Veiligheid, medio januari, heeft in dat opzicht nog verbijsterend weinig
teweeggebracht, ofschoon de conclusies er niet om liegen.



Ondanks alle hardnekkige beweringen van het tegendeel draaide het voor de NAM en
het kleine clubje op Economische Zaken slechts om één ding: maximaal profijt. De
belangen van de bevolking deden er niet toe. Het eerlijke verhaal werd haar
doelbewust onthouden. De vaste tactiek om de steeds opnieuw opkomende
ongerustheid te smoren was enerzijds om, tegen beter weten in, de samenhang
tussen gaswinning en aardbevingen te ontkennen, en anderzijds op een zoveelste
onderzoek aan te dringen teneinde reductie van de productie steeds uit te kunnen
stellen.

Het afgeluisterde gesprek dat VVD-woordvoerder René Leegte nog daarna met
fractiegenoten hield, maakt duidelijk dat sommigen deze strategie nog steeds
aanhouden: pappen en nathouden opdat de NAM ongestoord kan blijven doordraaien.
Leegte moest weliswaar zijn portefeuille inleveren, maar dat het daarbij bleef
is veelzeggend. Eerder al poogde hij het KNMI te knevelen, officieel omdat de
klimaatanalyse van het instituut niet bij Henk en Ingrid in de smaak zou vallen,
maar vermoedelijk eerder omdat deze de nog steeds door zijn partij beoogde
ongebreidelde exploitatie van fossiele brandstoffen in de weg staat.

Gezien Leegtes onthulde pleidooi voor bewuste misleiding en de daarbij
onomwonden verwoorde minachting voor het volk dat hij geacht wordt te
vertegenwoordigen, zou het onbestaanbaar moeten zijn dat hij nog één dag langer
volksvertegenwoordiger blijft. Vergelijk het met de onbenulligheden die andere
politici de kop kostten. In 2009 moest Leegtes fractiegenoot Arend Jan
Boekestijn wél wegens loslippigheid direct zijn zetel ruimen, alleen omdat hij
met het verklappen van enkele triviale uitspraken van de koningin een of ander
intern regeltje overtreden had. Het is kenmerkend voor het Binnenhof dat futiele
formaliteiten inmiddels zwaarder tellen dan fundamenteel fatsoen. Met het nog
langer aanblijven van Leegte staat de morele geloofwaardigheid van het parlement
op het spel.

De door de onderzoeksraad geconstateerde belangenverstrengeling en falende
supervisie geeft de burger intussen alle reden om in belangrijke beleidsdossiers
de intenties van de overheid te wantrouwen. De Groningse gaskwestie staat
namelijk niet op zichzelf. Niet alleen de NAM, ook Schiphol blijkt in de
praktijk - vanuit dezelfde eenzijdige economische motieven, waarvan de
feitelijke doorslaggevendheid steeds onder tafel gemoffeld wordt - als een
onaantastbare staat in de staat te functioneren.

Hier zien we precies een soortgelijke salamitactiek: eerst zelf akkoord gaan met
bepaalde criteria en geluidsnormen die zowel verdere groei mogelijk maken als
onbeperkte groei pretenderen te limiteren, om een jaar later de bruikbaarheid
van die zelf goedgekeurde normen gewoon weer in twijfel te trekken en zo door
het oprekken ervan weer extra vliegbewegingen te kunnen realiseren. Ook hier
delven de omwonenden, niet opgewassen tegen het duurbetaalde leger advocaten en
adviseurs dat een miljardenbedrijf zich kan veroorloven, steevast het onderspit.
Ex-Schiphol-directeur Gerlach Cerfontaine wond er na zijn vertrek in een
ontwapenend openhartig interview in Intermediair ook geen doekjes meer om:
uiteraard had hij de boel belazerd om zijn zin door te kunnen drijven.

Er zijn meer zaken waarin de overheid ons vertrouwen beschaamt. De MH17: niet
alleen is de vraag nog onbeantwoord waarom de KLM niet zelf besloten had om in
navolging van buitenlandse maatschappijen een stukje om te vliegen - toch niet
om wat kerosine te sparen? Ook had Den Haag zónder bericht uit Kiev zelf tot de
conclusie kunnen komen dat het luchtruim onveilig was, omdat er ginds niet meer
slechts met speren en zwaarden gevochten werd. Ook hier horen we nog steeds niet
het eerlijke verhaal.

Dan is er nog het beleidsmatige dieventaaltje van Teeven en Van Rijn, waarin
verslechteringen plots verbeteringen heten, het handelsverdrag met Amerika,
waarbij de consumentenbelangen van gewone burgers aan de winst van grote
bedrijven zullen worden opgeofferd, en de zorgwet van Schippers, waartoe, om
deze er maar doorheen te krijgen, desnoods het staatsrecht moet worden
verkracht. Stuk voor stuk zaken die het idee dat de overheid niet allereerst de
belangen van haar burgers dient steeds verder voeden.

Eerder al probeerde het VVD-Kamerlid René Leegte het KNMI te knevelen

De NAM en Schiphol zijn onaantastbare staten in de staat




Bekijk de oorspronkelijke pagina:

LOAD-DATE: 4 February 2015

LANGUAGE: DUTCH; NEDERLANDS

GRAPHIC: Thomas von der dunk

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                              148 of 174 DOCUMENTS



                                 de Volkskrant

                           5 februari 2015 donderdag

Burger betaalt graag voor natuur

BYLINE: VAN ONZE VERSLAGGEVER RIK NIJLAND

SECTION: Ten Eerste; Blz. 13

LENGTH: 789 woorden


Reportage Particulieren in de bres voor groen in hun omgeving


Inwoners van Boxtel wisten 3 ton op te halen voor de aankoop van een stukje
Dommeldal. Ook in Almere ontwikkelen mensen hun eigen natuur. Zo ziet de
overheid het graag.

'De overheid heeft fors bezuinigd, maar met een goed verhaal over de natuur is
er bij burgers nog zat geld beschikbaar.' Toine Cooijmans is ervaringsdeskundige
met het aanboren van dat latente groene kapitaal. Begin januari ging bij hem in
Boxtel de vlag uit: na anderhalf jaar inzamelen was de 3 ton binnen die nodig
was voor de aankoop en inrichting van de Dommelbimd, een natuurgebied ingeklemd
tussen de bebouwde kom van het Brabantse dorp en het riviertje de Dommel.

Cooijmans en twee buurtgenoten wisten bijdragen van fondsen en subsidies te
regelen, maar ze haalden ook 90 duizend euro op van particulieren, vooral door
crowdfunding en de uitgifte van certificaten van duizend euro. 'Het
belangrijkste dat de kopers daarvoor krijgen is een goed gevoel, dat ze een mooi
stuk natuur hebben veiliggesteld voor hun kinderen en kleinkinderen.'

Vandaag zal staatssecretaris Sharon Dijksma het burgerinitiatief voor de
Dommelbimd memoreren tijdens de Natuurtop in Soesterberg. Zij is een van de
gastsprekers tijdens deze 'inspiratiedag', georganiseerd door de gezamenlijke
provincies.

De provincies willen laten zien dat enthousiaste burgers en bedrijven ook een
steentje kunnen en moeten bijdragen aan de natuur. Zeker nu de overheid
financieel een stapje terug heeft gedaan. De natuur is er niet alleen voor
groene jassen, geitenwollensokken en beleidsambtenaren, maar ook voor gewone
burgers die er tot rust komen of er hun geld verdienen, vindt de overheid.

In de Rijksnatuurvisie die vorig voorjaar uitkwam en in de daarop geënte
provinciale visies, worden burgers dan ook aangesproken zelf de handen uit de
mouwen te steken en ideeën aan te dragen. Vandaag presenteren Rijk en provincies
in Soesterberg een website waar bedrijven, burgers en organisaties hun plannen
voor de natuur kunnen etaleren.

Freelance boswachter

Martine Dubois, freelance boswachter noemt ze zichzelf, is een geïnspireerde
burger. Zij maakt gebruik van een subsidiepot van de provincie Flevoland, die 12
miljoen uittrekt voor particuliere initiatieven om nieuwe natuur te creëren.
'Van natuur word je supergelukkig', aldus Dubois. 'Maar voor veel mensen is die
natuur vooral saai en ver weg. Om dat te veranderen heb ik de provincie
opgezadeld met een wild plan: geef mensen zo dicht mogelijk tegen de stad aan,
of liefst nog erin, een stukje natuur dat ze zelf mogen inrichten en waar ze hun
hart mogen volgen, zonder al te veel regels. Het maakt niet uit of ze een
boomhut gaan bouwen, een poeltje willen graven of een hazelnoot planten.'

Om dat idee concreet te maken, werkt ze momenteel samen met Het Flevo-landschap
aan een soort volkstuincomplex, maar dan met mininatuurgebiedjes. Daarvoor is
ruimte vrijgehouden in het nieuwe natuurgebied Noorderwold, aan de rand van
Almere. 'Zo maken we een groot kloppend hart voor de natuur.'

In Boxtel richt stichting de Dommelbimd zich nu op achterstallig onderhoud en de
aanleg van heggen en een educatiepad door het verworven gebied. Zodat er meer
zicht komt op de 7 hectare wei- en hooilanden met dotters, langbladige ereprijs,
watersnippen, ijsvogels en beekjuffers. Toen het gebied in de verkoop kwam was
er geen directe bedreiging. Waarom dan toch een burgerinitiatief om het terrein
te verwerven?

'We waren bang dat een boer het zou kopen, vlaktrekken, ontwateren en vol ging
zetten met maïs. Dat was eeuwig zonde geweest. Dit is oud boerenland met veel
natuurwaarden pal tegen de bebouwde kom aan.'

Probleem was wel: de Dommelbimd maakt geen deel uit van het nationale
natuurnetwerk - daarvoor wordt 85 procent van de aankoop en inrichting
gesubsidieerd. 'Wij moesten de volle mep betalen. Zeker in het begin hebben we
daar best wakker van gelegen.'

Cooijmans houdt nu lezingen om het succes uit te dragen. 'Ik krijg soms de
opmerking: 'Je laat je misbruiken door Dijksma; de overheid wil geen geld
uittrekken voor natuur en de burger mag het oplossen.' Ik vind ook dat de
overheid zorg moet dragen voor ons natuurlijk erfgoed én daar voldoende geld
voor uit dient te trekken. En de grote natuurorganisaties zijn daarbij
onmisbaar. Daar komen wij niet voor in de plaats.

'Maar zo'n stukje van het Dommeldal waar niemand voor opkomt, moet je dat dan
laten verpieteren? Dan kun je cynisch achterover leunen, maar je kunt ook je nek
uitsteken voor de natuur in je eigen omgeving.'

Het belangrijkste dat de kopers krijgen is een goed gevoel, dat ze een mooi stuk
natuur hebben veiliggesteld (Toine Cooijmans initiatiefnemer aankoop Dommelbimd)




Bekijk de oorspronkelijke pagina:

LOAD-DATE: 4 February 2015

LANGUAGE: DUTCH; NEDERLANDS

GRAPHIC: De Dommelbimd in Boxtel: 7 hectare wei- en hooilanden met watersnippen,
ijsvogels en beekjuffers.
Foto Marcel van den Bergh / de Volkskrant

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                              149 of 174 DOCUMENTS



                                 de Volkskrant

                            4 februari 2015 woensdag

Rol

BYLINE: JEAN-PIERRE GEELEN

SECTION: V Opening; Blz. 2

LENGTH: 587 woorden


Tv-recensie: Jean-Pierre Geelen


elf snapte hij, de Ivoriaanse zanger en asielzoeker Cyriaque Kouenou, niet
waarom filmer Ramón Gieling in hem geïnteresseerd was. 'Ik die niets ben en
niets kan. Een verschoppeling van de straat.' Dat was dus net wat de interesse
wekte: Gieling, bekend van gelauwerde films als Johan Cruijff: En un momento
dado en Over Canto, volgde in Home het leven van de zanger in tentenkampen in
Amsterdam-Osdorp, vluchtelingenkerken en leegstaande kantoorpanden, op zoek naar
wat voorafging. Human zond de film dinsdag uit als 2Doc.



Dat verhaal begon met een inventieve omkering van de rollen, waarin Kouenou de
functie aannam van ambtenaar die zijn vluchteling ondervraagt. 'Dank voor uw
komst, meneer Ramón. De eerste vraag die ik u wil stellen: waarom hebt u Europa
verlaten voor Afrika? Wat is de reden van uw komst?'

Die rolverwisseling plaatste de kijker meteen op de stoel van de asielzoeker,
bij wiens hoogstpersoonlijke verhaal de doorsnee burger vaak maar nauwelijks een
voorstelling kan maken. Dat was weer eens een andere aanpak, na de 'experience'
van de EO's Rot op naar je eigen land, waarin op SBS-achtige wijze Henk en
Ingrid werden bekeerd.

Het verhaal van Kouenou kwam er mondjesmaat - om niet te zeggen: traag - uit,
ingebed tussen talloze half-mystieke wijsheden van de eeuwig optimistische
Afrikaan. Maar juist die traagheid maakte de geschiedenis des te invoelender.
Kouenou vertelde het liggend in het gras, met een duikbrilletje op.

Zijn ouders waren in zijn jeugd gescheiden, zijn vader was een 'kwaadaardig en
hard' man. Kouenou moest op straat bedelen om eten. 'Als je mij in de ogen
kijkt, zou je kunnen denken dat ik een slecht mens ben. Maar nee. Zo staat
gewoon mijn gezicht. Omdat er in mijn jeugd geen vreugde was.'

Jaren later zong hij het lied Criminel op de radio, waarvan de tekst door het
leger als subversief werd gezien.

Kouenou dook onder, soldaten kwamen bij zijn vader langs om hem te dwingen te
zeggen waar zijn zoon was. Die wist dat niet, waarna hij in elkaar werd
geslagen. Hij overleefde het niet. Kouenou vluchtte naar Nederland, waar hij
naar eigen zeggen dagenlang werd ondervraagd.

Kouenou verloor een broer bij een gevecht rond een vrouw. Hij had een vrouw en
twee kinderen, maar die ziet hij nooit meer. Zoals hij zelf al zei: Ik heb van
vroeg af aan in een trieste realiteit geleefd'.

Desondanks lijkt hij een optimist, in tentenkampen spelend op een valse gitaar,
hopend op betere tijden. Vrienden uit het AZC zagen in hem een nieuwe Bob
Marley, een ambassadeur in Europa voor Afrika. Zelf meent hij - dat klonk licht
zorgwekkend - dat hij 'een opdracht' op aarde heeft: 'Wat klein is, kan groot
worden. En andersom.'

Dergelijke wijsheden hielden de 'illustere muzikant' overeind. 'Immigratie is
gebaseerd op de natuur', wist hij. 'Ook de dieren zijn immigranten. De vogels,
de insecten, de wind die we inademen.'

Gieling registreerde het invoelend. Toch werd zijn 'punt' mij niet helemaal
duidelijk. Als persoonlijk portret bleef Home teveel aan de oppervlakte. De
vraag van Kouenou om een internationaal advocaat en anders de productie van een
cd te betalen, wees Gieling af, wel bood hij - voor de camera - de zanger
schoonmaakwerk in zijn huis aan, tegen zegge en schrijve zes euro per uur.
Kouenou accepteerde het; even later kwam hij dweilend in beeld.

Was dit een aanklacht, of weer een rollenspel?

'Als je mij in de ogen kijkt, zou je kunnen denken dat ik een slecht mens ben.
Maar nee. Zo staat mijn gezicht'




Bekijk de oorspronkelijke pagina:

LOAD-DATE: 3 February 2015

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                              150 of 174 DOCUMENTS



                                 de Volkskrant

                            31 januari 2015 zaterdag

Aangestoken door successen van IS

SECTION: Ten Eerste; Blz. 10

LENGTH: 753 woorden


Profiel Terreurgroep Ansar Beit al-Maqdis


Hele wijken worden in de Sinaï platgegooid door het Egyptische leger om de
terroristen van Beit al-Maqdis een veilige haven te ontzeggen. Maar de groep
groeit, ondanks en dankzij de repressie.

Een serie bomaanslagen in de Egyptische Sinaïwoestijn doodde donderdagavond
zeker dertig mensen, grotendeels soldaten. Vele tientallen anderen raakten
gewond. Zeker twee kinderen stierven. Het is een van de grootste 'wapenfeiten'
tot nu toe van Ansar Beit al-Maqdis, 'Soldaten van Jeruzalem', een Egyptische
terreurgroep die zich vorig jaar loyaal verklaarde aan Islamitische Staat (IS).


De groep begon in 2011 met de droom van iedere jihadist: Jeruzalem bevrijden van
haar zionistische bezetters. Ansar Beit al-Maqdis komt voort uit de wetteloze
Sinaïwoestijn, en de Israëlische grens is daar vlakbij. Aanvankelijk deed de
groep van zich horen met aanvallen op een gaspijpleiding van Egypte naar Israël,
en met een aanslag op een Israëlische grenspatrouille.

Het waren de jaren na de val van dictator Hosni Mubarak. De veiligheidsdiensten
lagen op hun gat, wapens gingen naar de Sinaï vanuit Libië, en het
veiligheidsvacuüm deed Egyptische jihadisten terugkeren vanuit plaatsen als
Afghanistan en Pakistan.

Dat vormde de voedingsbodem voor Ansar Beit al-Maqdis, waarschijnlijk een
consolidatie van andere militante groepjes. De Sinaï heeft een lange
geschiedenis van verwaarlozing door de staat, sterke conservatieve islam,
militarisme, en machtige en eigenzinnige stammen.

Medio 2013 maakte toenmalig legerleider Abdel Fattah al-Sisi een einde aan het
bewind van Mohammed Morsi, 's lands eerste gekozen president en een lid van de
Moslimbroederschap.

Dat wekte de woede van Ansar Beit al-Maqdis, en sindsdien richt de groep haar
bommen en zelfmoordenaars op leger en politie. Hun thuishaven is nog altijd de
noordelijke Sinaïwoestijn, rondom het stadje Arish bij de grens met de
Gazastrook; de strijd tegen de staat speelt zich grotendeels in die regio af.
Maar de groep heeft ook elders in het land aanslagen gepleegd. De meest
spraakmakende was een mislukte moordaanslag in september 2013 op Muhammed
Ibrahim, als minister van Binnenlandse Zaken verantwoordelijk voor repressie van
de Moslimbroederschap en andere dissidenten.

Ansar Beit al-Maqdis werd geïnspireerd door Al Qaida. Maar in november vorig
jaar werd ook deze terreurgroep aangestoken door de successen van Islamitische
Staat, en verklaarde zich loyaal aan diens leider Abu Bakr al-Baghdadi. Tot nu
toe lijkt hun band met IS vooral symbolisch; ze delen de ideologie, vechten
tegen een 'ongelovig' regime, en zwaaien met dezelfde vlag.

Maar wat niet is, kan nog komen, zegt Michael Hanna van de Amerikaanse Century
Foundation. 'We weten dat mensen vanuit Egypte naar Syrië zijn gegaan en zijn
teruggekeerd,' zegt hij. 'Nemen die expertise mee? Fondsen? Zijn ze getraind
voor aanvallen in Egypte? Het is nu nog moeilijk te zeggen, maar het is een
reele mogelijkheid.'

Het Egyptische leger is in de Sinaï een ware uitroeiingscampagne begonnen.
Daarbij moeten ook gewone burgers het ontgelden. Hele wijken worden platgegooid
om de terroristen van Beit al-Maqdis een veilige haven te ontzeggen. Andere
botte bijlen waarmee het leger werkt zijn een avondklok in de noordelijke Sinaï,
en een regionale noodwet die massa-arrestaties zonder adequate bewijzen mogelijk
maakt.

Dat zorgt uiteraard voor woede, waarmee de groep weer een grotere poel boze
jongemannen krijgt om uit de rekruteren. De Sinaï was ook onder voormalig
dictator Hosni Mubarak al een achtergesteld en conservatief gebied. Onvrede over
verwaarlozing door de regering ging er hand in hand met radicalisering van
jongeren, onder invloed van de conservatieve islam die de traditionele regio
kenmerkt.

Afgaand op de aanslag afgelopen donderdag, groeit de groep in kracht - ondanks
of misschien zelfs dankzij de repressiecampagne van leger en politie. De
aanslagen donderdagavond waren een terroristisch kunststukje: meerdere bommen en
mortieren gingen gelijktijdig af, gericht op een handvol doelen van leger en
politie verspreid over twee steden. Dat getuigt van flinke operationele planning
en kunde.

Mogelijk is het ook een poging van de groep om zichzelf op de kaart te zetten.
Hun ambities spreken immers uit de naam die ze sinds november voeren: de
Provincie Sinaï van de Islamitische Staat. De terreurgroep heeft grote plannen.
Afgaand op hun recente vooruitgang in slagkracht, gaan we nog meer van ze
horen.Remco Andersen




Bekijk de oorspronkelijke pagina:

LOAD-DATE: 30 January 2015

LANGUAGE: DUTCH; NEDERLANDS

GRAPHIC: Een dag na de bomaanslagen van donderdagavond in de Sinaïwoestijn.
Foto Alaa Elkamhawi / EPA
EPA

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                              151 of 174 DOCUMENTS



                                 de Volkskrant

                            30 januari 2015 vrijdag

Schilder van het gewone volk

BYLINE: HAN DIEPRAAM

SECTION: Opinie en Debat; Blz. 22

LENGTH: 181 woorden


Brief van de dag

Met belangstelling bekeek ik het verslag in V11 van dinsdag 27 januari ('Een
kleine Jan Steen, misschien'). De ontdekte 'Jan Steen' zou heel wel mogelijk een
werkje van mijn 17de-eeuwse voorvader Abraham Diepraam (1622-1670) kunnen zijn.
Deze in Rotterdam geboren schilder leefde vrijwel gelijktijdig als de Leidenaar
Jan Steen. Over zijn oeuvre is minder bekend, maar deze Diepraam richtte zich
net als Steen op het leven van het gewone volk.

Zowel Arnold Houbraken als Jacob Weyerman, beiden kunsthistorici in de 17de en
de 18de eeuw prezen Diep-raams werk wel, maar lieten zich nogal verontwaardigd
uit over zijn leefwijze. Diep-raam was volgens hen een drinkebroer en een
losbol, die zijn werken in kroegen zou hebben verkocht en de opbrengst direct
zou hebben verbrast. Ze konden dat echter niet aantonen met feiten. Hij wilde
het leven van de gewone mensen schilderen, niet dat van de 'grachtengordel'.
Opvallend is dat ook Diepraam werkte met ovale en ronde paneel-tjes, die hij net
als zijn kleine doeken zijn 'stukkies' noemde.

, Lisse




Bekijk de oorspronkelijke pagina:

LOAD-DATE: 29 January 2015

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                              152 of 174 DOCUMENTS



                                 de Volkskrant

                            30 januari 2015 vrijdag

'Daar ging de grootste Brit ooit'

BYLINE: VAN ONZE CORRESPONDENT PATRICK VAN IJZENDOORN

SECTION: Ten Eerste; Blz. 7

LENGTH: 820 woorden


Interview Simon Douglas Lane, aanwezige bij Churchills begrafenis


Vandaag herdenkt Groot-Brittannië de grootse staatsbegrafenis van Winston
Churchill, precies 50 jaar geleden. Als jongen van kostschool Harrow was Douglas
Lane er destijds bij.

'Het was koud, koud tot op het bot. Vanaf half negen stonden we, de cadetten van
Harrow, in het gelid in de tuin van het Paleis van Westminster. In onze
lichtbruine gevechtsuniformen. Sommige jongens vielen flauw, door de kou, door
de vermoeidheid. Na ruim twee uur gingen de deuren open en werd de kist naar
buiten gedragen. Dat moment was onvergetelijk. Daar ging de man die ons de
Tweede Wereldoorlog heeft doorgesleept, daar ging de grootste Brit uit de
geschiedenis. Daar ging Winston Churchill.'



Zo koud het indertijd was, met zo veel warmte vertelt Simon Douglas Lane, een
67-jarige dominee uit Hampton, vijftig jaar later over de uitvaart van de
legendarische oorlogspremier. Hij zat toen op kostschool Harrow, waar
lidmaatschap van de Combined Cadet Force bij hoorde. 'Hier had Churchill zelf
zijn eerste militaire trainingen genoten en hij wilde dat er een contingent
aanwezig zou zijn op zijn uitvaart. Ik behoorde tot de uitverkorenen. Dagenlang
zijn we gedrild door de Irish Guards.'

De Britten herbeleven vandaag de beroemde staatsbegrafenis van Churchill. De
boot Havengore vaart net als vijftig jaar geleden over de Theems - destijds was
de kist met het lichaam van de oorlogspremier aan boord, nu vaart ze van de
Tower Bridge naar Westminster met de nazaten van Sir Winston en enkele Schotse
doedelzakspelers. Vanaf de HMS Belfast, het oorlogsschip vanwaaraf Churchill
samen met koning George VI de legeroperaties van D-day aanschouwde, zullen vier
schoten worden gelost. In het parlement vindt een herdenkingsdienst plaats waar
volksvertegenwoordigers met lof zullen spreken over de laatste prominente
politicus die werkelijk geliefd was bij het volk.

Historici zullen vervolgens in Westminster Abbey spreken over Churchills
betekenis, zoals tijdens dit herdenkingsjaar op talloze manieren gebeurt: in
boeken, documentaires, tentoonstellingen, lezingen en debatten. De massale
aandacht heeft ermee te maken dat niet alleen de uitzonderlijke persoon
Churchill op die januaridag ten grave werd gedragen. Churchill was de
navelstreng die de Britten verbond met het Victoriaanse tijdperk, de Britse
Gouden Eeuw en het bijbehorende wereldrijk waar hij, soms tegen beter weten in,
in bleef geloven. 'Met zijn dood', schreef de historicus A.L. Rowse indertijd,
'gaat de zon voorgoed onder in het Empire.'

Voor Douglas Lane was Churchill de beschermheer van de Britse natie, de man die
zich tegen de nazi's keerde terwijl de rest van Europa onder de voet werd
gelopen en die vanuit eigen kring onder druk stond om vrede te sluiten. 'Onder
zijn leiding wonnen we de Battle of Britain, ondanks de numerieke overmacht van
de Luftwaffe. En we boden onderdak aan mensen die de wreedheden van de nazi's
waren ontvlucht. Hij leidde de geallieerden indertijd naar de overwinning. Dat
alles was in onze gedachten, op die ijskoude zaterdagochtend.'

Een week eerder, in de zondagochtend van 24 januari 1965, was Churchill
gestorven, als gevolg van een hersenbloeding. De laatste dagen van zijn leven
had hij grotendeels slapend doorgebracht, omringd door zijn vrouw en kinderen en
de rode kat. 'Ik verveel me te pletter', waren zijn laatste woorden.

Dat het een staatsbegrafenis zou worden, stond buiten kijf. Na vice-admiraal
Horatio Nelson, de Hertog van Wellington en ex-premier William Gladstone was
Churchill de vierde 'gewone burger' die deze eer ten deel viel. Meer dan 300
duizend Britten zouden Westminster Hall bezoeken, waar zijn lichaam lag
opgebaard. Op de dag van de uitvaart stonden honderdduizenden mensen langs de
route, die liep van Westminster naar St Paul's Cathedral. De enige geluiden
waren het gekraak van de houten koetswielen en de negentig kanonschoten in Hyde
Park.

Na de dienst werd de kist op de Havengore gezet, de boot die het lichaam
richting Waterloo Station zou varen. Tussen de Tower Bridge en London Bridge
lieten 34 kraanmachinisten hun kranen buigen. Uitgerekend dit spontane gebaar
zou het hoogtepunt van de ceremonie worden, die door 350 miljoen
televisiekijkers werd bekeken. Met de stoomtrein, The Battle of Britain geheten,
werd Churchill naar de plek gebracht waar hij in 1874 was geboren, Blenheim
Palace, vlak bij het dorpje Bladon. Zijn kist was gemaakt van de eiken die op
dit landgoed nabij Oxford groeiden.

Na zijn optreden bij de uitvaart werden Douglas Lane en zijn collega-Harrovians
met de bus teruggebracht naar de kostschool waardoor hij de rest van de
ceremonie zelf niet heeft kunnen zien. Hij ontving een speciale
Churchill-gedenkmunt, die hij tot op de dag van vandaag koestert. 'Het is niet
alleen een aandenken aan een bijzondere dag, maar ook aan een staatsman zoals ze
niet meer bestaan.'




Bekijk de oorspronkelijke pagina:

LOAD-DATE: 29 January 2015

LANGUAGE: DUTCH; NEDERLANDS

GRAPHIC: De rouwstoet van Winston Churchill in Londen in 1965
PA Wire/Press Association Images
Simon Douglas Lane

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                              153 of 174 DOCUMENTS



                                 de Volkskrant

                           29 januari 2015 donderdag

Winstons speeltuin

BYLINE: PATRICK VAN IJZENDOORN

SECTION: V Opening; Blz. 9

LENGTH: 1280 woorden


Geschiedenis - REPORTAGE: CHURCHILL'S SCIENTISTS


Bij alles wat Churchill al was, was hij slechts ten dele wat hij ook had willen
zijn: wetenschapper. De tentoonstelling Churchill's Scientists laat zien welke
invloed de Engelse staatsman had op de wetenschap.

Door Patrick van IJzendoorn

'Zal er een bom uitgevonden worden, niet groter dan een sinaasappel, die de
geheime kracht bezit om een stad op te blazen?' Deze profetische suggestie dook
in 1924 op in een Engelse krant, in een artikel onder de alarmerende kop 'Zullen
we massaal ZELFMOORD plegen?' Nog voordat de atoomsplitsing een feit was,
filosofeerde de auteur over de kracht van kernwapens. Elders in het stuk
speculeert hij over een onbemand vliegtuig dat bommen kan afwerpen, een fenomeen
dat we nu kennen als een drone.



De auteur? 'The Right Honourable Winston S. Churchill'.

De Britse staatsman schreef dit essay in een relatief rustige periode, tussen
zijn ministerschappen van Koloniën en Financiën. Het toont een relatief
onbekende kant van de man die bekendstaat als politicus, publicist, soldaat en
schilder. Een leidraad in zijn leven was evenwel een warme belangstelling voor
wetenschappelijke vooruitgang. Voor het Londense Science Museum is dat de reden
om, ter gelegenheid van Churchills 50ste sterfdag (hij leefde van 1874 tot
1965), de tentoonstelling Churchill's Scientists te organiseren, over Churchill
als wetenschapper maar vooral over zijn invloed op de wetenschap.

Het eerste object is een model van de Bleriot XI, het propellervliegtuig waarmee
Churchill vanaf 1912 vlieglessen nam. Dat was indertijd, negen jaar na 's
werelds eerste vlucht, een gevaarlijke sport. Churchill raakte verslaafd aan
vliegen, ondanks het feit dat hij enkele keren aan de dood ontsnapte.
Uiteindelijk stopte hij, na een smeekbede van zijn echtgenote Clementine. Maar
hij had inmiddels de potentie van deze 'fascinerende nieuwe kunst' gezien.
Enkele jaren later was hij staatssecretaris van Luchtvaartzaken en had hij de
basis gelegd voor wat later de Royal Air Force zou worden.

'De wetenschappelijke interesse van mijn overgrootvader was niet academisch,
maar altijd praktisch van aard', zegt Randolph Churchill (50), die glunderend
bij de opening van de expositie rondloopt. 'Hij groeide op in het Victoriaanse
tijdperk, een tijd van ambitieuze projecten. Hij was een autodidact, eentje met
een jongensachtig enthousiasme. Als kind, bijvoorbeeld, bestudeerde hij vlinders
en de patronen op de vleugels gaven hem ideeën met betrekking tot camouflage.
Hij verslond Darwins werk en werd tegelijkertijd gegrepen door de sciencefiction
van zijn vriend H.G. Wells.'

Zo raakte Churchill geïnspireerd door de ijzeren 'landschepen' die Wells in een
van zijn boeken opvoerde. Begin 1915 schreef hij aan premier Herbert Asquith dat
het tijd was voor een technologische doorbraak, een machine die als het ware
over de loopgraven kon rijden. Een jaar later reed er een landschip, een
proto-tank rond. 'Als een nijlpaard in een korenveld', schreef Churchill, 'een
prehistorisch monster, met name als het door de modderige aarde rijdt.' Deze
Leviathan droeg bij tot een belangrijke zege bij de Slag om Amiens in 1918 en
het verkorten van de Eerste Wereldoorlog.

Opvallend genoeg komt Churchills 'Landschip' niet ter sprake op de
tentoonstelling. De nadruk ligt op het vertrouwen dat Churchill koesterde in de
wetenschap en haar beoefenaars. Dat gold voor één man in het bijzonder:
Frederick Lindemann. Met deze professor in de experimentele fysica was Churchill
in de jaren twintig bevriend geraakt nadat hij hem om raad had gevraagd bij het
schrijven van artikelen. 'The Prof' werd een huisgast op Churchills landhuis
Chartwell waar hij als geheelonthouder, niet-roker en vegetariër uit de toon
viel. 'Rodebietentijd!', pleegde Churchill plagend te roepen wanneer het eten
werd geserveerd.

Waar hun dieet en levensstijl sterk verschilden, daar waren Churchill en
Lindemann het al in een vroegtijdig stadium eens over de dreiging van Hitler en
de gebrekkige defensiepolitiek van de Britten. Toen de oorlog uitbrak werd
Lindemann de officiële wetenschappelijke adviseur van de premier - een nieuwe
functie. De twee hadden niet veel vertrouwen in de officiële wetenschappelijke
adviseurs op de ministeries. In plaats daarvan werden de knapste koppen van de
universiteiten naar Londen gehaald, waar ze nauw zouden samenwerken met de
politieke en militaire leiders.

Geliefde ontmoetingsplekken waren de Royal Society in Londen, de naburige
sociëteit Athenaeum en natuurlijk 10 Downing Street. Een fraaie anekdote op de
tentoonstelling betreft de natuurkundige R.V. Jones, de vader van de
elektronische oorlogsvoering die een cruciale rol speelde bij het misleiden van
de Luftwaffe tijdens de Battle of Britain. Tijdens zijn eerste bezoek aan de
ambtswoning negeerde deze held van de Wizard War de oorlogspremier. Het jonge
genie had Churchill, die gekleed was in zijn geliefde overall, per ongeluk
aangezien voor een onderhoudsmonteur.

De overall, te zien in het museum, paste bij de actieman Churchill. Deze was in
zijn element tijdens de oorlog, door hem omschreven als 'een intense vorm van
leven'. Bezoeken aan een werkplaats waar geleerden werkten aan speciale wapens -
bijgenaamd 'Churchills speelgoedwinkel' - ervoer hij als schoolreisjes. Hij was
met name onder de indruk van de Egel, een machine op een schip die
mortiergranaten sproeit als er een onderzeeër in de buurt is gesignaleerd.

Zijn meeste aandacht ging uit naar de ontwikkeling van het atoomwapen. Churchill
had al snel door dat dit wapen, juist door zijn vernietigende kracht, zou
bijdragen aan de wereldvrede.

Zijn interesse bleef niet beperkt tot de harde wetenschap. Hij moedigde de
voedseldeskundigen aan die een gezond dieet samenstelden, zowel voor soldaten
als voor gewone burgers. Er verschenen posters met het hoofd van Churchill in de
vorm van een gaarpan (tekst: 'Liever vandaag een groepsmaal onder Churchill dan
morgen zoete broodjes bakken onder Hitler. Verspil geen eten!') waarin de
bevolking werd aangeraden om met bekenden gezonde maaltijden te bereiden. Wel
zorgde Churchill ervoor dat er genoeg bier beschikbaar bleef, voor het moreel.
Zelf volgde hij overigens een hedonistisch dieet. Zelfs antibiotica, zo leert de
vitrine over Flemings wondermedicijn, spoelde hij met whisky weg.

Na de oorlog gingen de geleerden terug naar de universiteiten, 'vooruit
geblazen', in Churchills woorden, 'door de donkerrode vleugels van de oorlog'.
Ze bezaten meer vertrouwen dan ooit en waren gewend te werken met oneindige
budgetten. Bovendien hadden ze contacten opgedaan in de politiek en ambtenarij.
Het resultaat was een wetenschappelijke stroomversnelling. Francis Crick
bijvoorbeeld, die in de oorlog akoestische en magnetische zeemijnen had
ontworpen, zou samen met een collega de structuur van het dna ontdekken, het
geheim van het bestaan.

De oorlogsgeleerden zouden in vredestijd twintig Nobelprijzen veroveren en
sommigen van hen, zoals Crick, raakten verbonden aan Churchill College, het
instituut waar Cambridge University in 1958 mee was verrijkt en waarvan veel
materiaal op deze expositie afkomstig is. Churchill's Scientists doet beseffen
hoe snel de technologische vooruitgang afgelopen eeuw is verlopen. Randolph
wijst erop dat zijn overgrootvader nog heeft meegemaakt dat de eerste mens de
ruimte in is gegaan. 'En bedenk vervolgens dat Churchill nog heeft gevochten in
de laatste cavalerieslag te paard.'


Churchill's Scientists is te zien t/m 31/3 2016 in het Science Museum Londen.
Toegang: gratis.

'De wetenschappelijke interesse van mijn overgrootvader was niet academisch,
maar altijd praktisch van aard'




Bekijk de oorspronkelijke pagina:

LOAD-DATE: 28 January 2015

LANGUAGE: DUTCH; NEDERLANDS

GRAPHIC: Model van een Bleriot XI waarmee Churchill als jongen speelde.
De Assiniboine, oorlogsschip met radar voor onderzeeboten.
Jodrell Bank radiotelescoop.
Churchill, in zijn favoriete overall, met generaal Eisenhower in 1944.

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                              154 of 174 DOCUMENTS



                                 de Volkskrant

                            27 januari 2015 dinsdag

Wilders zoekt mensen in alle staten

BYLINE: VAN ONZE VERSLAGGEVER ARIEJAN KORTEWEG

SECTION: Ten Eerste; Blz. 15

LENGTH: 1105 woorden


Meer dan eenderde van de PVV'ers in de provinciale staten verliet de partij de
laatste jaren. Maar partijleider Wilders, die vooral zijn landelijke invloed wil
vergroten, laat zich niet ontmoedigen.


Hoewel van de vorige lichting meer dan eenderde van de gekozenen tussentijds
afhaakte, is Geert Wilders vast van plan weer in alle provincies mee te doen aan
de komende statenverkiezingen. Haastwerk wordt het wel: in de helft van de
provincies is de lijst rond, voor de andere helft heeft de PVV nog een week de
tijd. De statenverkiezingen zijn op woensdag 18 maart.



Voor een aantal provincies is tot dusver alleen de lijsttrekker bekendgemaakt.
De partij heeft nog tot maandag om de volledige lijsten aan te melden bij de
Kiesraad. Een PVV-woordvoerder zegt geen problemen te verwachten. De andere
partijen presenteerden hun provinciale lijsten al eind vorig jaar.

Anders dan de gemeenteraadsverkiezingen, die Wilders vorig jaar opnieuw
grotendeels aan zich voorbij liet gaan, zijn de provinciale verkiezingen van
groot belang voor zijn machtspositie in Den Haag. De statenleden kiezen in mei
de nieuwe Eerste Kamer. Daarom zet de PVV alles op alles om de lijsten gevuld te
krijgen, ondanks de ervaringen in de afgelopen periode.

Veel statenleden bleken allerminst trouw aan de partij. Van de 69 Statenleden
die in 2011 werden gekozen, keerden er sindsdien 25 de PVV de rug toe. De
leegloop verliep in twee golven. In 2011 deed de PVV voor het eerst mee aan de
Provinciale Statenverkiezingen. Al snel na de verkiezingen stapten de eerste
dertien PVV-Statenleden op. Een tweede golf ontstond in maart 2014 na de
'minder, minder, Marokkanen'-uitspraak van partijleider Geert Wilders.

In Zuid-Holland verlieten drie van de acht PVV'ers hun partij, in Friesland drie
van de vier, in Gelderland twee van de vijf, in Noord-Holland vier van de zes.
Alleen in Overijssel heeft de fractie nog dezelfde samenstelling als in 2011.

Recente opstappers, zoals Marc van Kampen (Gelderland) en Matthijs Jansen
(Groningen), hebben kritiek op wat Jansen noemt 'het socialistische programma'
van de PVV, die volgens hem op sociaal-economisch gebied bezig is de SP links in
te halen. Zij stappen over naar VNL, de partij van PVV-dissidenten Bontes en Van
Klaveren. Een enkel statenlid stelde zijn zetel beschikbaar aan een andere
PVV'er.

Talent gezocht

Ondanks die versnippering lijkt de PVV er in te slagen in de meeste provincies
met een volwaardige lijst te komen. Noord-Brabant en Overijssel brachten tot
dusver alleen hun lijsttrekker naar buiten. Zeeland zette alleen de nummers een
en twee op de lijst, op de site van de Groningse PVV gaat het voorlopig slechts
over Zwarte Piet. Ook van Drenthe is niets bekend.

De PVV Friesland komt er rond voor uit dat het moeite kost kandidaten te vinden.
Talent gezocht, staat op de site. Dat talent moet zich inzetten 'foar Sytse en
Maaike', de Friese Henk en Ingrid. 'Vergeet niet dat statenleden in 2015 de
leden van de Eerste Kamer kiezen', waarschuwt statenlid Max Aardema.

Partijleider Geert Wilders maakte er nooit een geheim van dat voor hem alleen de
landelijke politiek ertoe doet. De PVV deed alleen in Den Haag en Almere mee aan
de gemeenteraadsverkiezingen. De provinciale statenverkiezingen zijn nodig om de
PVV in de Eerste Kamer aan zetels te helpen.

De PVV heeft er nu tien. Volgens de jongste peilingen zou de partij kunnen
groeien naar veertien of vijftien zetels en zo een van de grootste
senaatsfracties worden. Daarom staat - een wat vermoeid kijkende - Geert Wilders
groot op de provinciale verkiezingsaffiches, boven de tekst Genoeg is genoeg,.

In Noord- en Zuid-Holland, die door hun inwonertal het meeste gewicht in de
schaal werpen bij de senaatsverkiezingen, heeft de PVV zijn kandidatenlijst op
orde. Op de lijst voor Noord-Holland staan europarlementariërs Olaf Stuger en
Hans Jansen en Tweede Kamerlid Martin Bosma als lijstduwers. Journaliste
Bernadette de Wit, voormalig vertrouwelinge van Theo van Gogh, is kandidaat. Ook
de lijsten voor Utrecht, Limburg en Flevoland zijn compleet. De lijst in
Flevoland wordt aangevoerd door Chris Jansen, die in maart nog uit de
raadsfractie in Almere leek te worden gezet vanwege zijn onvoorwaardelijke steun
aan Wilders.

Bijna alle grote partijen hebben ook hun kandidatenlijsten voor de Eerste Kamer
al formeel ingediend - de SP zou dat zaterdag op de partijraad in Amersfoort
doen, maar die werd door het slechte weer een week uitgesteld De PVV wacht
daarmee tot half maart. De verkiezingen voor de Provinciale Staten worden 18
maart gehouden. De kandidaatstelling voor de senaat moet voor 22 april gebeuren.
Op 26 mei wordt de nieuwe Eerste Kamer geformeerd.

Leegloop treft statenfracties PVV sinds maart 2014

21 maart 2014 Fractievoorzitter Laurence Stassen, tevens europarlementariër,
geeft haar zetel in de Limburgse Staten op. Ze is sinds 2011 het vierde lid dat
de fractie verlaat. Ze stapt over naar VNL (Bontes/Van Klaveren); 21 maart 2014
Joram van Klaveren, tevens PVV-Tweede Kamerlid, verlaat de fractie Flevoland.
Hij geeft zijn zetel terug aan de partij;

22 maart 2014 Otto van der Galiën en Pieter Buisman verlaten de PVV-fractie in
de Provinciale Staten van Friesland. Omdat fractievoorzitter Jelle Hiemstra al
eerder opstapte, is de Friese fractie van vier gekrompen tot één PVV'er; 22
maart 2014 Gerben Laagland verlaat de fractie in Flevoland en gaat verder als
Inwonersbelang;

24 maart 2014 Henk Scherer stapt uit de fractie in Utrecht;

24 maart 2014 Daniël ter Haar verlaat de Gelderse fractie;

23 april 2014 Stephan Jansen en John van Assendelft stappen op in Zuid-Holland.
Van Assendelft stelt zijn zetel beschikbaar aan de PVV, Jansen gaat naar VNL; 6
mei 2014 Bart Brands verlaat de fractie van Zuid-Holland;

30 december 2014 Marc van Kampen, statenlid in Gelderland, stapt over naar VNL;


7 januari 2015 Matthijs Jansen, Gronings statenlid, gaat naar VNL;

16 januari 2015 Jan Kerkhoff verlaat de Brabantse fractie, hij wil naar 50Plus.


In dezelfde periode verlaten drie Kamerleden en een europarlementariër de Partij
voor de Vrijheid. Acht gemeenteraadsleden in Almere en vier statenleden van
Flevoland dreigen in maart 2014 met opstappen, maar accepteren de uitleg die
Wilders achteraf geeft over zijn uitspraken over 'minder Marokkanen'.

Vóór maart 2014 verlieten al 13 statenleden hun fractie. Alleen in Limburg nam
de PVV kort deel aan het dagelijks bestuur van de provincie. Beide gedeputeerden
stapten in april 2012 op, na een rel om het bezoek van de Turkse president Gül.

Friesland komt er rond voor uit dat het lastig is kandidaten te vinden. Talent
gezocht, zegt de site




Bekijk de oorspronkelijke pagina:

LOAD-DATE: 26 January 2015

LANGUAGE: DUTCH; NEDERLANDS

GRAPHIC: De Groningse PVV-statenfractie (van links Van Kesteren, Jansen en Ram)
spreekt zich in november 2014 uit in het Zwarte Pietendebat.
Foto EPA
De verkiezingsposter van de PVV voor de statenverkiezingen.

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                              155 of 174 DOCUMENTS



                                 de Volkskrant

                            24 januari 2015 zaterdag

De toeschouwer is de ster

SECTION: Magazine Rubrieken; Blz. 65

LENGTH: 532 woorden


stijladvies

Jossine Modderman en Arno Kantelberg geven elke week ongevraagd stijladvies aan
bekende mensen.

Ik ken mensen die nog liever een potje worstelen met een cobra dan een dagje
werken met Victoria Koblenko. En ik kan het weten, want ik heb vaak met haar
gewerkt en ze is me toch een pain in the ass. Geen detail te miniem of ze maakt
er een dikke olifant van. Een beeldschone olifant, dat wel. Koblenko bewaakt
haar publieke verschijning zoals een kangoeroe haar pasgeboren baby. En nu hou
ik op met dierenvergelijkingen.



Nou, vooruit, nog eentje dan: Vic (zo mag ik haar noemen, want ik ben dol op
haar) heeft wel wat weg van een slang. Want net als dit creatuur van moeder
natuur schudt zij de ouwe meuk van zich af om te herrijzen in een glimmend nieuw
jasje. Never a Dull Fashion Moment met Miss K. Haar optreden op de Amsterdam
Fashion Week is dan ook een van de redenen dat ik de shows daar graag bezoek.
Niet alle shows kunnen me evenzeer boeien en de naborrel kan me gestolen worden,
maar: wat heeft Vic vandaag weer aan?

Deze graag geziene stamgast van AFW hijst zich elke dag in een andere creatie
waarbij ze een voorkeur heeft voor (jong) Nederlands talent. Hier heeft ze het
keverkunstwerk aan van Dennis Diem. De keverschildjes zijn er stuk voor stuk met
de hand op genaaid en het naveldecolleté is van een duizelingwekkende
schoonheid. Van de hennaversieringen krijg ik de kriebels, maar het geheel is
een ferm statement en dat is in mijn boek altijd beter dan slap gewauwel. Het
enige nadeel is dat ik me naast haar altijd een zeekoe voel. En dit was echt de
allerlaatste.

Jossine Modderman, hoofdredacteur http://LINDAnieuws.nl



Als beroepsbezoeker van modeshows kan ik melden dat er in de wereld van de high
en low fashion een democratisering gaande is waar ze bij de PvdA nog een puntje
aan kunnen zuigen. In Milaan, Parijs, Londen, ja zelfs in Amsterdam wordt
namelijk wél naar het volk geluisterd. Of nou ja, er wordt niet zozeer naar ze
geluisterd, maar naar ze gekeken. Het zijn tegenwoordig niet meer de modellen op
de catwalk die massaal worden gefotografeerd, maar de bezoekers bij de ingang -
het gewone volk, zo u wilt, maar dan in de parmantige uitvoering. Streetstyle
heet dat, en internet is vergeven van de blogs die daar hun unique sellingpoint
van hebben gemaakt. De toeschouwer is ster geworden en geen grotere ster op de
Amsterdamse modeshows dan mevrouw linksboven, de diva who came in from the cold.
Goede tweede is ex-voetballer Evgeniy Levchenko, niet toevallig haar voormalige
vrijer.

Evgeniy, door iedereen Lev genoemd, trapt niet in de voetballersvalkuil; hij
behangt zich niet met dure merken, de suggestie van smaak die we in zo veel
spelershomes treffen. Hierboven zien we hem in een denim-linnen deux-pièces van
het jonge Scandinavische merk Hansen. Het gilet is knap getailleerd, met een
licht achterpand als statement. De schoenen zijn gepoetst (dank) en glimmen,
maar blijven sober genoeg om het podium te laten voor de leren das, een subtiele
zet. Tenslotte geldt wat we in Oekraïne zeggen: Ð²Ñ Ð·Ñ&Oelig;ÐºÐ¸Ð¹ Ð±Ð¾Ñ ÑÑ
Ðº, Ð±Ñ Ð»Ñ&Oelig;Ñ Ðµ Ñ Ð»ÐµÐ¹Ñ Ð° (Hoe smaller de das, hoe groter de fluit).

Arno Kantelberg, hoofdredacteur esquire

LOAD-DATE: 23 January 2015

LANGUAGE: DUTCH; NEDERLANDS

GRAPHIC: foto Hollandse Hoogte
foto ANP

PUBLICATION-TYPE: Krant

JOURNAL-CODE: de Volkskrant Magazine


                    Copyright 2015 De Persgroep Nederland BV
                              All Rights Reserved

                              156 of 174 DOCUMENTS



                                 de Volkskrant

                            24 januari 2015 zaterdag

Marketing tegen terreur

BYLINE: TONIE MUDDE EN JOS MAALDERINK

SECTION: Sir Edmund

LENGTH: 2186 woorden


Terrorisme (1): werken op het gemoed van de strijder


In elke terrorist schuilt een gewone burger. Bestaan er manieren om strijders
hun oude rol weer te laten opnemen? Lessen uit de jungle van Colombia.

Daar zit je dan, tegen een boom geleund met je AK-47, op uitkijk langs de
rivier. Het is midden in de nacht, je collega-guerrilla's liggen verderop te
slapen in het kampement.

Locatie: de jungle van Caquetá, een departement in het zuiden van Colombia. Tijd
van het jaar: half december. Juist op deze dagen lijkt je familie verder weg dan
ooit. Op honderden kilometers afstand maken ze zich op voor de Kerstdagen en jij
zit hier, in je eentje in de modder, met het gezoem van muggen rond je kop.



Maar wat is dat?

Een blauwe gloed, daar, in de verte op de rivier. Vuurvliegjes? Nee, die zien er
anders uit.

Je knijpt je ogen tot spleetjes. Wat het ook is, het komt dichterbij.

Langzaam splitst de blauwe gloed op het water zich op, in twee lichtbronnen,
drie lichtbronnen, vier...

Lichtgevende bollen, tientallen, honderden. Ze drijven met de stroming mee naar
je toe. Een bewegend snoer vol kerstlichtjes; een prachtig schouwspel.

Je pakt je walkie-talkie en belt door wat je ziet.

'¿Qué fumaste tu, loco?' klinkt het vol ongeloof aan de andere kant van de lijn.
Maar je kameraden komen toch poolshoogte nemen. Wanneer ze zich naast je in de
bosjes verschansen, zijn de dobberende blauwe bollen nog dichterbij gekomen; één
blijft er vlakbij haken achter een tak.

Een valstrik? Daar lijkt het niet op. De bol is transparant; nergens een
spionagecamera of explosief te zien. Binnenin bevindt zich een postkaartje met
een tekst. Ergens in Colombia heeft een vader een paar regels op papier gezet
aan zijn zoon die zich bij de guerrilla heeft aangesloten. Strekking: ik mis je,
kom terug. Gevolgd door een slogan die op alle kaartjes staat: 'No deje pasar
esta Navidad, Colombia y su familia lo están esperando. Desmovilícese. En
Navidad todo es posible.' ('Laat deze Kerst niet voorbijgaan, Colombia en uw
familie wachten op u. Demobiliseer. Met Kerst is alles mogelijk.')

De man achter deze campagne is communicatiestrateeg Jose Miguel Sokoloff. De
overheid schakelde hem en zijn bureau Lowe and Partners in om een nieuwe manier
te vinden om guerrillero's van de FARC te bereiken. Deze communistische
strijdkrachten vechten al meer dan een halve eeuw tegen de regering omdat die
zich niet zou bekommeren om de belangen van de armen op het platteland. De FARC
- met naar schatting zo'n 8.000 strijders, onder wie de Nederlandse Tanja
Nijmeijer - gebruikt daarbij middelen als ontvoeringen, aanslagen en
drugshandel. Het conflict kostte naar schatting al meer dan 200 duizend levens.


Een van de belangrijkste wapens in een oorlog is propaganda. Al jarenlang zond
de overheid spotjes uit om guerrillastrijders te verleiden terug te keren in de
maatschappij via een reïntegratieproject. Alleen: die spotjes leken de
guerrillero's steeds slechter te bereiken. De harde kern van het FARC-leger trok
zich almaar verder terug in de jungle en keek zelden of nooit televisie.

En zo verscheen pr-man Jose Miguel Sokoloff ten tonele. Kon hij iets beters
bedenken? Sokoloff en zijn team interviewden eerst 60 ex-strijders. 'Zo kwamen
we tot cruciale inzichten voor de campagne', zegt Sokoloff telefonisch vanuit de
Colombiaanse hoofdstad Bogotá. Een groot deel van de guerrillero's meldt zich
als jonge idealist aan bij de FARC. Wie in de harde werkelijkheid van de
gewapende strijd spijt krijgt van zijn keuze, heeft pech. Doorvechten zul je.
Sokoloff: 'Veel strijders zijn net zo goed gevangenen van de FARC-organisatie
als de mensen die zij ontvoeren.'

Ook in de statistieken zagen Sokoloff en zijn collega's iets interessants: rond
Kerstmis zijn er altijd meer guerrillero's die ontsnappen uit de jungle en zich
aanmelden bij het reïntegratieproject. 'Waarschijnlijk is de heimwee dan het
grootst.'

Sokoloff zette daarom - samen met regeringstroepen - vanaf 2010 een reeks
pr-campagnes op rond de feestdagen. In het eerste jaar vlogen twee Black
Hawk-helikopters boven FARC-territorium om daar snoeren met 2.000 kerstlampjes
in enorme bomen te hangen. Het jaar daarna volgden de blauwe bollen op de
rivier, met berichten van vrienden en kennissen van guerrillero's. En dan was er
ook nog Operatie Bethlehem, waarbij gigantische lichtbakens in de jungle
strijders de weg naar ontsnapping uit FARC-territorium wezen.

Werkte het? De overheidsstatistici turfden in drie achtereenvolgende
decembermaanden ruim 700 guerrillero's die zich aanmeldden voor het
reïntegratieproject; een flink aantal op een leger van naar schatting 8.000 man.
Sokoloff: 'De normale piek van guerrillero's die rond Kerst de FARC verlieten,
kwam bovendien wat hoger te liggen'.

Sokoloff deed zijn verhaal vorige maand op het podium van TED, een organisatie
die speeches van inspirerende sprekers online zet. Inmiddels is zijn filmpje al
ruim 380 duizend keer bekeken. Ook door de Nederlandse terrorisme-expert
Beatrice de Graaf, die zeer enthousiast is.

'Dit is verreweg de origineelste antiterreuractie die ik ooit heb gezien', zegt
ze. De Utrechtse hoogleraar internationale betrekkingen schreef onder meer het
boek Theater van de angst. Met theater doelt ze daarbij op het krachtig afgeven
van een boodschap, door ofwel terroristen dan wel de overheidsdiensten die hen
bestrijden.

De Graaf: 'De terroristen die de redactie van Charlie Hebdo bestormden hadden
naast het doel de makers van Mohammed-cartoons te doden nog een ander, voor hen
minstens zo belangrijk doel. Het was hen ook te doen om het theater, de
intimidatie en de show van terreur. Ze willen ons en de rest van de wereld laten
zien: kijk eens waar wij voor staan, kijk eens wat wij kunnen.'

Ook overheden zetten bewust of onbewust theater in als wapen, aldus De Graaf.
'Was de inzet van 90 duizend Franse agenten en soldaten nodig om die paar
terroristen te pakken? Misschien wel. Maar de regering straalde er ook een
krachtige boodschap mee uit voor het eigen volk en de terroristen: kijk eens hoe
daadkrachtig en vastberaden wij zijn.'

De demonstraties op straat, regeringsleiders die steun betuigen in Frankrijk,
ministers die elkaar plechtig beloven meer informatie van elkaars
inlichtingendiensten uit te wisselen; na de aanslagen in Parijs zag De Graaf het
hele arsenaal aan klassiek conflicttheater voorbij komen. 'Het is wellicht
nodig, maar creatief is het allemaal niet. Daarom ben ik zo gecharmeerd van die
Colombiaanse kerstbomenactie. De FARC is een van de oudste, meest gewelddadige
en rijkste terreurorganisaties ter wereld. Als een out-of-the-boxidee zo'n
krachtige organisatie kan verzwakken, valt er dan niet iets vergelijkbaars te
bedenken om potentiële jihadistische terroristen aan te spreken?'

Terug naar pr-man Sokoloff in Bogotá. Stel de Europese Unie vraagt hem een
campagne te bedenken om radicaliserende moslimjongeren op vreedzame gedachten te
brengen. Zou hij zo'n opdracht aannemen? 'Ja', zegt hij direct, om daarna stil
te vallen. 'Maar ik voel nu ook een lichte paniek opkomen. Mijn hemel, hoe kan
ik die groep bereiken?'

Want ja, hij ziet parallellen: jonge mensen die zich niet thuisvoelen in de
samenleving, die vastzitten in een radicaal gedachtengoed, die geweld niet
schuwen. Maar hij ziet ook grote verschillen. 'De jongeren die zich aansluiten
bij de FARC doen dat vaak met een romantisch beeld. In de jungle ontdekken ze al
snel dat daarvan niets klopt, de beloning blijft dus uit. Bij radicaliserende
moslimterroristen is een van de drijfveren een beloning van God na de dood. Die
sterke religieuze component maakt het razend moeilijk om een goede
communicatiestrategie te bedenken.'

Bij zijn Colombiaanse campagne richtte Sokoloff zich rechtstreeks tot de
guerrillero's, bij een campagne tegen moslimradicalisering zou hij eerder de
omgeving van potentiële terroristen willen bereiken. 'Personen met gezag binnen
de moslimgemeenschap die zeggen: joh, trek je niks aan van die rare cartoons,
daar staat God boven. En trouwens, hoe gaat het op school?'

Terrorisme-onderzoeker Ramón Spaaij - verbonden aan de Universiteit van
Amsterdam en Victoria University - denkt ook dat dat de beste
communicatiestrategie is bij radicaliserende jeugd. 'Overheidsdiensten proberen
zoiets nu al op sociale media. Zodra iemand radicale teksten uitslaat, komt er
een counter narrative, bijvoorbeeld van mensen die uitleggen dat het hier om een
verkeerde interpretatie van de Koran gaat. Het is daarbij wel cruciaal dat die
mensen geloofwaardig zijn bij de doelgroep. Als het voelt als een
dienstmededeling van de overheid, werkt dat bij radicaliserende jeugd als een
rode lap op een stier.'

Spaaij is een voorstander van de zachte aanpak. Laatst op een congres hoorde hij
een hoge legerofficier vertellen wat hij zou willen doen met Europese strijders
die naar Syrië trekken om zich aan te sluiten bij IS. De man zag twee opties:
maak ze dood of pak hun paspoort af zodat ze nooit meer kunnen terugkeren naar
hun thuisland. Spaaij: 'Dat klinkt stoer, maar wat is het gevolg? Zo ontneem je
Syriëgangers elk perspectief op een terugkeer in de maatschappij. Dat werkt
terrorisme juist in de hand.'

De Colombiaanse actie met de kerstbomen vindt Spaaij een verfrissend voorbeeld
van de zachte aanpak, al zet hij wel vraagtekens bij de bewezen effectiviteit.
'Er spelen zóveel factoren een rol, dat het vaak zeer lastig is om aan te tonen
hoe goed een bepaalde strategie echt werkt.'

Wat opvalt aan de Colombiaanse demobilisatiegrafieken: in de jaren voor de
kerstcampagnes verlieten juist méér guerrillero's de FARC. Dat kan goed komen
omdat het guerrillaleger slinkt en alleen de harde kern overblijft die zich niet
zo snel overgeeft. Maar toch: een beetje statisticus zou alleen al vanwege de
grilligheid van de pieken en dalen geen grote effecten aan de creatieve
pr-campagnes durven toeschrijven. Bovendien voltrokken zich in de jaren van de
kerstcampagnes ook andere relevante ontwikkelingen, zoals het aantreden van een
nieuwe president en een nieuwe ronde vredesonderhandelingen.

Kortom, was de inzet van al die kerstbomen en blauwe bollen in de jungle
wellicht niet meer dan een druppel op de gloeiende plaat van het internationale
terrorisme?

'Zelfs dan was het de moeite waard', zegt Sokoloff vanuit Bogotá, waarna hij een
liedje van de Britse band Depeche Mode citeert. 'Everything counts, in large
amounts.'

ALLE TERRORISTEN AAN ÉÉN TAFEL

Lid van een organisatie die op de zwarte lijst van de overheid staat? Dat is
geen probleem bij de New World Summit, een project van de Nederlandse kunstenaar
Jonas Staal. Sinds 2012 organiseert hij een reeks bijeenkomsten waarbij
statenloze politieke organisaties bijeenkomen in een parlementachtig decor. De
alternatieve wereldtoppen vonden achtereenvolgens plaats in Berlijn, Leiden,
Kochi (India) en Brussel. Acte de présence gaven onder meer vertegenwoordigers
van de Baskische onafhankelijkheidsbeweging en van de gewapende tak van de
Communistische Partij in de Filipijnen. Staal wil met zijn New World Summits een
podium geven aan organisaties die 'buiten de democratie zijn geplaatst',
bijvoorbeeld doordat staten hun banktegoeden blokkeren of paspoorten van leden
intrekken. Hij hoopt dat zijn initiatief leidt tot meer kennis bij het grote
publiek over de onderliggende problemen en belangen bij internationale
conflicten. Is Islamitische Staat ook welkom bij de volgende New World Summit?
Staal: 'Ja, mits die bereid is een ruimte te delen met andere organisaties die
hun mening veelal niet zullen delen. Ik betwijfel of de IS daarvan gebruik zou
willen maken.'

BOODSCHAPPEN UIT DE LUCHT

De vijand verzwakken zonder ook maar een kogel te verspillen - luchtpost met
propaganda is daarvoor een veelgebruikte truc. Een kleine greep uit de militaire
geschiedenis.

Eerste Wereldoorlog (1914-1918)

Wat gebeurt er met me als ik me overgeef? Het is een vraag die door het hoofd
tolt van menig soldaat in een benarde positie. De Britten speelden hierop in
door boven Duitse stellingen brieven te laten vallen van krijgsgevangen die
schreven dat de Britten hen goed behandelden.

Tweede Wereldoorlog (1939-1945)

'Weet je nog, die laatste kus?' Zo begint een Duits propagandakaartje speciaal
gemaakt voor Amerikaanse soldaten die hun vriendin moesten achterlaten in de VS.
Op de prent staat een innig zoenend stel, met daarnaast een aanmoediging om
vooral snel naar huis te gaan, waar zij smachtend wacht. Het alternatief wordt
ook vermeld: wie niet huiswaarts keert, wacht een houten kruis op Europese
bodem.

Eerste Golfoorlog (1990-1991)

De Amerikanen wierpen vele duizenden geldbriefjes van 25 dinar uit boven de
Iraakse troepen. Tenminste, zo leek het vanaf een afstandje. Soldaten die het
briefje opraapten, ontdekten al snel dat het nepgeld betrof. Op de achterkant
stond in het Arabisch: 'Je hoeft niet te sterven! Je kunt veilig terugkeren naar
je dierbaren als je nu het verzet staakt.' Daarna volgde een instructie om je
over te geven aan de Amerikanen: met het nepgeldbriefje in de hand.

Propaganda is een belangrijk wapen in elke oorlog




Bekijk de oorspronkelijke pagina: , , , ,

LOAD-DATE: 23 January 2015

LANGUAGE: DUTCH; NEDERLANDS

GRAPHIC: Foto Monique Bröring
'Je bent dan wel guerrillero, maar je bent vooral mijn zoon/dochter.' Het
Colombiaanse ministerie van Defensie hing deze posters - met echte kinderfoto's
van strijders - aan bomen in de jungle.
Lichtgevende bollen op de rivier.
Foto Monique Bröring

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                              157 of 174 DOCUMENTS



                                 de Volkskrant

                            24 januari 2015 zaterdag

Aan ziekenhuisrekening is geen touw vast te knopen

BYLINE: VAN ONZE VERSLAGGEEFSTER ANNEKE STOFFELEN

SECTION: Ten Eerste; Blz. 2

LENGTH: 489 woorden


Ombudsman: prijzen soms onverklaarbaar hoog

Ziekenhuisrekeningen zijn ondoorgrondelijk, inconsequent en de prijzen soms
onverklaarbaar hoog, constateert de Nationale Ombudsman op basis van eigen
onderzoek. Voorafgaand aan een medische behandeling kan vrijwel geen enkel
ziekenhuis patiënten vertellen hoeveel zij kwijt zullen zijn.

Zo meldde zich een vrouw bij de ombudsman die overwoog zich te laten
steriliseren. Haar gynaecoloog kon vooraf geen concretere schatting maken dan
dat het 'ergens tussen de 1.000 en 2.000 euro' zou gaan kosten. Na de
behandeling kreeg de patiënte een rekening van bijna 2.200 euro.

Het is maar een van de ruim driehonderd klachten die de Nationale Ombudsman en
de Consumentenbond tussen november 2013 en april 2014 binnenkregen op hun
gezamenlijke meldpunt over onduidelijke declaraties in de zorg. Dat meldpunt
werd geopend nadat in 2013 ophef was ontstaan over 'oorsmeergate': een
Volkskrant-lezer meldde dat hij voor het uitspuiten van zijn oren een rekening
had ontvangen van 1.066 euro.

Zijn ziekenhuis bleek niet de enige snelverdiener. Zo vervoegde zich bij het
meldpunt een patiënte die na een bezoek van tien minuten aan de gynaecoloog een
rekening kreeg van 1.990 euro. Een consult zou volgens de zorgverzekeraar
slechts 180 euro mogen kosten. Waarvoor de rest van het bedrag was bestemd, kon
niemand de patiënte goed uitleggen. De kosten zouden zijn voor 'het gebouw en de
middelen', aldus het ziekenhuis.

Volgens waarnemend ombudsman Frank van Dooren ondermijnen dit soort kwesties de
solidariteit en het vertrouwen in de gezondheidszorg. Het ingewikkelde
declaratiesysteem met 'diagnose behandelcombinaties' (dbc's) is zelfs voor
professionals nauwelijks te begrijpen, constateert hij. Ziekenhuizen hebben
steeds vaker hulp nodig van een gespecialiseerd bureau om hun declaratieverkeer
af te handelen. Laat staan dat een gewone burger er nog iets van snapt.

Wie kan bijvoorbeeld verklaren waarom de kersverse ouders van een tweeling twee
verschilldende prijzen moesten betalen voor twee dezelfde ambulanceritten?
Vanwege complicaties bij de bevalling werden zij vanuit Arnhem naar het
ziekenhuis in Utrecht gereden. De rit terug bleek 300 euro duurder dan de
heenreis.

In reactie stelt minister Schippers van Volksgezondheid dat het bij veel
zorgvragen 'bijna onmogelijk' is patiënten vooraf inzicht te geven in de kosten
van een behandeling. Dat bleek ook tijdens een onderzoek van de Consumentenbond,
dat 95 ziekenhuizen vroeg om een prijsopgave van drie veelvoorkomende
behandelingen. Meestal kwam er geen duidelijk antwoord.

Schippers heeft 2015 uitgeroepen tot 'het jaar van de transparantie' in de
zorgkosten. Zorgverleners worden verplicht rekeningen af te leveren die voor de
leek te begrijpen zijn. Maar de Nationale Ombudsman vindt dat onvoldoende. Hij
wil dat de overheid zich meer inspant zodat patiënten vooraf duidelijkheid
hebben over de kosten.




Bekijk de oorspronkelijke pagina:

LOAD-DATE: 23 January 2015

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                              158 of 174 DOCUMENTS



                                 de Volkskrant

                           22 januari 2015 donderdag

Een 'prairiepopulist' die de Democraten naar links trekt

BYLINE: ARIE ELSHOUT

SECTION: Ten Eerste; Blz. 13

LENGTH: 541 woorden


Profiel Elizabeth Warren


Elizabeth Warrens ster in de Democratische partij rijst snel. Een bedreiging
voor Hillary Clinton?

President Obama kreeg de meeste televisieminuten tijdens de State of the Union.
Maar een goede tweede was een vrouw met een eenvoudig bobkapsel en een simpele
bril: Elizabeth Warren, de prairiepopulist.



Met veel gevoel voor de bal nam de CNN-regie haar steeds in het beeld als ze
weer eens opstond om te applaudisseren voor de president. In haar eentje is zij
bezig de Democratische partij naar links te trekken. En ergens in Amerika moet
een echtpaar op de bank hebben gezeten dat Warrens enthousiasme tandenknarsend
aanzag: de Clintons.

Warren is senator voor Massachusetts. Dat is ze nog niet lang, maar haar roem
stijgt snel. In december ontketende ze een opstand in de Democratische partij
tegen een begrotingsakkoord met de Republikeinen. Daarin werd stilletjes een
regel ongedaan gemaakt die moet voorkomen dat Wall Street riskante transacties
onderneemt met geld van de belastingbetalers, zoals Warren dat omschreef. De
regel maakt deel uit van de Dodd-Frankwet, die de banken aan banden moet leggen
om te voorkomen dat ze de wereld opnieuw, net als in 2008, een
bijna-doodervaring bezorgen.

In de Senaat zinderde Warren van woede. 'Voor wie werkt het Congres? Werkt het
voor de miljonairs, miljardairs, de reuzenondernemingen met hun legers aan
lobbyisten en advocaten? Of werkt het voor het volk?' Haar kleine hand balde
zich in een vuist. Veel in Washington is gespeeld, maar dit keer voelde je: het
is echt. Het budget-akkoord redde het maar net.

Warrens hart ligt bij de gewone man. Dat komt voort uit haar jeugd in Oklahoma.
De journalist George Packer schrijft erover in zijn boek The Unwinding. Van hem
is de bijnaam 'prairiepopulist'. Warrens zag haar vader lijden onder pech die
hij had. Een zakenpartner ging ervandoor met het geld dat hij had gespaard om
een autozaak te beginnen. Daarna kostte een hartaanval hem zijn baan. Hij
eindigde bij een postorderbedrijf, vechtend tegen de dure ziekenhuisrekeningen,
schulden en het gebrek aan respect van zijn vrouw, die hem een mislukkeling
vond.

De jonge Elizabeth kon 'goed leren', zoals alleen families van bescheiden komaf
dat zo zeggen over hun kinderen. Ze werkte zich op en werd wetenschapper
gespecialiseerd in consumentenzaken. Met lede ogen zag ze hoe de regels voor
Wall Street werden afgeschaft of afgezwakt, mede door toedoen van Democraten als
de Clintons. Uit haar onderzoeken wist ze dat als het fout gaat bij grote banken
en bedrijven, de kleine man de tol betaalt.

Nu drukt ze haar stempel op de politiek. Tot schrik van de Clintons. Hillary en
Bill moeten dinsdag vol goede zin voor de tv zijn gaan zitten, de State of the
Unions aftellend. Nog twee voor Barack en wie komt er dan?, grapte Bill
misschien wel, Hillary in haar knie knijpend. De pret was snel voorbij toen ze
Warren zagen gloriëren in de draai naar links die Obama nam.

Zelf zegt Warren geen kandidaat te zullen worden, maar ze kan de
centrumpoliticus Hillary wel dwingen in de voorverkiezingen naar links op te
schuiven, wat slecht kan zijn voor haar kansen in de uiteindelijke strijd tegen
de Republikeinen. Het is nog niet gedaan voor Hillary.




Bekijk de oorspronkelijke pagina:

LOAD-DATE: 21 January 2015

LANGUAGE: DUTCH; NEDERLANDS

GRAPHIC: Elizabeth Warren (rechts) debatteert met haar collega Jan Schakowsky
vlak voor de State of the Union.
Foto Larry Downing / Reuters

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                              159 of 174 DOCUMENTS



                                 de Volkskrant

                            21 januari 2015 woensdag

Raderwerk

SECTION: Opinie en Debat; Blz. 23

LENGTH: 760 woorden


in utrecht


De stakers van Brink's zijn eigenlijk te lief

Het stakingswapen wordt 's middags in stelling gebracht op een bewegingloos
kruispunt in Utrecht. Hoek Blaeulaan-Ptolemaeuslaan: kantorenland. Het is er
leeg en koud, er is geen publiek, maar als je goed kijkt, zie je af en toe een
stropdas achter een raam stiekem de luxaflex omhoog schuiven. Als de stropdas
ziet dat het in orde is, gaat de luxaflex weer dicht.



Het is geen ideale plek, maar je kunt niet elke dag naar de Dam en als je niets
doet, doet niemand iets voor jou. Dus blazen ze op hun fluitjes en rollen ze de
vlaggen uit die zijn klaargezet door twee ervaren vakbondsmannen met
dokwerkersmutsen. Die doen ook de beveiliging en hebben de geluidsinstallatie in
orde gemaakt. Wat dat betreft is het vakbondswerk een geoliede machine.

Uit een speaker komen de Beatles: I've been working like a dog. Zal de CEO het
lef hebben naar ze toe te komen? Ze scanderen zich alvast warm, onder leiding
van spreekstalmeester Asmae Haijari, die leuzen opleest van haar iPad.

'Wat willen wij?' 'Werk!'

'Wanneer willen wij dat?' 'Nu!'

De woorden stijgen als ballonnen op, en verdwijnen dan.

Het personeel van Brink's staakt al weken af en aan, en ik mag mee in de bus.
Brink's is het bedrijf van de gedrongen geldwagens die heel af en toe
spectaculair worden overvallen. De Brinkers - zo noemen ze zichzelf - stappen in
een touringcar bij de vestiging in Amsterdam-Zuidoost, allemaal in het
bedrijfsblauw. Met een marker streept Ronald de lijst af: 36 man.

De afspraak is dat ik hun namen in het midden laat. Niet vanwege de staking - de
baas is het eens met de staking - maar vanwege de veiligheid. 'Wij hebben kennis
die criminelen heel graag willen hebben', zegt Ronald. Hijzelf is
gespecialiseerd in spuitende geldautomaten: als je ze kraakt, zit alles onder de
inkt. 'Maar ik weet natuurlijk hoe je zo'n ding demonteert zonder vuil te
worden.'

Brink's wordt vrijwel opgeheven, omdat de banken kozen voor concurrent G4S.
Zeshonderd van de duizend man op straat met een armetierig sociaal plannetje.
Vandaar dat ze de geldautomaten van de Rabobank niet meer bijvullen - een actie
waarbij je naar het publiek toe natuurlijk wel voorzichtig moet zijn, zegt
Hamid, 'want als wij volledig staken, ligt de hele Nederlandse markt binnen twee
dagen plat.'

Half het raderwerk staat stil.

De bus rijdt door een kleverige mist naar Utrecht. Er gaan glacékoeken rond, en
twee plastic zakken met scheidsrechtersfluitjes. Als ze op het kruispunt staan,
trekt de kou uit het asfalt in hun benen. Om warm te blijven, maken ze grappen.


'Wat willen wij?' 'Seks!'

'Wanneer willen wij dat?' 'Nu!'

Het stakingswapen is machtig. De doodverklaring ervan, vorige week door vakbond
De Unie, werd met hoon ontvangen. Om staken hangt de geur van vroeger, van de
rooien tegen de industriëlen, van het spoorwegoproer in 1903, het als uw
machtige arm het wil, het willen we naar de Dam dan gáán we naar de Dam. Staken
is, afgezien van revolutie, de enige troef van de gewone man in de
markteconomie. Voorzover de gewone man en de markteconomie nog bestaan
natuurlijk, want de rooien zitten tegenwoordig met de industriëlen in het
kabinet en samen hervormen ze de arbeidsmarkt. Het woord 'revolutie' is al bijna
uit de Van Dale gevallen.

Het probleem van de Brinkers is dat ze eigenlijk nergens kunnen aankloppen met
hun eisen. Hun eigen baas heeft geen geld, dat begrijpen ze. Dus staan ze nu
voor de poort van concurrent 4GS. Daar willen ze graag werken, maar dan wel met
behoud van hun opgebouwde arbeidsrechten, en dat is 4GS niet van plan. Die zijn
van de nieuwe economie, van flexcontracten en uitgebeende salarisstroken. Daar
ben je een robot, waarschuwen ze al in de touringcar.

De Brinkers hadden het goed voor elkaar: de meesten hebben dienstjaren met
dubbele cijfers. Hamid verdient 2.200 netto en dat wordt bij een ander bedrijf
600 minder. Peter zegt: 'Ik had gehoopt een beetje oud te worden hier'.

Zo staan ze daar.

Dan komt de CEO van 4GS naar buiten, Gert Askes. Hij draagt een zalmroze
stropdas en een titanium bril en spreekt de naam van zijn bedrijf uit op z'n
Amerikaans: Four-Gee-Es. Hij zegt: 'Het is usance in de branche dat we elkaar
netjes te woord staan.' En: 'Wij zijn het probleem niet, jongens. Maar kom
vooral bij mij solliciteren, veel succes.' Er volgt een klein applaus.

Later, bij het afscheid, zegt Peter: 'Eigenlijk zijn we te lief'.

Toine Heijmans

t.heijmans@volkskrant.nl

Hij is gespecialiseerd in spuitende geldautomaten: als je ze kraakt, zit alles
onder de inkt




Bekijk de oorspronkelijke pagina:

LOAD-DATE: 20 January 2015

LANGUAGE: DUTCH; NEDERLANDS

GRAPHIC: Voor behoud van oude arbeidsvoorwaarden.
Een stakingsactie in kantorenland.
Maar de CEO zegt: 'Wij zijn het probleem niet, jongens'.

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                              160 of 174 DOCUMENTS



                                 de Volkskrant

                            19 januari 2015 maandag

Propria Cures, 125 jaar kritisch vanaf de kant

BYLINE: PAUL ONKENHOUT

SECTION: V Opening; Blz. 7

LENGTH: 619 woorden


Interview Bob Polak

Het satirische studenten- en 'schendblad' Propria Cures bestaat deze week 125
jaar. Ex-redacteur en liefhebber Bob Polak maakte een boek en verklaart zijn
liefde.

Wat hem nog het meest verbindt aan Propria Cures, het vermaarde satirische
'schendblad' dat woensdag 125 jaar bestaat en het jubileum afgelopen zaterdag al
uitbundig vierde? 'De mentaliteit. Het blaadje is een verademing, nog steeds, en
de mensen zijn dat ook. Met PC'ers is het altijd leuk.'

Bob Polak (morgen 68) heeft al een halve eeuw een sterke band met het
Amsterdamse studentenblad. Sinds 1965 is hij lezer, van 1973 tot 1975 was hij
redacteur. Wij, zegt hij als hij over Propria Cures spreekt. Polak maakte
dertien jaar lang deel uit van het stichtingsbestuur, stelde vijf bloemlezingen
uit PC samen en schreef samen met Lucas Ligtenberg Een geschiedenis van Propria
Cures 1890-1990.

Voor Het gezicht van Propria Cures 1890-2015 las hij de stukjes die in het blad
verschenen bij de komst en het vertrek van redacteuren en koos hij toepasselijke
citaten. De oplage is beperkt, vierhonderd exemplaren. Polak: 'Een boek over de
geschiedenis hebben we in 1990 al gemaakt, dat kan over 25 jaar weer.'

Wat is de grootste kracht van Propria Cures?

'De autonomie van de redactie. Dat is meteen het grote verschil met reguliere
kranten en bladen. De redactie is volstrekt onafhankelijk. In 1992 hadden we die
enorme rel toen er een montagefoto in het blad stond van Leon de Winter in een
massagraf in Auschwitz. De toenmalige redactie vond dat De Winter te veel
koketteerde met zijn Joodse achtergrond. Het waren uiteindelijk leden van de
stichting die opstapten, de redactie kon blijven zitten.'

Wat vond u van die foto?

'De grens ligt voor mij bij racisme en discriminatie. Dit vond ik gewoon niet
grappig, het was een paar stapjes over de grens. Ik was net uit het
stichtingsbestuur, maar als ik er nog in had gezeten, had ik niet geweten wat ik
had moeten doen. Want de redactie is onaantastbaar.'

Zijn de hoogtijdagen van Propria Cures niet al lang voorbij?

'Er blijft behoefte bestaan aan een blad dat de grens opzoekt. Daarnaast is het
nog steeds een podium voor jonge mensen met schrijftalent die zich willen
ontwikkelen; die in een team leren werken en worden omringd door kritische
mederedacteuren. En nog steeds breekt er talent door, nu bijvoorbeeld Nina
Polak.'

Hoe zou u het karakter van het blad omschrijven?

'Propria Cures staat langs de kant en geeft commentaar. Bij ons staat de
kritische zin centraal. We staan kritisch in het leven, daardoor heeft het blad
ook zoveel essayisten, columnisten en cabaretiers afgeleverd. En we storten ons
niet in de hypes, zoals nu iedereen met Charlie Hebdo doet. Dat is toch totaal
doorgeschoten? De ware PC-redacteur houdt afstand, op de types die voor het geld
gaan na, Beau van Erven Dorens bijvoorbeeld.'

Wat was de mooiste tijd?

'De tijd van J. Goudsblom, Renate Rubinstein, Piet Borst en Jan Eijkelboom, 1955
en 1956. Het waren de hoogtij-dagen van de studentenvakbond ASVA, die een
collectief abonnement op Propria Cures had. Duizenden studenten lazen Propria
Cures. De Sovjet-Unie viel Hongarije binnen, Indonesië stond in brand. En
intussen brak dat kluppie redacteuren met alle heersende opvattingen, geweldig.'

Hebben sites als GeenStijl het blad niet overbodig gemaakt?

'Het is geen toeval dat Marck Burema, Pritt Stift van GeenStijl, is begonnen bij
Propria Cures. Ook sommige nieuwe media hebben een kritische blik, maar internet
is vooral het terrein van het gewone volk. Propria Cures is toch echt van een
ander intellectueel niveau.'

Sommige nieuwe media hebben een kritische blik, maar internet is vooral het
terrein van het gewone volk




Bekijk de oorspronkelijke pagina:

LOAD-DATE: 18 January 2015

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                              161 of 174 DOCUMENTS



                                 de Volkskrant

                            19 januari 2015 maandag

Vermogenskloof groeit snel

BYLINE: VAN ONZE VERSLAGGEVER WILCO DEKKER

SECTION: Ten Eerste

LENGTH: 635 woorden


Rijkste 1 procent bezit ruim een kwart van vermogen, aan onderkant nemen de
schulden toe

De inkomensverdeling in Nederland is relatief gelijk en stabiel, maar bij de
vermogens wordt de kloof tussen arm en rijk steeds groter. De rijkste 1 procent
bezit volgens nieuwe cijfers meer dan een kwart van het private vermogen, ruim
meer dan een jaar eerder, terwijl aan de onderkant de schulden groeien.

Dat blijkt uit de meest recente gegevens over de hoogste vermogens, die de
Volkskrant heeft opgevraagd bij het Centraal Bureau voor de Statistiek (CBS).
Begin 2012 bezat de rijkste 1 procent van Nederland 24 procent van het private
vermogen: aandelen, bank- en spaarrekeningen, huizen en andere bezittingen.
Begin 2013 was dat aandeel van de rijkste 75 duizend huishoudens opgelopen naar
26,6 procent.

Bij de berekening zijn de pensioenen buiten beschouwing gelaten. Het CBS doet
dat omdat mensen nu niet bij hun pensioen kunnen, het is geen 'vrij' vermogen.
Worden de honderden miljarden voor de oude dag wel meegerekend, dan is de kloof
aanzienlijk kleiner, hoewel nog steeds veel groter dan de inkomensverschillen.
Volgens critici moeten de pensioenen voor een eerlijke vergelijking meetellen.

Eigen woning

Zonder die pensioenen leverde de top 1 procent met bijna 2,5 miljoen euro
vermogen in doorsnee iets in. Bij het doorsneehuishouden daalde het vermogen
veel sneller, met eenderde naar 19 duizend euro, zo maakte het CBS eerder al
bekend. Dat zit in gestegen schulden en in de gedaalde huizenprijzen. De eigen
woning is voor gewone huishoudens de hoofdmoot van het vermogen. Voor de
rijksten, die ook ander vermogen hebben, is het minder belangrijk. Zij werden
niet rijker, de gewone burger werd wel armer.

Voor de crisis, in 2008, bezat de top 1 procent ruim eenvijfde van het vermogen,
in 2013 was het opgelopen tot ruim een kwart. De ongelijkheid is tijdens de
crisis dus gegroeid. De Utrechtse hoogleraar Bas van Bavel noemt de nieuwe
cijfers 'tamelijk schokkend'. Van Bavel deed vorig jaar onderzoek voor een
rapport over ongelijkheid van de WRR, de Wetenschappelijke Raad voor het
Regeringsbeleid. Hij wijst erop dat het aandeel van de topvermogens op het
hoogste punt van de afgelopen decennia is beland. Tegelijk zijn er 1,1 miljoen
huishoudens met meer schulden dan bezittingen, eenderde meer. De grootste groep
huishoudens, bijna een kwart, had een vermogen van nul tot vijfduizend euro.

De top 0,1 procent zag als enige groep het vermogen ook in euro's stijgen. De
allerrijkste 7.500 huishoudens hebben 10,4 procent van het totale vermogen van
1.060 miljard euro, ofwel 14,7 miljoen euro per huishouden. Een jaar eerder was
hun aandeel 9,2 procent.

Schokken

De nieuwe CBS-cijfers bevestigen volgens Van Bavel het beeld uit het
WRR-rapport: de problemen met schulden onderin nemen toe, de middengroepen
hebben nauwelijks nog vermogen en kunnen schokken dus moeilijk opvangen, de
subtop - van een ton tot een half miljoen euro - ziet zijn vermogen sterk
slinken en alleen de topvermogens blijven intact, vooral doordat het financiële
vermogen de crisis goed doorstaat. Volgens Van Bavel is de
vermogensongelijkheid, exclusief de pensioenen, internationaal gezien groot.
Volgens het kabinet is daar niks over te zeggen, omdat verschillende landen
verschillende cijfers gebruiken.

Omdat de huizenprijzen in 2013 verder daalden en de beurzen het prima deden,
zijn de vermogensverschillen waarschijnlijk verder gegroeid. Dat is pikant voor
het kabinet, dat nog voor de zomer met voorstellen wil komen voor een nieuw
belastingstelsel. Sinds de bestseller van de Franse econoom Thomas Piketty over
de groeiende ongelijkheid staan ook de vermogens daarbij op de agenda. Dat is
lastig voor de coalitie: de PvdA wil vermogens zwaarder belasten, de VVD moet
daar niets van hebben.




Bekijk de oorspronkelijke pagina:

LOAD-DATE: 18 January 2015

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                              162 of 174 DOCUMENTS



                                 de Volkskrant

                            19 januari 2015 maandag

Uniforme heffing in EU moet belastingontwijking tegengaan

BYLINE: VAN ONZE CORRESPONDENT MARC PEEPERKORN

SECTION: Ten Eerste; Blz. 4

LENGTH: 588 woorden


De winst van grote bedrijven moet in alle EU-landen op dezelfde wijze worden
berekend. Met dit voorstel wil de Europese Commissie een eind maken aan de
huidige praktijk waarin multinationals verschillen tussen nationale
belastingstelsels optimaal benutten om geen of vrijwel geen belasting te
betalen.

Grote bedrijven moeten 'een eerlijke fiscale bijdrage leveren', schrijven de
Europees Commissarissen Margrethe Vestager (Concurrentie) en Pierre Moscovici
(Economische en Financiële Zaken) in een opiniestuk dat zaterdag in
verschillende Europese kranten verscheen. Als het aan de Commissarissen ligt,
luidt 2015 het einde in van de Double Irish en de Dutch Sandwich, door overheden
goedgekeurde belastingafspraken waarmee grote bedrijven veel minder belasting
afdragen dan gewone burgers en middenstanders.

De uniforme berekeningswijze van de winst (de heffingsgrondslag) zou een
verplichting voor multinationals worden. De hoogte van de winstbelasting - het
tarief - blijft een zaak van de lidstaten.

Een soortgelijk voorstel, maar dan als keuzemogelijkheid voor bedrijven, ligt al
sinds 2011 op tafel in Brussel. De lidstaten willen er niet aan uit vrees dat
het hun vestigingsklimaat aantast en bedrijven wegtrekken. Omdat belastingregels
alleen met unanimiteit genomen kunnen worden, zit het voorstel muurvast.

Vestager en Moscovici denken dat de tijd rijp is om een nieuwe poging te wagen.
De lege schatkisten van de EU-landen, de zware bezuinigingen en de protesten
daartegen maken dat politici steeds meer onder druk staan om gunstige
belastingregelingen voor grote bedrijven af te schaffen. Onlangs toonde een
internationaal team van onderzoeksjournalisten aan hoe Luxemburg honderden
multinationals actief helpt de belasting te ontlopen in de landen waar de winst
wordt gemaakt, de zogenoemde Luxleaks-affaire. Voorzitter Juncker van de
Europese Commissie was achttien jaar premier van Luxemburg en verantwoordelijk
voor veel van die regelingen.

Eerder kondigde de Commissie al een wet aan die EU-landen verplicht elkaar te
informeren over belastingafspraken met grote bedrijven. Ook heeft de Commissie
alle lidstaten vorige maand 'een gedetailleerd overzicht' gevraagd van de
belastingvoordelen die ze aanbieden. Verder lopen er onderzoeken naar de
belastingafspraken die Ierland met Apple heeft, Nederland met Starbucks en
Luxemburg met Fiat en Amazon. In deze vier zaken verdenkt de Commissie de landen
ervan de betrokken bedrijven fiscaal dermate te ontzien dat er sprake is van
illegale staatssteun die de eerlijke concurrentie verstoort.

Commissievoorzitter Juncker beloofde afgelopen zomer belastingontduiking en
-ontwijking hard aan te pakken. Volgens een eerdere raming van de Commissie kost
de belastingontduiking de lidstaten 1.000 miljard euro per jaar. In november
pleitte Juncker voor meer belastingharmonisatie, onder meer van de
winstbelasting.

Juncker erkent dat hij vanwege zijn langdurige premierschap van Luxemburg een
geloofwaardigheidsprobleem heeft als fraudejager. Het Europees Parlement beslist
volgende maand op initiatief van de Groenen of het een parlementaire enquête
begint naar belastingontwijking door grote bedrijven, niet alleen in Luxemburg
maar ook in landen als Nederland (brievenbusmaatschappijen) en Ierland (gunstige
winstbelasting). Vestager en Moscovici willen dat de winst wordt belast waar die
wordt gemaakt. 'Agressieve fiscale planning' (alle mazen in de nationale
belastingwetten gebruiken om de fiscus te ontlopen) zou niet meer mogen
voorkomen.




Bekijk de oorspronkelijke pagina:

LOAD-DATE: 18 January 2015

LANGUAGE: DUTCH; NEDERLANDS

GRAPHIC: Pierre Moscovici
Foto Reuters
Margrethe Vestager
Foto AP

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                              163 of 174 DOCUMENTS



                                 de Volkskrant

                            17 januari 2015 zaterdag

Gratis geld jaagt prijs effecten op

BYLINE: YVONNE HOFS

SECTION: Economie; Blz. 18

LENGTH: 591 woorden


Economie stimuleren


Formeel zou de ECB zich alleen om 'prijsstabiliteit' moeten bekommeren, oftewel
het inflatiecijfer. In tegenstelling tot de Amerikaanse en Britse centrale bank
heeft de ECB geen lage werkloosheid als beleidsdoel. Voor een lage werkloosheid
is doorgaans economische groei nodig. Het bevorderen van de economische groei is
echter geen onderdeel van het 'mandaat', de taakomschrijving, van de ECB.
Desondanks staat de bank onder grote druk om de economische groei in Europa aan
te jagen.



Die druk komt vooral uit de Angelsaksische landen (het Verenigd Koninkrijk en de
Verenigde Staten) en de mediterrane landen in de eurozone, inclusief Frankrijk.
De voormalige gouverneur van de Britse centrale bank, Mervyn King, zei in
november bijvoorbeeld: 'De uitdaging voor de ECB is om beleid te formuleren dat
de euro voldoende zal verzwakken om groeiherstel op te wekken in Frankrijk en
Italië.'

De Franse president Hollande bepleitte al in 2012 dat de ECB zich meer om
economische groei moest bekommeren. De president van de Oostenrijkse centrale
bank, ECB-bestuurslid Ewald Nowotny, gaf in december te kennen dat de ECB deze
oriëntatiewijziging inmiddels heeft overgenomen. 'Het doel van kwantitatieve
verruiming is het tegengaan van dalende inflatie en zwakke economische groei',
zei hij tegen persbureau Reuters.

Kwantitatieve verruiming is niets anders dan het injecteren van een zeer grote
hoeveelheid nieuw geld in de economie. De centrale bank schept geld uit het
niets en deelt dat vervolgens uit aan banken en beleggers. Hoe meer gratis geld
de ECB uitdeelt, hoe lager de rente, hoe meer consumenten en bedrijven willen
lenen. Daardoor kunnen ze meer uitgeven en investeren. De extra uitgaven die
zijn te danken aan de geldinjectie van de centrale bank leiden tot economische
groei die zonder kwantitatieve verruiming niet mogelijk was geweest.

Wat is de kritiek?

Bedrijven en consumenten hebben niet of nauwelijks toegang tot het gratis geld
van de ECB. De centrale bank brengt het gratis geld in omloop door effecten
(staatsleningen, bedrijfskredieten en hypotheken) van banken en grote beleggers
te kopen. Die moeten het geld dat zij voor die effecten krijgen vervolgens tegen
een lage rente uitlenen aan bedrijven en consumenten.

In de praktijk gebeurt dat bijna niet. Juist vanwege de kwakkelende economie
hebben consumenten weinig vooruitzicht op loonsverhogingen en mkb-bedrijven
weinig vooruitzicht op hogere winsten. Consumenten en bedrijven hebben daarom
veel minder vertrouwen in de toekomst dan vroeger. Ze vinden het al moeilijk
genoeg hun bestaande schulden af te lossen, laat staan dat ze nieuwe schulden
willen aangaan.

Er is dus niet veel vraag naar krediet. De banken staan vanwege het toegenomen
wanbetalingsrisico bovendien niet te springen om leningen te verstrekken,
uitgezonderd aan grote en sterke multinationals.

Kortom: het gratis geld van de ECB bereikt de 'gewone' economie helemaal niet.
Waar gaat het dan heen? De ervaring in de Verenigde Staten, waar de centrale
bank al zes jaar geld drukt, leert dat het gratis geld voornamelijk de prijzen
van effecten opjaagt. Speculanten gaan ermee aan de haal en kopen er aandelen,
obligaties en vastgoed voor. De koersen van die effecten stijgen en stijgen,
maar daar heeft de gewone man niets aan. De meeste mensen hebben namelijk geen
beleggingen. Effecten en vastgoed zijn voornamelijk eigendom van de vermogende
elite. De oogst van kwantitatieve verruiming komt dus buitenproportioneel bij de
bevoorrechte klasse terecht.




Bekijk de oorspronkelijke pagina:

LOAD-DATE: 16 January 2015

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                              164 of 174 DOCUMENTS



                                 de Volkskrant

                            17 januari 2015 zaterdag

Koopkracht neemt af en pensioenen dalen

BYLINE: YVONNE HOFS

SECTION: Economie; Blz. 19

LENGTH: 522 woorden


Inflatie opkrikken

Als de ECB veel gratis geld in omloop brengt, daalt de wisselkoers van de euro.
Daardoor wordt de export naar niet-eurolanden goedkoper en de import wordt
duurder. Exporterende bedrijven uit eurolanden worden dus concurrerender ten
opzichte van bedrijven uit niet-eurolanden. Die verbeterde exportpositie is goed
voor grote bedrijven. De stijgende bedrijfswinsten scheppen ruimte voor meer
arbeidsplaatsen en meer investeringen en dat bevordert de economische groei.

Anderzijds jaagt de duurdere import de inflatie op, want de prijzen van
importgoederen stijgen. Inwoners van eurolanden zijn dan duurder uit. Hun
koopkracht wordt door inflatie uitgehold. De ECB vindt dat prima, want centrale
banken wíllen dat de prijzen stijgen. Waarom? Omdat ze als de dood zijn voor
deflatie: structurele prijsdalingen. Een gangbare economische theorie is dat
consumenten en bedrijven hun bestedingen uitstellen als de prijzen dalen, want
na verloop van tijd krijgen ze dan meer waar voor hun geld. Als iedereen zijn
uitgaven uitstelt, is dat funest voor de economie. In december ervoer de
eurozone voor het eerst in jaren lichte deflatie. De ECB wil de inflatie koste
wat kost opjagen naar dicht bij de 2 procent.

Wat is de kritiek?

In de praktijk is er geen bewijs dat consumenten en bedrijven hun uitgaven
uitstellen als de prijzen dalen. De prijzen van consumentenelektronica dalen al
jaren en toch staan mensen in de rij voor de nieuwste, duurste iPhone en
breedbeeldtelevisie. Kledingwinkels en kerstafdelingen houden uitverkoop in
januari, toch kopen de meeste mensen een nieuwe outfit en kerstballen vóór de
feestdagen.

Door de globalisering en flexibilisering van de arbeidsmarkt is de
onderhandelingspositie van de vakbonden tegenover de werkgevers sterk
verslechterd. De lonen stijgen niet meer automatisch mee met de inflatie, zoals
vroeger. De hogere winsten die exporterende bedrijven behalen dankzij het
'ruime' ECB-beleid leiden niet langer noodzakelijkerwijs tot meer banen en
hogere lonen voor de gewone man, maar wel tot hogere dividenden en koerswinsten
voor de (rijke) aandeelhouders.

Tegenwoordig betekent inflatie gewoon koopkrachtdaling voor grote groepen
consumenten. Inflatie erodeert ook de pensioenen. Nederlanders en andere
Europeanen zien dus dat de prijzen stijgen, hun pensioenen in waarde dalen en
hun lonen stagneren. Wat gaan zij dan doen? Grotere buffers aanleggen voor de
voorzienbare tegenvallers in de toekomst: meer sparen en minder consumeren. Het
tegenovergestelde dus van wat de ECB met kwantitatieve verruiming beoogt.

De recente deflatie wordt vooral veroorzaakt door de dalende olieprijs. Een
lagere energierekening is juist gunstig voor de koopkracht van consumenten en
daarmee de bestedingen. Dat is goed voor de economie. De ECB wil deze trend nu
keren door kunstmatig inflatie op te wekken via kwantitatieve verruiming. Als
dat lukt, gaat dat ten koste van het inkomen en het vermogen van de lagere- en
middenklasse in de eurolanden. Maar zoals eerder vermeld, profiteert de elite er
wél van. Kwantitatieve verruiming vergroot dus de ongelijkheid.




Bekijk de oorspronkelijke pagina:

LOAD-DATE: 16 January 2015

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                              165 of 174 DOCUMENTS



                                 de Volkskrant

                            17 januari 2015 zaterdag

Kunnen apps voor Google Glass de prullenbak in?

BYLINE: VAN ONZE VERSLAGGEVER YOSHI TUK

SECTION: Economie; Blz. 23

LENGTH: 244 woorden


De Google Glass in huidige vorm is niet meer. Kunnen alle applicaties zo weer in
de prullenbak? Dat was ook de eerste vraag die rees bij John Kivit van appmaker
Shareforce. Hij houdt er serieus rekening mee dat het project van Google een
stille dood sterft. 'Maar eerder denk ik nog dat Google inspeelt op dat wat
velen al weten: dit wordt niet een product voor de gewone man.'



Toen Kivit begin 2014 begon met de bouw van apps voor de hypermoderne bril,
rekende hij op bedrijven die zochten naar slimmigheden voor hun klanten. Een
jaar later hebben zich dertig geïnteresseerden gemeld. Maar die blijken de bril
vooral op de werkvloer terug te willen zien. 'Slechts een handjevol applicaties
zijn er gebouwd voor dagelijks gebruik.'

Talrijker zijn inderdaad de tests waarbij werknemers de bril gebruiken als
handleiding of extra monitor tijdens het werk. Monteurs van Eneco lezen
bijvoorbeeld storingscodes af en krijgen direct een betekenis gepresenteerd.
Kivit: 'Bij inspecties, onderhoud of automatiseren van werk komt Glass van pas.
Ik vermoed dat Google de bril daar nu op aanpast.'

Vorig jaar besloot toeristenbureau Liefde voor Limburg een applicatie te bouwen
voor de toerist. Tijdens een speciale fietsroute in Arcen toont de bril
informatie over bezienswaardigheden. De bedoeling was om dit jaar het aantal
routes op te schroeven, maar Ilse Lenders van het promotiebureau zegt eerst maar
eens af te wachten wat Google van plan is.




Bekijk de oorspronkelijke pagina:

LOAD-DATE: 16 January 2015

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                              166 of 174 DOCUMENTS



                                 de Volkskrant

                            13 januari 2015 dinsdag

Duitsers voeren hun islamdebat op straat

BYLINE: VAN ONZE CORRESPONDENT ROLF BOS

SECTION: Ten Eerste; Blz. 1

LENGTH: 733 woorden


Pegida, anti-Pegida en moslims demonstreren

Duitsland is maandagavond weer even verdeeld. De afscheiding loopt, o ironie,
precies op de plek waar 25 jaar geleden de Muur stond, langs de helverlichte
Brandenburger Tor. Aan de ene kant van de oude toegang tot Berlijn staat een
klein groepje 'Pegida'-aanhangers. Ze roepen: 'Wir sind das Volk!' Aan de andere
zijde een veel grotere massa. Ze scanderen: 'Berlijn nazivrij!'

Opmerkelijk genoeg worden aan beide kanten borden meegedragen met de tekst 'Je
suis Charlie'.

Het is surrealistisch theater dat de waarnemer op deze natte avond in het
centrum van Berlijn krijgt voorgeschoteld. De 'boze burgers' van de
Pegida-beweging ageren tegen de radicale islam en roepen dat er te veel moskeeën
in Duitsland zijn. Het moet, zeggen deze Patriottische Europeanen tegen de
islamisering van het Avondland, afgelopen zijn met de voortdurende stroom
asielzoekers.

Onder het toeziend oog van een grote groep nerveuze politiemensen hebben zich de
tegenstanders van Pegida verzameld. Ze noemen zich No Bärgida en nemen stelling
tegen die lui van Bärgida, de Berlijnse tak van de vooral in Dresden snel
groeiende anti-islambeweging. Duitsland, roepen deze tegendemonstranten, mag nog
veel bonter worden - hoe meer kleurtjes, hoe beter.

In Dresden, waar Pegida in oktober met de maandagse demonstraties begon, is de
xenofobe beweging flink gegroeid. Vorige week wandelden er achttienduizend
mensen mee in de hoofdstad van Saksen. In de rest van Duitsland schiet Pegida's
gedachtengoed, ook na de recente bloedbaden in Parijs, vooralsnog geen wortel.

Op de Pariser Platz zijn het maandag niet meer dan 400 mannen en vrouwen -
vooral mannen, zwaaiend met hun Duitse vlaggen, of met borden waarop geschreven
staat dat Poetin eigenlijk een hele beste kerel is. Er zijn volgens de politie
zo'n 4.500 tegendemonstranten actief. 'Ik moest erbij zijn', zegt een jongeman
daar, 'ik was bang dat die nazi's de verschrikkelijke gebeurtenissen in
Frankrijk zouden misbruiken om de hele islam nog meer te verketteren.'

De deelnemers van 'No Bärgida, No Racism!' zijn rond kwart voor zeven begonnen
met lopen vanaf het grasveld voor het Bundeskanzleramt, waar Angela Merkel
kantoor houdt. Eerder op de dag steekt Merkel de demonstranten een hart onder de
riem. 'De islam hoort bij Duitsland', zegt ze in een gesprek met de Turkse
premier Ahmet Davutoglu. 'Ik ben bondskanselier van álle Duitsers, van alle
mensen die hier leven, ongeacht welke oorsprong of herkomst ze hebben.' Ze voegt
er wel aan toe dat iedereen bereid moet zijn de taal te leren en de Duitse
wetten te volgen.

Zeven demonstraties

Het is klare taal, waaraan de kleine groep betogers die is ingeklemd tussen de
Franse en de Amerikaanse ambassade vanavond geen boodschap heeft. 'De politiek
heeft ons verraden', zegt een oudere man. 'Ze zetten de islamisering gewoon
door, ze malen niet om de zorgen van de gewone burger.' Hij is teleurgesteld dat
er vanavond zo weinig mensen naar de bijeenkomst zijn gekomen. 'Volgende week ga
ik naar Dresden, daar leeft Pegida.'

Maandag is Berlijn even demonstratiehoofdstad van de wereld. Liefst zeven
demonstraties staan er op de rol. 'Demo-Tag in Berlin', schrijft Bild Zeitung.
In de wijk Marzahn-Hellersdorf demonstreert 'extreem-rechts' tegen de komst van
een tehuis voor vluchtelingen. 'Links' zet er twee tegendemonstraties ('Ja zu
Flüchtlingen') tegenover. Elders zijn kleinere demonstraties tegen racisme.

Daarmee is de marathondemo in deze altijd tot actie bereide stad nog niet ten
einde. Vandaag gaan Duitse moslims in Berlijn de straat op om te pleiten voor
meer saamhorigheid. Uiteraard bij de Brandenburger Tor. Angela Merkel zal erbij
zijn.

De straat op

In heel Duitsland zijn maandagavond demonstranten de straat op gegaan tegen
racisme. In München waren er volgens de politie 20 duizend demonstranten, in
Leipzig 30 duizend, in Hannover zo'n 11 duizend. In Leipzig demonstreerde ook
een groep Pegida-aanhangers. Tegenstanders zetten langs hun route brandende
kaarsjes op zogenoemde stolpersteine, de messing 'struikelsteentjes' die voor
huizen zijn gelegd van Joden en andere burgers die door de nazi's zijn
gedeporteerd en vermoord. In Dresden, bakermat van de Pegida-beweging,
demonstreerden volgens waarnemers 15 duizend mensen tegen 'de toenemende
islamisering van Duitsland'. Dat zou drieduizend minder zijn dan vorige week.




Bekijk de oorspronkelijke pagina:

LOAD-DATE: 13 January 2015

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                              167 of 174 DOCUMENTS



                                 de Volkskrant

                            7 januari 2015 woensdag

Lonen iets hoger, maar vakantiegeld en bonus omlaag

BYLINE: VAN ONZE VERSLAGGEEFSTER NANDA TROOST

SECTION: Ten Eerste; Blz. 7

LENGTH: 967 woorden


Werk moet lonen, vindt het kabinet. Dat doet het nu iets meer. Vooral voor de
hogere inkomens.


De meeste werknemers zien dit jaar een hoger nettoloon terug op hun
salarisstrook. De hogere inkomens gaan er het meest op vooruit. De lagere
inkomens, tot 20 duizend euro, leveren per maand een paar euro in. Ze gaan er
pas op vooruit als ze volgend jaar belastingaangifte doen over 2015.



Dat de meeste werkenden er dit jaar op vooruit zouden gaan, bleek al in het
najaar. Werk moet lonen, is de inzet van het tweede kabinet-Rutte, dat in zes
jaar de arbeidskorting met bijna 1.000 euro verhoogt tot 2.655 euro in 2017. Die
trend werd dinsdag bevestigd door loonstrookjesverwerker ADP, die
traditiegetrouw als eerste de effecten van de wijzigingen in de
belastingtarieven, (pensioen)premies en heffingen heeft doorgerekend.

Vooral de inkomens tussen de 2.000 en 6.500 euro netto houden meer over omdat ze
minder belasting betalen dankzij de hogere heffingskortingen. Wie een modaal
loon (2.662 euro bruto) heeft, gaat er per maand 12 euro netto op vooruit.
Anderhalf keer modaal houdt 45 euro over, bij twee keer modaal gaat het om iets
meer dan 60 euro.

Er klinkt wel meteen een waarschuwing: in mei wordt de inkomensstijging
getemperd door het lagere vakantiegeld dat dan wordt uitbetaald. Door de afbouw
van de heffingskortingen worden extraatjes als vakantiegeld, bonussen en
dertiende maand zwaarder belast. Hoe hoger het loon, hoe lager de korting en des
te meer belasting er dus wordt betaald. Jan Modaal levert daardoor 59 euro netto
in op zijn vakantiegeld, twee keer modaal moet het met 204 euro minder doen.

Dat de lagere inkomens er in 2015 in eerste instantie op achteruit gaan, komt
doordat de arbeidskorting met ingang van dit jaar op een andere manier wordt
berekend. Een omvangrijke groep heeft hier last van, zegt Dik van Leeuwerden van
ADP. 'Het gaat vooral om parttimers en mensen met een laag inkomen. Velen van
hen doen tot nog toe geen belastingaangifte.'

Volgens de Belastingdienst gaat het om een technische aanpassing om te voorkomen
dat mensen te weinig belasting betalen en achteraf moeten bijbetalen. De
woordvoerder denkt dat de meesten al wel aangifte doen. 'Maar wie dat volgend
jaar niet doet, krijgt een brief van de Belastingdienst.' Vijf- tot zes miljoen
mensen krijgen dit jaar een naheffing over 2014 omdat de algemene
heffingskorting inkomensafhankelijk is geworden en de Belastingdienst dat vorig
jaar niet meer kon verwerken.

Volgens Van Leeuwerden wordt het 'deurmatmomentje' van de Belastingdienst steeds
bepalender voor het uiteindelijke nettoloon. 'Dat leidt tot meer administratieve
lasten bij werkgevers en werknemers, en ook de Belastingdienst die meer
aanslagen moet verwerken. Voor de werknemer wordt het steeds complexer. Wie zich
nu rijk rekent, heeft straks met het vakantiegeld een tegenvaller. Het wordt er
niet duidelijker op.'

Van alle gemeten sectoren kent de bouw de grootste stijging van het nettoloon.
Iemand die hier anderhalf keer modaal verdient, gaat er netto met bijna 3,4
procent op vooruit, aldus ADP. Deze werknemers krijgen een flink hogere
arbeidskorting omdat zij bij hun salaris (per vier weken) meteen hun
vakantiegeld uitbetaald krijgen. Van alle gemeten sectoren ligt de grootste
achteruitgang bij een werknemer in de metaal en techniek die netto 1.250 euro
verdient. Hij levert 9 euro in, maar heeft volgend jaar wel recht op een
belastingteruggave van 220 euro.

Ook de pensioenpremie maakt het verschil, blijkt uit de berekeningen van ADP.
Werknemers in de bouw, de zorg en bij de overheid gaan er meer op vooruit omdat
ook hun pensioenpremies omlaag gaan. Voor ambtenaren op modaal levert die lagere
pensioenpremie een voordeel op van 26 euro per maand, voor een medewerker in de
zorg 10 euro. In de transport is het voordeel van de lagere pensioenpremie al
minder: 4 euro per maand voor modaal. Er zijn dit jaar ook pensioenfondsen die
de premie verhogen of gelijk houden.

Ook gepensioneerden met een aanvullend pensioen gaan er volgens hun
uitkeringsstrook in eerste instantie op vooruit. Van een aanvullend pensioen van
500 euro blijft 1,50 euro extra over, van een aanvullend pensioen van 1.500 euro
4,50 euro. Maar ook hier volgt de afrekening later: 65-plussers met een inkomen
vanaf 20 duizend euro krijgen een naheffing, of krijgen minder belasting terug
omdat de algemene heffingskorting wordt afgebouwd. Een alleenstaande 65-plusser
met een aanvullend pensioen van 500 euro merkt hiervan de gevolgen.

De belangrijkste veranderingen

De arbeidskorting gaat met 123 euro omhoog tot maximaal 2.220 euro. Wie tot
bijna 50 duizend euro bruto verdient, profiteert daarvan het meest. Daar boven
wordt de korting afgebouwd, tot 184 euro voor wie 100 duizend euro verdient.

De algemene heffingskorting gaat met 100 euro omhoog tot maximaal 2.203 euro.
Ook hier geldt: hoe hoger het inkomen, hoe lager de korting. Vanaf bijna 20
duizend euro wordt de korting afgebouwd, tot 1.342 euro voor wie bijna 57
duizend euro verdient. De algemene heffingskorting is voor iedereen en is
afhankelijk van inkomen uit werk en de eigen woning. De afbouw van de algemene
heffingskorting leidt ertoe dat er minder overblijft van extraatjes als
vakantiegeld, bonussen en dertiende maand. Dat moet voorkomen dat mensen een
naheffing krijgen van de Belastingdienst.

De inkomstenbelasting gaat omhoog. Over de eerste schijf, tot 19.822 euro, wordt
36,5 procent belasting betaald, een verhoging van 0,25 procent. Hier hebben
vooral de lagere inkomens last van. De schijf waarover 42 procent moet worden
betaald wordt iets opgerekt, tot 57.585 euro (was 56.531 euro). Daarboven moet
52 procent worden afgedragen.

Pagina 29: Laat dat kerstpakket maar zitten

Wie een modaal loon heeft, gaat er per maand 12 euro netto op vooruit




Bekijk de oorspronkelijke pagina:

LOAD-DATE: 6 January 2015

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                              168 of 174 DOCUMENTS



                                 de Volkskrant

                            7 januari 2015 woensdag

Buzz

BYLINE: PHILIPPE REMARQUE

SECTION: Opinie en Debat; Blz. 31

LENGTH: 135 woorden


Stekel

We worden bestuurd door een kleine elite van hogeropgeleiden. Schrijver David
Van Reybrouck wil dat veranderen door per loterij gewone burgers aan te wijzen
die meebesturen. De stad Utrecht is geïnspireerd, dus daar moet de burger nu
opdraven en iets doen waar hij als belastingbetaler toch heel wat ambtenaren en
politici voor op de loonlijst heeft staan: oplossingen bedenken om energie te
besparen.

Eerder moesten burgers een nieuw democratisch bestel bedenken voor toenmalig
minister Pechtold. Van hun plan is nooit meer iets vernomen. Gaat dat in Utrecht
anders? B&W lijken al vrij precies te weten wat er moet gebeuren. Het gaat erom
dat er 'buzz' komt en de plannen worden gedragen door de burgers, zegt de
wethouder. Is dat meebesturen of onbezoldigde woordvoering?




Bekijk de oorspronkelijke pagina:

LOAD-DATE: 6 January 2015

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                              169 of 174 DOCUMENTS



                                 de Volkskrant

                            7 januari 2015 woensdag

Elites zorgen vooral goed voor zichzelf

BYLINE: THOMAS VON DER DUNK IS CULTUURHISTORICUS.

SECTION: Opinie en Debat; Blz. 33

LENGTH: 831 woorden


Griekenland


De beleidselite is ongeloofwaardig. Die wil dat iedereen de buikriem aanhaalt,
behalve de elite zelf. Dat leidt tot een electorale opstand in Zuid-Europa.

De verwachte overwinning van de uitgesproken linkse partij Syriza bij de komende
Griekse verkiezingen heeft in Brussel, diverse Europese hoofdsteden en tal van
krantencommentaren al tot een reeks van scherpe reacties geleid. Grondtoon: hoe
durven ze! En: hoe is dat mogelijk?!



Uitgerekend Juncker, die twintig jaar lang het belastingparadijs Luxemburg runde
en zo - net als overigens Nederland - jarenlang andere EU-staten, waaronder
Griekenland, van hun wettige belastinginkomsten heeft beroofd, blies hoog van de
toren, gepaard aan waarschuwingen voor opstekend 'populisme'. Die verbaasde
reacties zeggen echter vooral meer over al die van gewone burgers vervreemde
politici en commentatoren dan over de Grieken en de mensheid in het algemeen.

Het is namelijk eerder verbazingwekkend dat Syriza niet op een nog veel grotere
winst kan rekenen, en ook elders in Europa de middenpartijen nog niet veel meer
in de problemen zijn gekomen. De Grieken worden geacht dankbaar te zijn voor met
enorme bezuinigingen gepaard gaande 'hervormingen' die vanuit Brussel zijn
opgelegd, waardoor het nu met het land beter heet te gaan. Het punt is evenwel
dat, zoals dat ook voor de gevolgen van diezelfde neoliberale bezuinigingskoers
elders in Europa geldt, veel kiezers daarvan bar weinig merken; daarover heeft
Dimitris Pavlopoulos al het nodige aan behartigenswaardigs gezegd (O&D, 2
januari).

Wat de bezuinigingen voor hen politiek onacceptabel maakt, is dat zij
onevenredig de gewone werkende bevolking treffen. Net als die van de huidige
rechtse Belgische regering, die om die reden begrijpelijk tot massale protesten
en stakingen hebben geleid, waarover in het zelfingenomen Nederland nogal
meewarig is gedaan. Waar gewone Grieken er gemiddeld een kwart in inkomen op
achteruit zijn gegaan - dus een aanzienlijk hoger percentage dan de afgesproken
inkomensafhankelijke zorgtoeslag die in 2012 bijna de VVD deed ontploffen -
merkt de bovenlaag er weinig van. Griekse reders zijn zelfs wettelijk van
belasting vrijgesteld en dreigen bij het tegendeel naar elders te verkassen. De
elite zorgt in Europa namelijk vooral goed voor zichzelf.

Die ongelijke behandeling van de belangen van bevolking versus bovenlaag in
crisistijd vormt de kernoorzaak van de opkomst van 'populistisch' rechts en
links, en het tanende aanzien van de elite, die zich de afgelopen eeuw zelden zo
ongegeneerd zelfzuchtig heeft getoond als vandaag. Dat is namelijk niet alleen
een Grieks probleem of een Belgisch. Voor Nederland geldt dat ook.

De sprekende voorbeelden spatten je de afgelopen maanden van de krantenpagina's
tegemoet. Men hoeft alleen maar naar het verschil van aanpak tussen bijstand- en
belastingfraudeurs te kijken. Terwijl corrupte topbestuurders hoogstzelden
hoeven te boeten, en falende bankdirecteuren die de staat miljarden hebben
gekost gewoon van hun gouden handdruk kunnen blijven genieten, krijgen werklozen
bij het minste onduidelijk of te laat ingevulde formulier torenhoge
strafkortingen opgelegd. Vergelijk dit met het beschamende gebrek aan
strafrechtelijke aansprakelijkheid van grootschalig knoeiende topfiguren bij de
grote accountantskantoren.

De volgens de Volkskrant invloedrijkste man van Nederland, D66-coryfee Hans
Wijers, drukte er bij Heineken de uitbetaling van de bonus door, ofschoon de
prestatie-eisen niet werden gehaald: een bonus komt immers altijd. Een oudere
generatie fatsoenlijke bankiers, zoals de zojuist overleden ABN-voorman Dolf van
den Brink of oud-minister Johan Witteveen, walgt terecht van deze inhalige
mentaliteit, maar krijgt daarvoor in het grote bedrijfsleven geen voet meer aan
de grond. Oud PCM-bestuurder Ben Knapen, die aan de mede door zijn wanbeleid
veroorzaakte bijna-ondergang van de halve vaderlandse pers een miljoen
overhield, kon het daarentegen ongestoord tot staatssecretaris brengen. Terwijl
de VVD met de zegen van de twee andere rechtse partijen CDA en D66 een snellere
reductie van de opgeblazen topinkomens in de collectieve sector saboteert, omdat
dat daarvoor te kort dag zou zijn, kan wel binnen een week het Pgb van een
gehandicapte worden gehalveerd (brief van 27 december).

Het is deze discrepantie die het buikriemverhaal van de beleidselite zo
ongeloofwaardig maakt en in Frankrijk, Spanje, Italië en Griekenland tot een
electorale opstand leidt. Zoals Eric Zemmour, geciteerd in een uitstekend stuk
van Peter Giesen, het formuleerde: 'Onze elites willen het Angelsaksische middel
van struggle for life aan de hele bevolking opleggen, behalve aan zichzelf.'

Dat geldt ook steeds meer voor Nederland. Het probleem is slechts dat veel
opiniemakers dat, als gevolg van een nog sterk in neoliberale markt-mantra's
opgesloten consensusdenken, nog steeds niet willen zien.

Griekse reders zijn zelfs wettelijk van belasting vrijgesteld




Bekijk de oorspronkelijke pagina:

LOAD-DATE: 6 January 2015

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                              170 of 174 DOCUMENTS



                                 de Volkskrant

                            7 januari 2015 woensdag

Bild pakt anti-islambetogers aan

BYLINE: VAN ONZE CORRESPONDENT ROLF BOS

SECTION: Ten Eerste; Blz. 10

LENGTH: 741 woorden


Pegida, de Duitse beweging tegen de 'islamisering', krijgt weerwerk met een
staaltje actiejournalistiek.


Het is een vorm van actiejournalistiek zoals die in Nederland nauwelijks
voorkomt. Bild Zeitung, Duitslands grootste krant, zette dinsdagmorgen vijftig
prominente Duitsers in het zonnetje onder de noemer: 'Nein zu Pegida!' Van
zanger Heino tot ex-bondskanselier Helmut Schmidt (96), allen spreken zich
stevig uit tegen de 'xenofobe' beweging 'Patriottische Europeanen tegen de
Islamisering van het Avondland'.



Het was opmerkelijke journalistiek. Tientallen bekende Duitsers lieten zich in
het blad afbeelden, vergezeld van een stevige quote tegen 'Fremdenhass'.
Topsporters, kunstenaars, kerkleiders en politici van zowel linkse als rechtse
signatuur. Zanger Udo Lindenberg ('Ich bin für 'n knallbunte Republik'),
voormalig verspringster Heike Drechsler ('Ich bin global und denke global').
Wolfgang Schäuble, de machtige minister van Financiën, ex-bondskanselier Gerhard
Schröder. Uiteraard ontbrak 'tv-legende' Thomas Gottschalk niet. Ook de voorman
van Die Linke Gregor Gysi, normaal bepaald geen fan van het populistische blad,
liet van zich horen: 'Pegida ist rassistisch und nationalistisch.'

Kortom, als Kai Diekmann belt - de machtige chefredacteur van Bild, de man die
bondskanseliers en presidenten kan maken en breken - dan zeg je geen nee.

In het hoofdredactioneel commentaar wordt verwezen naar de 'migratieachtergrond'
van de beste Duitse voetballers: 'Duitsland is bont geworden. Laten we het niet
toestaan weer zwart-wit te worden.'

Bild spreekt zich unverfroren uit tegen de beweegredenen van Pegida. De grootste
krant van Duitsland volgt daarmee bondskanselier Angela Merkel, die in haar
nieuwjaarstoespraak voor haar doen ook stevige kritiek leverde op de politieke
wandelingen in Dresden van de laatste maanden: 'Volgt u hen niet, die hiertoe
oproepen! Daar het vaak om vooroordelen gaat, kilheid, ja, zelfs haat in hun
harten.'

De verslaggevers van Bild zullen, net als Merkel ('Treten Sie zurück, Frau
Merkel!'), niet met al te veel enthousiasme worden ontvangen op volgende
bijeenkomsten van Pegida. Nu bestond er bij de deelnemers toch al weinig liefde
voor de media.

Want niet alleen de Berlijnse politiek moet het tijdens Pegida-bijeenkomsten
ontgelden, ook 'de pers' is de klos. Elke keer als het tijdens de toespraken
over 'de media' gaat, worden de termen 'Lügenpresse' en 'Volksverräter'
gescandeerd. Wel of niet toevallig, ook tijdens de nazitijd waren dit
veelgehoorde leuzen. 'De pers', zo valt te beluisteren, schetst een vals beeld
van de wensen van de burgers die wekelijks opdraven in Dresden.

Dat wil niet zeggen dat je als journalist niet kan praten met sommige
deelnemers. Vraag je de demonstranten in Dresden naar hun beweegredenen, als
bewoners in een stad waar slechts 0,4 procent van de bevolking moslim is, dan
zeggen ze: 'Kijk naar wat er de afgelopen jaren met Duisburg is gebeurd, dat
willen wij hier niet.' Duisburg is een stad met opvallend veel arme migranten.
Ook een van de voorvrouwen van de beweging, Kathrin Oertel, laat zich wel voor
de lopende camera's zien.

Het is niet zo dat de gevestigde media de Pegida-beweging doodzwijgen. Vanaf de
eerste maandagavondbijeenkomsten in oktober vorig jaar wordt er verslag gedaan
van de demonstraties. Van een cordon sanitaire is geen sprake.

Werd de nadruk in de kolommen eerst echter vooral gelegd op de onvermijdelijke
neonazi's die zich onder de demonstranten bevonden en daarnaast op het
opmerkelijke strafblad van voorman Lutz Bachmann, de laatste weken worden ook '
gewone' burgers aan het woord gelaten. Burgers die zeggen zich 'oprecht zorgen
te maken over de toenemende islamisering van Duitsland'.

In de hoofdredactionele commentaren in kranten als de Frankfurter Allgemeine en
de Süddeutsche Zeitung wordt de politiek opgeroepen serieus te luisteren naar de
beweegredenen van de 'gewone burgers' die tijdens de demonstraties meelopen. Dat
geluid valt trouwens al langer op te tekenen bij regionale kranten in Thüringen
en Saksen. Minister van Financiën Wolfgang Schäuble (die in Bild zegt dat
Duitsland juist migranten nodig heeft) sprak zich hier onlangs ook voor uit. Ook
leden van de CSU in Beieren hebben hiertoe opgeroepen. Tot nu toe is overigens
de eurosceptische en openlijk islamkritische partij Alternative für Deutschland
de enige die deze week met de leden van Pegida om de tafel plaatsneemt.




Bekijk de oorspronkelijke pagina:

LOAD-DATE: 6 January 2015

LANGUAGE: DUTCH; NEDERLANDS

GRAPHIC: Voorpagina van Bild dinsdag. Prominenten keren zich tegen Pegida.
..

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                              171 of 174 DOCUMENTS



                                 de Volkskrant

                             6 januari 2015 dinsdag

Utrecht legt milieubeleid bij burger

BYLINE: VAN ONZE VERSLAGGEEFSTER CHARLOTTE HUISMAN

SECTION: Ten Eerste; Blz. 3

LENGTH: 1009 woorden


Interview Lot van Hooijdonk


In Utrecht moet een bewonerspanel gaan praten over de milieudoelstel-lingen.
Maar wel binnen de door de gemeente aangegeven kaders.

Utrecht, je zult er maar wonen. Dan bestaat de kans dat de gemeente je
binnenkort vraagt of je wilt bedenken hoe de stad in 2020 30 procent op energie
kan besparen, en hoe 20 procent meer duurzame energie kan worden opgewekt.



150 willekeurig gekozen inwoners van Utrecht krijgen binnenkort zo'n
persoonlijke uitnodiging van de gemeente. Van hen wordt verwacht dat ze drie
volle dagen debatteren over onder meer nieuwe windmolens, meer zonnepanelen en
stadsverwarming. Het zou mooi zijn als de uitverkorenen daarna helder op papier
zetten hoe bewoners en bedrijven te bewegen tot energiebesparing.

De als links en progressief bekendstaande stad gaat hierin verder dan andere
gemeenten, en niet voor het eerst. Toch denkt de Utrechtse milieuwethouder Lot
van Hooijdonk (36, GroenLinks) dat de meeste geselecteerden wel willen meedoen.
'Misschien laten we de burgemeester bellen om hen te overtuigen.' De deelnemers
krijgen er een nog te bepalen dagvergoeding (in natura) voor terug.

'Ik had al eerder het idee om de bewoners meer te betrekken bij onze
milieuambities', vertelt de enthousiaste bestuurder. Nadat ze het boek Tegen
Verkiezingen van de Vlaamse schrijver David van Reybrouck had gelezen, wist ze:
zo wil ik het doen. 'Via loting burgers laten meedenken over hoe we van onze
afhankelijkheid van fossiele brandstof afkomen en meer van onze benodigde
energie zelf kunnen produceren.'

De vorige Utrechtse milieuwethouder, Mirjam de Rijk (52), eveneens van
GroenLinks, had dezelfde groene ambities. Veel van haar plannen hebben het niet
gehaald. Haar voorstel om huisbazen te verplichten hun huis te isoleren, stuitte
op weerstand bij huizenbezitters en bleek juridisch onhaalbaar. De windmolens
die ze op een industrieterrein wilde plaatsen, sneuvelden in de gemeenteraad na
veel bewonersprotest. De Rijk trapte bovendien danig tegen het zere been van de
horeca met haar pleidooi tegen terrasverwarmers.

Van Hooijdonk wil net als haar voorganger meer duurzame energie, meer
geïsoleerde huizen en energiezuiniger opererende bedrijven. Ze denkt dat ze nu
de tijdgeest mee heeft. De veranderingen moeten volgens de wethouder worden
gedragen door de bewoners en ondernemers, en niet worden opgelegd. 'Neem de
'Groene Pluimen' die Koninklijke Horeca Nederland nu uitdeelt aan duurzaam
opererende ondernemers', zegt Van Hooijdonk. 'Dan blijkt dat er kroegen zijn die
hun terrasverwarming uit eigen beweging inruilen voor verwarmde kussens. Een
groot ziekenhuis als het UMC Utrecht wil ook graag nadenken over hoe het 10
procent minder energie kan verbruiken.'

Hoeveel speelruimte hebben de bewoners bij het opstellen van dit energieplan?
Zijn ze niet bijna verplicht om bijvoorbeeld de niet bij iedereen geliefde
windmolens in hun plan op te nemen, om het gestelde einddoel te kunnen behalen?

'De ambities zijn alleen te bereiken met een combinatie van meer geïsoleerde
woningen, windmolens, zonnepanelen, stadsverwarming. Je hebt ze inderdaad
allemaal nodig. Uit het Kieskompas van de gemeenteraadsverkiezingen eerder dit
jaar bleek dat tweederde van de inwoners van Utrecht die de vragen hebben
ingevuld voor windenergie in de stad is, dus er is wel degelijk draagvlak voor.'

Als dit allemaal al zo duidelijk is, waarom heeft u dan die burgers nodig?

'Met veel van deze ingrepen komen we achter de voordeur bij mensen, bijvoorbeeld
met het aanleggen van stadsverwarming. Het gaat er ook om hoe we bewoners een
wenkend perspectief kunnen bieden, zonder ze te dwingen. Bijvoorbeeld door heel
efficiënte verbouwingsprogramma's aan te bieden voor woningisolatie die leidt
tot een aanzienlijk lagere energierekening. Wellicht kunnen we hun gedurende de
tien dagen dat die verbouwing duurt een verblijf in Center Parcs aanbieden.

'Er moet veel gebeuren om de doelstellingen te halen en dat zal invloed hebben
op de directe omgeving van burgers. Ze moeten het gevoel krijgen dat het voor
hen ook een goede deal is, dat werkt het best. Kijk bijvoorbeeld hoe goed de
belastingvoordelen bij de aankoop van schonere auto's hebben gewerkt.'

Hoopt u met dit bewonerspanel vooral het draagvlak voor uw plannen te vergroten?

'De verwachting is inderdaad dat onze duurzaamheidsambities meer door de stad
worden gedragen als bewoners kunnen meepraten. Dat er een buzz omheen komt. Veel
van die 150 geselecteerde burgers zullen er in hun omgeving over praten, of er
iets over posten in de sociale media. Dan kan het onderwerp meer gaan leven. We
kunnen de doelstellingen alleen bereiken als de motivatie van binnenuit komt.'

Wat gebeurt er als deze bewoners na drie dagen praten tot de conclusie komen:
deze ambitie is niet haalbaar? Of als ze met een andere oplossing komen, die de
Utrechtse politiek niet wenselijk vindt?

'Het Utrechtse stadsbestuur neemt het door de bewoners gemaakte plan niet
automatisch over. Als er iets heel anders uitkomt dan we verwachten, moeten we
bekijken hoe we er politiek mee omgaan. Voor mij is de uitkomst wel de basis van
hoe we verder gaan.'

David van Reybrouck

De Belgische schrijver en cultuurhistoricus David van Reybrouck (43) brak in
2010 door met zijn inmiddels veelvuldig vertaalde bestseller Congo - Een
geschiedenis. In 2011 wilde hij de toen heersende politieke impasse in zijn land
doorbreken met de oprichting van de G1000, waarin duizend toevallig
geselecteerde gewone burgers politieke thema's bespraken. Deze ervaring
inspireerde hem tot zijn boek Tegen verkiezingen uit 2013. Groepen door loting
geselecteerde burgers zouden volgens hem bijvoorbeeld best kunnen meewerken aan
wetgeving. Dit uit de Griekse oudheid afkomstige idee van een 'lottocratie'
voorkomt corruptie, zei hij in het programma Buitenhof. 'In het huidige
democratische systeem is het parlement met vrijwel louter hoogopgeleiden geen
afspiegeling van de bevolking. In Nederland is bovendien slechts een paar
procent van de bevolking lid van een politieke partij.'




Bekijk de oorspronkelijke pagina:

LOAD-DATE: 5 January 2015

LANGUAGE: DUTCH; NEDERLANDS

GRAPHIC: De Utrechtse GroenLinks-wethouder voor milieu Lot van Hooijdonk.
Foto Raymond Rutting / de Volkskrant

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                              172 of 174 DOCUMENTS



                                 de Volkskrant

                            3 januari 2015 zaterdag

Recep Tayyip Erdogan -  de gekozen sultan van Turkije

BYLINE: DOOR ROB VREEKEN

SECTION: Ten Eerste

LENGTH: 2366 woorden


Als het aan Recep Erdogan ligt, zwaait hij tot 2024 de scepter in Turkije. De
nieuwbakken president staat bekend als een man van het volk. Maar sinds enige
tijd vertoont hij trekken van een compromisloze heerser. De Turkse Poetin
ontleed.


Het geheim van Erdogan is te vinden in een kleine kruidenierszaak aan het eind
van Piyale Mumhanesi Sokagi, een smalle straat op een van de heuvels waarop de
metropool Istanbul is gegroeid. Semiha Karaoglu Paçal, een vrouw van 47 met een
goudkleurige hoofddoek, staat er in haar rommelige winkel tussen de
grutterswaren en wijst naar de overkant. Dáár, zegt ze, op de derde verdieping,
waar die twee oude mensen op het balkon zitten, naast de schotelantenne. Daar
woonde hij.



Hij, dat is de president en oud-premier van Turkije, Recep Tayyip Erdogan. Vanaf
begin jaren zeventig woonde hij met zijn ouders in het eenvoudige appartement,
naderhand met zijn gezin. In 1994, toen hij op zijn 40ste burgemeester van
Istanbul werd, betrokken de Erdogannetjes elders een ambtswoning.

Erdogan is echt een jongen van deze buurt, Kasimpasa. Dat is een begrip in
Turkije. 'Kasimpasa' is de spreekwoordelijke volksbuurt, bolwerk van de gewone
man. Gemoedelijk, ruig, ordinair, solidair. Product van een halve eeuw
verstedelijking. Miljoenen Turken trokken van het platteland naar de stad; zo
ook de familie Erdogan.

Als scholier verkocht Tayyip er simit, Turkse bagels, hij speelde in de lokale
voetbalclub. Later werd hij actief in de islamitische partijen waaruit de AKP
zou ontstaan, de huidige regeringspartij. De hele buurt kende de joviale doener,
hij wás iemand hier.

Elke ochtend voor Erdogan naar zijn werk ging, kwam hij even in de bakkal, de
kruidenierswinkel. 'Dan keek hij in de krant en maakte een praatje', zegt vader
Bayram Karaoglu (80), een tanige man met een wollen muts en een doorleefd gebit.
'Elke vrijdag kocht hij snoep en chocola voor de kinderen uit de buurt. Die
stonden dan al buiten te wachten.'

Niets dan goede herinneringen hebben ze aan de man die het later zo ver heeft
geschopt. 'Tayyip bey' (mijnheer, oom), noemden ze hem. Altijd toonde hij
belangstelling voor hun wel en wee. Toen mevrouw Karaoglu was overleden, belde
hij om 1 uur 's nachts meteen op. Hij was al minister-president.

Tayyip bey is eerzaam, betrouwbaar en behulpzaam, zegt de oude kruidenier. 'Een
goed persoon.' En de macht is hem niet naar het hoofd gestegen, voegt zijn
dochter eraan toe. 'Hij is nog steeds een van ons. Hij is heel gewoon gebleven.'


Gewoon?

Twee maanden geleden nam oompje Erdogan een nieuw presidentieel paleis in
gebruik op een schitterend uitgelichte heuvel bij de hoofdstad Ankara. Ak Saray,
het Witte Paleis, telt duizend kamers en kost 615 miljoen dollar (540 miljoen
euro). Critici zien het Witte Paleis als het megalomane project van een
president wie de macht wel degelijk naar het hoofd is gestegen. Een democratisch
gekozen sultan.

Na drie succesvolle termijnen als premier won Erdogan in augustus de
presidentsverkiezingen. Als hij twee termijnen uitzit, zal hij tot 2024 aan de
macht blijven. Dat het presidentschap in Turkije nogal ceremonieel is, daar
heeft Erdogan geen boodschap aan. Hij hoopt de grondwet te kunnen aanpassen en
gedraagt zich alsof dat al is gebeurd. De kabinetszitting van 19 januari heeft -
voor het eerst - niet de premier als voorzitter, maar de president.

Nog niet zo lang geleden was Tayyip Erdogan een toonbeeld van weldenkend
leiderschap. Hij loodste zijn land naar lidmaatschap van de Europese Unie.
Wetten werden in lijn gebracht met de Europese normen van democratie,
mensenrechten en goed bestuur. Half Europa liep met hem weg. Verkiezingen won
hij niet met fraude, maar met succesvol economisch beleid. Miljoenen Turken
bereikten het walhalla van de middenklasse.

Dat was Erdogan fase 1. Het einde ervan kan worden gesitueerd rond 2008 of zelfs
2011. Toen wist hij in een finale confrontatie de macht te breken van de
kemalistische generaals, de hoeders van de door de vader des vaderlands Kemal
Atatürk gestichte seculiere staat.

Sindsdien heerst Erdogan fase 2. De president gedraagt zich steeds meer als een
alleenheerser. De Turkse Poetin, wordt hij wel genoemd. Hij kan niet tegen
kritiek, opereert grillig en impulsief, kijkt in de spiegel als hij advies nodig
heeft.

Na het vertrek van de generaals pakte hij andere tegenstanders aan. Politie en
justitie werden gezuiverd en onlangs ging hij in de aanval tegen aanhangers van
de populaire prediker Fathullah Gülen, een vroegere bondgenoot. Niet alleen in
de grote politiek gaat hij zo te werk. Als een column in een krant hem niet
bevalt, belt hij de hoofdredacteur en briest: ontsla die vent! Maar al te vaak
gebeurt dat dan ook nog.

Hypermannelijk

Het is mogelijk Erdogan gewoon te zien als de zoveelste autoritaire leider. Een
politicus die een te gulzige slok heeft genomen uit de beker van de macht. Maar
je kunt ook op een andere manier kijken naar Erdogan fase 2: als een exemplaar
van hypermannelijkheid. Dat is wat de Turkse politicologe Selin Akyüz doet in
haar proefschrift over mannelijkheid in de Turkse politiek. De resultaten
presenteerde ze onlangs op een symposium in Izmir over 'Men and masculinities'.


In het patriarchale Turkije is Erdogan niet de uitvinder van de masculiene
politiek. Militarisme en een sterke staat zijn constante factoren in 's lands
cultuur. De rechtse nationalisten zijn uitgesproken macho's, met hun
vervaarlijke druipsnorren en hun knokploegen, de Grijze Wolven.

Maar Erdogan belichaamt een nieuwe variant, een waarin de vrome familieman
samensmelt met de nationalistische krachtpatser en de neoliberale CEO.

Daarbij staat hij op de schouders van die superman uit de geschiedenis van het
land, Kemal Atatürk. 'Voor velen', schrijft de Brits-Turkse journaliste Alev
Scott in haar boek Turkish Awakening, 'is Erdogan een nieuwe Atatürk - een
sterke, onbevreesde, charismatische leider die een stoutmoedig idee heeft van
waar hij heen wil met het land. Hij heeft zich opgewerkt vanaf nul en spreekt de
gewone Turken aan vanwege zijn bescheiden achtergrond.'

Selin Akyüz keert in haar proefschrift terug bij die wortels: de volkswijk in
Istanbul waar de president opgroeide. Kasimpasa is ook de biotoop bij uitstek
van een mannelijk archetype in de Turkse samenleving, de kabadayi. In Akyüz'
onderzoek is dit een kernbegrip. Zij vertaalt het als de 'tough uncle'. De
joviale, gerespecteerde oom zoals de oude kruidenier zich die herinnert, maar
dan een met een harde korst. Een stoere regelaar.

Tayyip Erdogan is kabadayi ten voeten uit, een imago dat hij ten volle
exploiteert. Akyüz: 'Hij is ieders beschermer, de machtige, moedige man op wie
iedereen in de samenleving een beroep kan doen.'

'Erdogan is een charismatische straatvechter', zegt de in Turkije wonende
publicist Joost Lagendijk. Als lid van het Europees Parlement ontmoette hij
Erdogan vaak. 'Slimme ogen, gewiekst. Hij maakt een geintje, en begint bijna
altijd over voetbal. Hij communiceert goed, ook met 'Ahmet van de straat'. Dat
is een deel van zijn succes.'

Voortdurend zet Erdogan zich als volkse vertegenwoordiger van de vrome nieuwe
middenklasse af tegen de oude, kemalistische elite. Die tegenstelling is het
grote verhaal van de Turkse politiek en samenleving de afgelopen 25 jaar. Het
weerspiegelt zich in mannelijke archetypes, de mannen van Kasimpasa tegenover de
heren van chiquere wijken als Kadiköy.

'Mon chèr' is in Turkije van oudsher de term voor de oude stijl van politiek
bedrijven, die van de op Europa gerichte bureaucraten, van diplomaten die
vertrouwd zijn met de Franse cultuur en weten hoe je aan een staatsbanket het
glas rode wijn vasthoudt. Snobistische dandy's.

De politiek-culturele tweedeling, zegt Akyüz, 'vindt zijn tegenhanger in die
tussen mon chèr en kabadayi'. In een toespraak in juli zette Erdogan zijn
tegenstander in de presidentsverkiezingen, de zachtmoedige Ekmeleddin Ihsanoglu,
op schampere toon weg als een 'mon chèr'.

De kabadayi heeft ook een vulgair kantje en zeker in zijn tweede fase geldt dat
ook voor Erdogan. Hij gebruikt straattaal, soms op het schunnige af. Politiek is
niet voor mietjes. Viriliteit is een kenmerk van echte mannen, van adam gibi
adam. 'Onze natie maakt alleen een viriele man tot minister-president', zei hij
in een verkiezingscampagne tegen Deniz Baykal, leider van de seculiere CHP.

Toen een rechtbank bezwaar maakte tegen de bouw van zijn Witte Paleis in
beschermd natuurgebied, zei hij uitdagend: 'Kom maar op als je durft, en breek
het gebouw af!'

Lichaamstaal is onderdeel van het masculiene repertoire. In zijn confrontatie
met de generaals in 2011 liet de regie van de tv-beelden geen twijfel bestaan
wie de baas was: Erdogan staand aan het hoofd van de tafel, de militairen gedwee
aan de lange zijden.

In de stad Soma, die hij bezocht na een mijnramp, werd hij uitgejouwd door
familieleden van omgekomen kompels. Erdogan riep: 'Wie de premier uitscheldt,
wordt geslagen!' De premier nam een duik in de menigte en sloeg de man vol in
het gezicht.

Op het symposium in Izmir gaf politicologe Akyüz een boeiende dubbelpresentatie
met Ruslandkenner Elizabeth Wood, historicus aan MIT in de VS. Wood bestudeerde
de Russische president Vladimir Poetin als toonbeeld van hypermannelijkheid. Ook
hij bedient zich van vulgaire straattaal. Belastingontduikers worden 'bij de
ballen gepakt', terroristen zal hij 'op de plee' te grazen nemen.

Wood had mooie lichtbeelden. Poetin als straaljagerpiloot. Poetin als
worstelaar. Poetin op een motor. Poetin aan het vissen met ontbloot, gespierd
torso, zonnebril en kaki broek.

Erdogan doet het onmiskenbaar een tandje minder, als representant van de
ingetogen moslimcultuur. Hij is eerder een familieman. Hij draagt keurige
pakken, geen kaki. Een balletje trappen op het voetbalveld, dat is het enige
sportieve waarmee hij koketteert. 'Een paar jaar geleden ging hij paardrijden',
zegt Akyüz. 'Na een paar tellen viel hij al van het paard af! Erg gênant. Het
filmpje is nog steeds te zien op internet.'

Maar niet alleen in politieke stijl, ook inhoudelijk vaart Erdogan een
masculiene koers, volgens Akyüz. De kabadayi heeft ook een zorgzame,
patriarchale kant. Hij is afwisselend vader, echtgenoot en broer. Bij Erdogan
krijgt dat een sociaal-conservatieve en autoritaire vertaling. 'De laatste jaren
bemoeit Erdogan zich veelvuldig met het privéleven van de burgers. Voor vrouwen
pakt dat slecht uit. Zij worden teruggejaagd in hun traditionele rol.'

Hier wordt de bewijsvoering iets subtieler. Je kunt moeilijk beweren dat de AKP
tegen emancipatie van de vrouw is. Tussen 2002 en 2006 werd in Turkije - onder
premier Erdogan - een indrukwekkende reeks hervormingen doorgevoerd, met als
resultaat dat vrouwen nu in alle opzichten dezelfde rechten hebben als mannen.
Honderdduizenden meisjes uit de lagere klassen vonden de weg naar het hoger
onderwijs.

Toch leven het gezinsdenken en het idealiseren van moederschap nog volop in de
boezem van de partij. Seculiere feministen zijn daarom op hun hoede en vooral
Erdogan vertrouwen ze voor geen cent. En het moet gezegd: de premier - sinds
kort president - doet er de laatste jaren alles aan om dat wantrouwen te voeden.


Het gaat daarbij niet om wetten of concrete beleidsplannen, maar om dubieuze
uitspraken in de onbesuisde Erdogan-stijl. Hij roept dat abortus moord is. Hij
vindt dat vrouwen minstens drie kinderen moeten krijgen. Eind november zei hij
zelfs dat het 'tegen de natuur' is om mannen en vrouwen gelijk te behandelen.
Vaak overgiet hij zijn oprispingen met een islamitisch sausje.

Gespleten

Met zijn allengs meer heerszuchtige optreden heeft Erdogan de Turkse samenleving
gespleten, op een manier die breder strekt dan de tweedeling
seculier-islamitisch. Zijn megalomane plan voor de bouw van een kolossale moskee
in het centrum van Istanbul, waaraan het Gezipark opgeofferd zou worden, was de
lont in het kruitvat. Wat begon als een sit-in, zwol in de zomer van 2013 aan
tot een protestgolf in heel Turkije.

De Gezibeweging gaf kabadayi Erdogan in zekere zin lik op stuk. Hij werd
uitgedaagd op zijn büyük adam, zijn masculiene stijl, schrijven de sociologen
Salih Can Acikzöz en Zeynep Korman, beiden werkzaam aan universiteiten in de VS.
'Laten we zien wie de echte man is!', werd de slogan van de demonstranten, onder
wie voetbalfans, tegen de politie. Zo werd 'in de taal van het verzet Erdogans
mannelijkheid aangevallen, met scheldwoorden over de omvang van zijn penis en
zijn seksuele geaardheid'.

Daarop volgde een interessante correctie. Feministen, homo's en lesbiennes
speelden een belangrijke rol in de Gezibeweging. Zij riepen de hooligans
kameraadschappelijk tot de orde en bogen de gespierde taal in politiek correcte
richting. Feministen organiseerden in het park een 'cursus schelden'. Als
Erdogan weer eens was uitgemaakt voor 'hoerenjong', beschilderden betogende
prostituees hun spandoek met 'Wij weten zeker dat Erdogan niet ons kind is'.

Zo werd het Geziprotest ook een botsing van twee soorten masculiniteit. Het
autoritaire patriarchaat tegenover iets nieuws, een ontluikende tegenstroom van
krachten die meer democratisch zijn, meer vrouwvriendelijk.

'De AKP vertegenwoordigt niet langer de toekomst van Turkije', schreef Soner
Cagaptay van het Washington Institute for Near East Policy onlangs in The New
York Times. 'De Turken willen steeds meer een vrije samenleving. De grootste
uitdaging voor Erdogan is de amorfe liberale beweging van de Gezi-protesten.'

Maar vooralsnog zit Tayyip bey hoog en droog in zijn paleis. Net iets meer dan
50 procent van de Turken blijft voor hem stemmen. Hij doet het goed bij althans
een déél van het vrouwelijk electoraat. Zeker in eigen kring geldt hij als een
knappe vent. 'De Turkse vrouwen houden van Erdogan. Hij is hun held!', glimlacht
Özlem Zengin, voorzitter van de AKP-vrouwen in Istanbul. De partij helpt het
imago bewaken. 'Uzun adam' noemen ze hem, de grote man. Nadat Erdogan op tv was
geïnterviewd door de actrice Hülya Avsar, omschreef ze hem als 'een lief katje'.
De AKP gaf ogenblikkelijk een verklaring uit, zegt Selin Akyüz. De boodschap:
'Onze leider is een leeuw!'

Onze natie maakt alleen een viriele man tot minister- president




Bekijk de oorspronkelijke pagina: ,

LOAD-DATE: 2 January 2015

LANGUAGE: DUTCH; NEDERLANDS

GRAPHIC: Oktober 2014, Recep Tayyip Erdogan poseert in het nieuwe presidentiële
paleis Ak Saray, even ten westen van de hoofdstad Ankara. Het Witte Paleis ligt
op een terrein van zo'n 150 duizend vierkante meter, het telt duizend kamers en
kostte 540 miljoen euro. Het zou bunkers, een ondergronds commandocentrum en
tunnels bevatten die bestand zijn tegen aanvallen met chemische wapens. De bouw
van het complex is omstreden. Het ligt in een beschermd natuurgebied, maar
volgens critici is er nooit een bouwvergunning afgegeven.
Foto Adem Altan / AFP
Met vader des vaderlands Kemal Atatürk.
Foto EPA
Tijdens de verkiezingscampagne van 2002.
Foto Getty
Erdogan met zijn vrouw.
Foto Getty

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                              173 of 174 DOCUMENTS



                                 de Volkskrant

                             2 januari 2015 vrijdag

4. Muziek/Film

BYLINE: BIËLLA LUTTMER

SECTION: V Opening

LENGTH: 657 woorden


Een bariton die in zang en beeld de Wunderhorn-liederen interpreteert door de
ogen van een fictieve Franse soldaat? Vijf vragen en u bent klaar om te gaan.

Wunderhorn - waar kennen we die naam van?

Vooral van Gustav Mahler. Hij schreef de liederenverzameling Des Knaben
Wunderhorn, op eeuwenoude volksgedichten die van oorsprong mondeling waren
overgeleverd. Aan het begin van de 19de eeuw verscheen een selectie ervan in
druk. Ze gaan over een voorbije wereld, met idyllische natuurschilderingen en
het landleven van de gewone man maar ook over oorlog, angst, de dood.

Mahlers liederen verschijnen nu voor het eerst als film die wordt vertoond
tijdens een live-uitvoering van de complete vierentwintig liederen. Tijdens
concerten worden die vaak afwisselend door een man en een vrouw gezongen. In de
nieuwe voorstelling neemt de bariton Dietrich Henschel de complete collectie
voor zijn rekening.

Wat is de rol van de soldaat?

De regisseur Clara Pons laat de persoonlijke geschiedenis zien van een man die
soldaat wordt. Hij neemt afscheid van vrouw en kind en peinst in de
afgeslotenheid van de oorlog over liefde en huwelijkstrouw, over passie en
jaloezie. Je ziet hem terug in een bos, met naast hem een gewonde kameraad die
in elkaar zakt. Hij geeft hem een laatste trek van zijn sigaret en moet hem
uiteindelijk achterlaten. Onder dat beeld zingt Dietrich Henschel het opgewekte
refrein 'Tralali, tralala we moeten marcheren'.

Wat heeft Detlev Glanert eraan toegevoegd?

Mahler zelf heeft van vijftien van de vierentwintig liederen een orkestversie
gemaakt. Voor de overige negen liederen schreef hij een pianobegeleiding. Na
zijn dood maakten andere componisten daar orkestversies van, maar die voldeden
niet. De handtekening van de bewerkers klonk er te sterk in door.

De componist Detlev Glanert pakte het anders aan. Voordat hij aan het schrijven
begon, bestudeerde hij de liederen die Mahler zelf heeft georkestreerd alsof hij
een leerling was van zijn grote collega. Bewust koos hij ervoor zichzelf weg te
cijferen en Mahlers stijl zo dicht mogelijk te benaderen.

Een integrale uitvoering, kan dat wel?

Vierentwintig liederen op één avond uitvoeren is een immense krachttoer, zeker
als je als zanger de klus alleen moet klaren. Toch is daar in de voorstelling
voor gekozen. Alleen zo wordt het mogelijk te focussen op de weg die die ene
persoon moet gaan. De bariton Dietrich Henschel heeft een dubbelrol. Hij zingt
de liederen en treedt daarnaast op als acteur in de film. Door zijn ogen kijk je
naar de oorlog, naar de herinneringen aan een voorbije jeugd, naar de geliefde
die hij moet loslaten.

Waarom spreken de liederen nog altijd tot de verbeelding?

Onder de eenvoudige, soms kinderlijke volksteksten laat Mahler een andere,
duistere betekenis meetrillen. Achter het idyllische Röschen rot gloeit bedrog,
achter het tralala van de soldaat loert de dood. Hij kon die gelaagdheid
neerzetten door in het orkest een net te hysterische fluittriller te laten
spelen, of een dreigende paukenroffel.

Doordat hij geen vaste volgorde voor de liederen aangeeft, kunnen de
uitvoerenden hun eigen dramaturgische vorm bepalen. Clara Pons kiest voor een
ordening die van meet af aan een gevoel van onheil overbrengt. Ze laat barstjes
in de idylle zien. Telkens opnieuw voert ze een kind op, een jongen van een jaar
of vijf. Hij staat in een kaal landschap, met open ogen en een onbevangen blik -
het gebied waar in een andere scène gevochten wordt en gemarcheerd - of zit met
zijn moeder aan een keukentafel. Het is alsof Pons wil zeggen: Mahlers
paradijselijke wereld verwijst niet naar een historische periode die verloren is
gegaan. Hij verwijst naar een onbedorvenheid die alleen bestaat in de perceptie
van een kind.

Wunderhorn van Mahler, 23/4 De Doelen, Rotterdam. 24/4 Dr. Anton Philipszaal,
Den Haag. Regie: Clara Pons. Met Dietrich Henschel en het Residentie Orkest
o.l.v. Cristian Macelaru.




Bekijk de oorspronkelijke pagina: ,

LOAD-DATE: 1 January 2015

LANGUAGE: DUTCH; NEDERLANDS

GRAPHIC: Beeld uit de film bij het voorstelling Wunderhorn van Mahler.

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved

                              174 of 174 DOCUMENTS



                                 de Volkskrant

                             2 januari 2015 vrijdag

[Nederland 'Vandaag precies 450 jaar geleden werd e...]*

SECTION: Opinie en Debat; Blz. 27

LENGTH: 899 woorden


Nederland


'Vandaag precies 450 jaar geleden werd een van de belangrijkste toespraken uit
de Nederlandse geschiedenis gehouden, de Oudejaarsrede (1564) van Willem van
Oranje.' Zo beginnen Coos Huijsen en Geerten Waling hun stuk 'Welk volk viert
niet eens zijn eigen revolutie?' (O&D, 31 december). Nederland gedraagt zich
vaak als een land zonder geschiedenis.



Dat wil zeggen: het wil tegen elke prijs modern zijn. Nederland handelt vaak als
een land zonder besef van eigenheid. Dat wil zeggen: Nederland wil per se
internationaal zijn. Vaak ten koste van de eigen taal, cultuur en tradities.
Geen wonder dat de PVV vermeend typisch Nederlandse zaken gemakkelijk ten eigen
bate kan kapen, wat 'internationalisten' weer in hun mening sterkt dat ze aan de
goede kant staan.

Bij het lezen van genoemd opiniestuk moest ik meteen denken aan de
VPRO-geschiedenisserie Speeches (de naam klinkt al 'internationaal'). Ook die
heeft genoemde Nederlandse rede over het hoofd gezien en richt zich louter op
buitenlandse toespraken. Is het dat er geen geluidsopnames van Willems toespraak
zijn? In elk geval is het merkwaardig dat zo veel landgenoten menen dat wie naar
binnen kijkt, niet ook naar buiten kan kijken en omgekeerd.

Frens Bakker, Nijmegen

Ophef

Dat er ophef is over het ontslag van 2.000 medewerkers van Thebe thuiszorg is
terecht (Economie, 29 december). Hoe is het mogelijk dat de moederorganisatie
van Thebe het faillissement aanvraagt van een dochterorganisatie? De feiten op
een rij: al eerder zijn dit jaar veel mensen ontslagen bij Thebe. De mensen die
nu worden ontslagen zijn gevraagd om in te stemmen met een salarisverlaging, wat
een aantal ook heeft gedaan. Iets dat veel van deze medewerkers met een toch al
laag inkomen niet kunnen dragen.

Geen verlaging van de salarissen van twee bestuurders die in de top-100 van
teveelverdieners staan: nummer 40: K. Verweij met 227.601 euro en nummer 49: R.
Stam goed voor 218.066 euro. Verweij heeft daarnaast in 2012 een riante
onkostenvergoeding van 62.180 euro gehad. Dat is meer dan een jaarsalaris van
een thuishulpmedewerker.

Dat Thebe het bruin kan bakken over de rug van de medewerkers is ook gebleken
uit het feit dat in 2012 bestuurder Henk Möhlman een salaris inclusief
ontslagvergoeding (288.506 euro) van 458.896 euro heeft gehad. Dus wordt het
niet tijd dat men zich diep gaat schamen als raad van bestuur bij Thebe en uit
de reserves geld haalt om de thuishulpen nog enige tijd aan het werk te houden?
Het zou tevens de huidige directie sieren om in te stemmen met een
salarisverlaging, eens kritisch naar zichzelf te kijken en zich af te vragen of
men niet moet opstappen.

Dre van Eekelen, Roosendaal

Toiletten

Naar aanleiding van uw artikel (Economie, 30 december) over de mooie en nette
wc's in Breukelen aan de A2 het volgende. Ik heb 38 jaar als internationaal
chauffeur vele toiletten gezien en in 99 van de honderd gevallen ben ik er
gillend weggelopen. Ik ben nu door een ongeluk rolstoelgebonden en mijn vraag is
of ik door de poortjes kan. Niets ten nadele van servicemedewerkster mevrouw
Janna uit het verhaal, want ik waardeer haar werk ten zeerste, maar wat ik vaak
meemaak is dat veel toiletten voor gehandicapten als opslagplaats worden
gebruikt, voor emmers en bezems bijvoorbeeld. Je kunt er op zijn Hollands gezegd
je kont niet keren. Ik wil graag benadrukken dat dit in Breukelen niet zo is en
dat iemand me door het portje hielp. Wc-cowboy Almar Holz, ga zo door en
Nederland wordt weer een stukje schoner.

Wim Olthof, Bergen

Grieks drama

Het is curieus om te zien hoe buitenstaanders beter weten wat goed voor de
Grieken is dan de Grieken zelf. De werkloosheid in Griekenland is gigantisch en
bij de jeugd al jaren boven de 50 procent. Alle lasten van de eurocrisis drukken
op de gewone man, omdat iedereen met bezit al jaren geleden Griekenland de rug
toegekeerd heeft. Economisch staat Griekenland onder curatele van Brussel en
financieel van Duitsland. Dat de Grieken het meer dan zat zijn, mag niet
verbazen.

Niettemin hebben lieden met een eigen agenda het hoogste woord en heffen het
waarschuwende vingertje naar de Grieken. Voorop Jean-Claude Juncker die zijn
Europese droom in een nachtmerrie ziet verkeren. Ook Wolfgang Schäuble, de
Duitse minister van Financiën, blaast zijn partijtje mee. Dan Joschka Fischer
die alle ruimte krijgt in de Volkskrant om ons weer eens schrik aan te jagen
voor 'nationalistische xenofobie' (O&D, 30 december). Diezelfde krant is van
mening dat de in Griekenland geboekte vooruitgang op het spel komt te staan.
Welke vooruitgang, mag men vragen.

Hoe lang zal Griekenland nog onder curatele blijven voordat de staatsschuld tot
hanteerbare proporties is teruggebracht? Zou het voor de Grieken zelf niet beter
zijn hun eigen toekomst in handen te nemen en zich aan het Europese juk te
ontworstelen? Het is maar een vraag.

Kees de Lange, Monnickendam

Reclame

In 2014 hebben de ziektekostenverzekeraars voor ongeveer 500 miljoen euro
uitgegeven aan reclamekosten. Uitgaven die niet aan de medische zorg worden
besteed. Maar aan wie en wat komt die half miljard eigenlijk ten goede?

Is het misschien een idee voor minister Schippers om met de gezamenlijke
zorgverzekeraars een maximumbedrag voor reclame af te spreken? Zou 50 of 100
miljoen euro niet ruim voldoende zijn?

James Huddleston Slater, Tricht

* Vervangende titel / Replacement title




Bekijk de oorspronkelijke pagina:

LOAD-DATE: 1 January 2015

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: de Volkskrant


                    Copyright 2015 De Persgroep Nederland BV
                              All Rights Reserved
