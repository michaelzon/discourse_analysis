
                               1 of 82 DOCUMENTS

                                NRC Handelsblad

                               December 29, 2001

'Weer betaalt het volk' ; Kerstmis in het Argentinie van na de opstand

BYLINE: MARJON VAN ROYEN

SECTION: Zaterdags Bijvoegsel; Pg. 35

LENGTH: 2808 words


In de week voor Kerstmis liep de Argentijnse crisis uit op een volksopstand
waarbij 28 doden vielen. Waarom de vlam toen in de pan sloeg, blijft mysterieus.
'Het is de geest van Evita', zegt taxichauffeur Ricardo Cortavarria.

Geconcentreerd schrobt ze de was bij een ton op de binnenplaats. Alsof er niets
is gebeurd. Misschien schrobt ze iets verwoeder dan anders. Want vanmorgen nog
lag het dode lichaam van haar jonge echtgenoot opgebaard op de wankele
keukentafel. Vermoord. Met een kogel in zijn voorhoofd. Ze is hem net wezen
begraven.

Vanesa Avila huilt niet. Praten doet ze in korte, afgemeten zinnen. Alsof ze
erbuiten staat. Ze vertelt dat haar man Diego om half drie 's middags naar
buiten ging. Kijken hoe de mini-super van de Chinees om de hoek werd geplunderd.
Haar man had nog werk, ja. Leerlooier. Niet veel geld. Vierhonderd dollar. Maar
ze hadden geen honger. Met een natte hand haalt ze een hap aarde uit de mond van
haar zoontje. Die woensdag was Diego eerder teruggekomen van zijn werk. Want het
hing in de lucht, de estallito, de uitbarsting, zegt ze. 'Toen begon de Chinees
vanuit zijn winkel te schieten, en heeft Diego vermoord', concludeert ze.

Haar huisje ligt in de sloppenwijk Fiorito. Een verzameling gammele woninkjes
aan het drabbige en stinkende binnenwater van de Riachuelo, waarin de
industrieen van Buenos Aires vrijelijk hun afval lozen. Een keuken en een kamer
voor acht mensen. 'Wist u dat Diego Maradona hier geboren is', zegt de zwager
van Vanesa. Gapend komt hij uit het huisje naar buiten. Hij is harig en stoer,
met littekens op zijn blote bovenlijf. De hele nacht heeft hij wacht gelopen
tegen plunderaars uit andere sloppenwijken die in Fiorito dreigden binnen te
vallen, vertelt hij. Ja, hij was erbij, toen Diego werd doodgeschoten. 'Die
Chinees is dood, daar kunt u op rekenen', zegt hij. 'Voor mij is het oog om oog,
tand om tand.' De dader kan zich nu misschien nog verbergen. Maar als straks
alles weer rustig is, dan pleegt hij justicia. 'We hebben hier onze codes', zegt
de zwager.

Boeten

Op elke straathoek liggen brandende barricades. Jonge mannen lopen rond met
pistolen in de banden van hun shorts. De avond ervoor heeft de radicale
president De la Rua zijn ontslag ingediend. Met een helikopter steeg hij op van
het dak van zijn presidentiele paleis in het centrum van Buenos Aires.
Weggejaagd door een spontane volksopstand van hongerige en plunderende mensen.
Gevlucht voor de 28 doden die vielen door de staat van beleg die hij daarop
afgekondigde. Waarom de vlam juist nu in de pan sloeg, is een mysterie. Al vier
jaar heerst er economische crisis. En al twee jaar nam De la Rua de ene
bezuinigingsmaatregel na de ander.

Hier in Fiorito is de rust nog niet weergekeerd. 'Hij zal moeten betalen voor de
doden. En voor de economische ellende waarin hij ons heeft gestort', zegt een
jongen terwijl hij een oude stoel op de brandende barricade gooit. Vlak achter
hem ligt de supermarkt van de Chinees. Of wat daar nog van over is. Het rolluik
is ingedeukt, alsof er een tank tegenaan is gereden. Binnen is er niets meer
over van wat eens een nette buurtwinkel moet zijn geweest. De schappen zijn
omgetrokken, de vloer is bezaaid met handgeschreven prijskaartjes, rollen
kassabonnen, en overal gebroken glas.

'Het waren er minstens zeshonderd', beschrijft een oudere man de gebeurtenis van
woensdag. 'De Chinees had zich daar, op de eerste verdieping teruggetrokken',
wijst hij, terwijl hij de vliegen van zich afslaat. 'En toen de mensen het
rolluik ramden begon hij te schieten.' Tja, toen raakte een kogel die jongen.
'De mensen waren echt wild. Ze roofden alles, maar eerst de drank', vertelt een
jonge vrouw. Toen ze beseften dat de jongen dood was, probeerden ze de Chinees
te lynchen. Hij moest worden ontzet door de politie. En vanochtend heeft de
Chinees zelfmoord gepleegd, weet de vrouw. Eerst schoot hij zijn zoon, en daarna
zichzelf een kogel door het hoofd.

'Hij probeerde te verdedigen wat van hem was', zegt de oude man begrijpend.
Logisch. Dat doet iedereen. Niet voor niets is hijzelf de hele nacht opgeweest.
Hij heeft zijn 44-millimeterpistool uit de la gepakt, en is samen met de andere
mannen uit de buurt de straat opgegaan. 'Het gerucht ging dat ze onze huizen
zouden komen plunderen.' Hij wijst naar zijn kleine bakstenen huisje naast de
supermarkt. Al vier jaar is hij werkloos. Ook zijn drie kinderen hebben hun baan
verloren. Tot zijn schande is hij afhankelijk van de liefdadigheid van buren.
Maar dat huisje en zijn gezin is alles wat hij nog heeft. Hoe het allemaal
verder moet, weet hij niet. Maar een ding is zeker: als degene die nu aan de
macht komt niet snel iets voor het volk doet, gaat de vlam opnieuw in de pan.
'Ladrones, dieven zijn het. Allemaal. Of ze zich nu radicaal of peronist
noemen', zegt de vrouw. 'Ze zijn er alleen voor hun eigen zakken en die van de
economische oligarchie', beaamt de oude man. 'Net als tijdens de militaire
dictatuur is het opnieuw het volk dat betaalt.'

Evita

'Weet je. Eigenlijk bestaat het peronisme alleen door Eva', zegt Ricardo
Cortavarria. Zijn ogen lichten op en zijn grijze snor begint te trillen. Zijn
nette overhemd en de mobiele telefoon aan zijn broekband verraden een nog
relatieve welstand. 'Evita was de vrouw die de liefde voor het volk belichaamde.
Ze was onze heilige, het vuur van ons geloof. Zij was de anti-dosis tegen de
ziekte van de politiek, die uiteindelijk ook generaal Peron aantastte. En weet
je: zij is degene die ervoor gezorgd heeft dat de gewone man het beter kreeg.'

Opgewekt loodst Ricardo zijn zwart-gele taxi door de stad. Voor het eerst in
heel lange tijd voelt hij zich gelukkig, zegt hij. De plunderingen, de
demonstraties. De mythische nacht van woensdag op donderdag voor kerst toen het
hele land de straat opging. 'Tot in de chicste wijken hingen de mensen uit de
ramen, rammelend met potten en pannen', zegt hij gevaarlijk met zijn handen
zwaaiend. 'Dat was de geest van Eva. Het peronisme als gevoel.' Een emotie die
plotseling uit de onderbuik van het volk naar boven borrelt. 'Kijk, het was
gevoel waarmee Peron aan de macht kwam. Tot twee keer toe.'

Twee keer een uitbarsting. Twee keer een spontane volksopstand waarmee
verkiezingen werden afgedwongen. In 1946, en 1972 opnieuw, toen hij onder druk
van het volk als oude man uit zijn ballingschap in Spanje werd teruggeroepen. De
eerste keer, in 1946, was de populistische luitenant-kolonel Juan Peron door
zijn medemilitairen gearresteerd en naar een eiland voor de kust gedeporteerd.
'En weet je wat Eva deed? In haar eentje trok ze de provincie in. Naar de
slachthuizen aan de rand van de stad, waar ze de hulp van de arbeiders vroeg.'
Net als nu was het ook toen zomer. In blote bovenlijven en gewapend met
slachtmessen kwamen de mannen achter haar aan naar het centrum van de stad. Daar
bleven ze staan, voor het presidentiele paleis, tot de militairen Peron
vrijlieten. Een paar maanden later werd Peron tot president verkozen, met Evita
aan zijn zijde.

'Het was de gelukkigste tijd van mijn leven', zegt Ricardo, terwijl hij zoekend
door de immigrantenwijk rijdt waar hij 63 jaar geleden is geboren.

'Daar', wijst hij naar het oude bakstenen gebouw. 'Daar is de fabriek waar mijn
vader werkte.' Loden buizen maakten ze er. Maar de looddampen maakten zijn vader
ziek. Voor hij stierf lag hij nog twee jaar op bed. Zonder geld om zijn drie
kinderen te onderhouden. 'Toen schreef mijn moeder een brief aan Eva', vertelt
Ricardo. 'Ze schreef dat haar man ziek was van de fabriek. Dat ze niet wilde
bedelen. Maar dat ze een naaimachine wilde, om te kunnen werken en haar gezin te
onderhouden.'

Ricardo herinnert het zich nog precies. 'Que emocion! Mijn moeder werd door Eva
uitgenodigd op een vakbondsbijeenkomst waar ze zou spreken.' Zijn moeder nam hem
er als oudste zoon met de bus naartoe. En daar was Evita. 'Ze sprak persoonlijk
met mijn moeder en gaf haar de naaimachine.' Ricardo zal het zijn hele leven
lang nooit meer vergeten: hoe hij toen zelf een zoen van haar kreeg.

Dat was dus Evita, de vrouw die ze was. 'Mooi van binnen en van buiten. En met
kerst kreeg elk Argentijns gezin een zoet brood en een fles appelwijn van haar.'
Hij heeft de smaak nog steeds in zijn mond. De eerste zoetigheid die hij
proefde. 'Niet zoals nu, dat ouders moeten stelen en plunderen om hun kinderen
met kerst te eten te geven', zegt Ricardo terwijl hij zijn taxi voor zijn oude
geboortehuis parkeert.

Een taxi of een kiosk. Daartussen kon Ricardo kiezen toen hij in 1991, na meer
dan dertig jaar bij de telefoonmaatschappij, werd ontslagen. Zoals alles in
Argentinie, werd ook de staatstelefoon geprivatiseerd. De pas aangetreden
peronist Carlos Menem zou Argentinie opstuwen in de neoliberale vaart der
volkeren. Hij verkocht 'gezonde' bedrijven voor weinig geld aan zijn vrienden,
en zette de overgebleven schuld op rekening van de staat. De totale staatsschuld
van Argentinie is inmiddels 155 miljard dollar. 'Helaas heeft hij de lucht nog
niet geprivatiseerd', zegt Ricardo als we over de stinkende Riachuelo rijden.
Ricardo kreeg een eenmalige ontslagpremie van tienduizend dollar, en kocht er
zijn taxi-vergunning voor.

Intussen was ook de minister van Economische Zaken Domingo Cavallo aangetreden.
Dezelfde Harvard-econoom die negen maanden geleden door de radicale president De
la Rua opnieuw als redder des vaderlands werd binnengehaald. In 1991 was Cavallo
de architect van de koppeling van 1 op 1 tussen de dollar en de Argentijnse
peso. Door hardnekkig te blijven vasthouden aan die koppeling, wordt Cavallo
alom gezien als de man die verantwoordelijk is voor het huidige faillisement van
Argentinie.

Het is een emotioneel weerzien in het geboortehuis van Ricardo. De zoon van de
huisbaas blijkt nog te leven. Samen met zijn gebochelde vrouw Elisa woont hij
nog in hetzelfde huis waar de ouders van Ricardo met het gezin een kamer
huurden. 'Una verguenza!', een schande, zeggen Ricardo en dona Elisa als uit een
mond. 'Als die dief van een Menem voor peronist moet doorgaan, ben ik nog liever
communist', zegt Ricardo. 'Of fascist', beaamt Elisa. 'Zo is het toch,
companero? We hebben gehuild, het hele volk huilde toen de militairen in 1955
het lichaam van Evita lieten verdwijnen. Toen ze haar foto's en standbeelden
weghaalden. Toen we haar naam niet meer mochten uitspreken.' Ricardo knikt.
'Maar het peronisme van het hart is nooit gestorven', zegt hij.

Santa Evita

In 1952 stierf Eva Peron op 33-jarige leeftijd. Haar lichaam was uitgeteerd door
de kanker. Generaal Peron liet haar balsemenen, en baarde een broze blonde engel
op voor het publiek. 'Santa Evita', Eva de heilige was geboren. Haat jegens de
rijken, en liefde voor de armen, dat was haar evangelie. Geen ideologie, geen
program. Alleen haat en liefde. Eva Peron had Argentinie voorgoed veranderd.
Ricardo weet het zich nog te herinneren. 'Geweld in handen van het volk is geen
geweld, maar rechtvaardigheid, zei Evita.'

Industrieen, staatsbedrijven en machtige vakbonden moesten een eind maken aan
het monopolie van de twintig of dertig families van puissant rijke graan- en
veeboeren die land altijd hadden geregeerd. Dat was het plan van Peron. Twee
jaar later maakten de militairen een einde aan de droom. De coup was gesponsord
door de elite van graan-en veeboeren, verenigd in de Sociedad Rural Argentina
(SRA). Dezelfde SRA waarvan Jorge Zorreguieta in de jaren zeventig secretaris
was. In 1976 was het opnieuw deze olichargie van boeren die het peronisme
smoorde in een militaire coup. Drie jaar eerder was Peron uit zijn Spaanse
ballingschap teruggekomen. Maar dit keer ging Juan Peron zelf dood, en liet het
land achter in de onbekwame handen van zijn tweede vrouw Isabel.

'Daar stond opeens een lagere chef voor mijn neus, met naast hem een gewapende
militair', vertelt Ricardo over de dag na de coup in 1976. Hij was gewoon naar
zijn werk gegaan bij de telefoonmaatschappij. 'Die vent zegt: je bent een
peronistische hoerenzoon. Ik zeg: dat ben ik mijn hele leven al, ja.' Ricardo
was kaderlid van de peronistische vakbond in zijn bedrijf. Dus stond hij na de
staatsgreep op de lijst van te arresteren personen met prioriteit 2. 'Prioriteit
1 waren de mensen die naar de clandestiene martelcentra werden gebracht en
voorgoed verdwenen', verklaart Ricardo. Zo erg was het gelukkig niet met hem.
Hij dook hij onder in de provincie, maar tegen het eind van de dictatuur werd
hij toch nog gepakt. Of hij gemarteld werd? 'Nee, gewoon', zegt Ricardo. 'Een
beetje geslagen en aan mijn armen opgehangen. Maar niks met elektriciteit ofzo.'

Het was de coup waar Ricardo aan moest denken, toen president De la Rua de
woensdag voor Kerstmis de staat van beleg afkondigde. Ook hij is onmiddellijk
met potten en pannen de straat opgegaan, en heeft 'Argentina, Argentina'
geroepen. 'De regering van Videla, waar die aanstaande schoonvader van jullie
koning deel van uitmaakte, geloofde dat moorden goed was voor de economie. Mijn
vrouw en ik zeiden: dat nooit meer. Nooit meer bloed uit naam van een economisch
model!'

De doden vielen uiteindelijk toch. Maar minder, stukken minder dan de 6.000 dode
en naar schatting vijftienduizend 'verdwenen' slachtoffers van de militaire
dictatuur. Hoewel Carlos Esposito en zijn vrouw Ines dat anders zien. Daar
zitten ze in hun chique flat. Het traangas van de politie heeft hun veranda
gelukkig niet bereikt. Maar ook zij hebben problemen de laatste tijd. Veel
problemen. Bijvoorbeeld hoe ze hun bankrekeningen van pesos kunnen omzetten in
dollars. En hoe ze hun geld naar het buitenland kunnen krijgen. 'Weet u dat mijn
dochters met Maxima Zorreguieta op school hebben gezeten', onderbreekt mevrouw
Ines. Een uitstekende school, 1500 dollar schoolgeld per maand. 'Zo bereik je
dingen', lacht ze. Maar hemel, nu we het er toch over hebben, wat een een
onrechtvaardigheid dat haar vader niet op het huwelijk mag komen. Wat? Omdat hij
collaboreerde met een militair regime? 'We collaboreerden allemaal', roept
Carlos Esposito uit. 'Het was een oorlog. Net zoals tegen Bin Laden.'
Verdwijningen, martelingen. Poeh. 'Het wordt zo overdreven. En trouwens hoe voer
je anders een oorlog, als hij niet vuil mag zijn?'

Beloften

Na dagen vergaderen heeft het parlement vlak voor Kerstmis een nieuwe
interim-president gekozen: Adolfo Rodriguez Saa. Hij heeft een brede glimlach,
gouden ringen, en hij is peronist. Al zestien jaar is hij de corrupte gouverneur
van een kleine provincie. Als een mannelijke Evita was hij op televisie
verschenen. Vol beloften van cadeautjes voor het volk. Het presidentiele
vliegtuig, en de dienstauto's van de ministers zullen worden verkocht om voedsel
voor de armen te kopen. Een miljoen banen in twee maanden, belooft hij. Te
financieren met geld dat wordt uitgespaard omdat de buitenlandse schuld niet
meer wordt afbetaald. En nepgeld. Honderdduizenden zogeten 'Argentinos' zullen
er worden gedrukt. Geld dat geen waarde heeft, maar je kunt er wel mee betalen.

Ricardo viert Kerstmis met zijn gezin. Er is te eten en te drinken. 'Voor zolang
als het nog duurt', zegt zijn vrouw Susana. Hoewel ze 13 procent is gekort op
haar salaris heeft ze nog werk. Ook twee van haar drie kinderen hebben werk.
Haar dochter Maria in de thuiszorg, en haar zoon Sebastian in een garage. Tot
haar grote verdriet hebben haar kinderen niet meegedaan aan de opstand van de
laatste dagen. 'Hou nu toch eens op mama. Peron is dood. Al dertig jaar dood',
zegt Sebastian terwijl hij een nieuwe fles wijn openmaakt. 'Dit zijn andere
tijden', zegt ook Maria. Wat haar betreft is die Rodriguez Saa gewoon een
zoveelste mafioso en een demagoog. Wat een politicus dan moet zijn? 'Gewoon, een
technocraat die bondgenootschappen kan sluiten', zegt Sebastian.

'Ik ben het met Sebastian eens: Peron is dood', zegt de jongste dochter.
Beledigd kijkt Ricardo voor zich uit. 'Christus is ook dood. Toch bestaat het
christendom', zegt hij zacht. Intussen praten de kinderen over weggaan. Geen van
allen wil hier blijven. 'In Argentinie is geen toekomst voor ons', verklaart
Sebastian. 'Ik wil ook weg', roept opa van 83 opeens. 'Ik wil terug naar mijn
Spanje. Zeventig jaar heb ik in dit kloteland geleefd. Basta. Argentinie is nep.
Een nepland met nepgeld en neppolitici. En de vis is ook niet te vreten.
Proost!'

Demonstratie met pannen, deksels en lepels op het Plaza de Mayo in Buenos Aires
op 20 december 2001. Foto AP, Walter Astrada

Taxichauffeur Ricardo Cortavarria (tweede van links) met vrouw, kinderen en
schoonvader. Foto Marjon van Royen

Plunderaars in een winkel in een buitenwijk van Buenos Aires, 19 december 2001.

Eva Peron. Foto Agip, Robert Cohen

Binnenlandse politiek ; Nationale economie ; Naoorlogse geschiedenis ; Kunst en
Cultuur ; Geschiedenis ; Economie ; Politiek en Staat

LOAD-DATE: May 12, 2003

LANGUAGE: DUTCH

                © 2001 PCM Uitgevers B.V.  All rights reserved.

                               2 of 82 DOCUMENTS

                                NRC Handelsblad

                               December 19, 2001

IMF kritisch over politiek in Argentinie ; Ook verzet regeringspartij

SOURCE: AP

BYLINE: (AFP, AP)

SECTION: Economie; Pg. 17

LENGTH: 434 words

DATELINE: ROTTERDAM, 19 DEC.


Het Internationale Monetaire Fonds (IMF) heeft gisteren kritiek geuit op het
economisch beleid van Argentinie. Ook een van de regeringspartijen in Argentinie
heeft afwijzend gereageerd op de begroting voor 2002.

De chef-econoom van het Internationale Monetaire Fonds (IMF), Kenneth Rogoff,
zei gisteren in Washington dat 'het duidelijk is dat de mix van
begrotingspolitiek, schuld en wisselkoersbeleid niet te handhaven is' in
Argentinie. Rogoff: 'Iedereen erkent dat het probleem grotendeels in Argentinie
ligt'.

De opmerkingen van Rogoff hebben tot verbazing geleid bij buitenlandse
analisten. Sommigen zeiden dat het IMF kennelijk aanstuurt op een verzachting
van de in een wet verankerde wisselkoers van de Argentijnse peso ten opzichte
van de Amerikaanse dollar van een op een. Deze vaste wisselkoers maakte begin
jaren negentig een einde aan hyperinflatie en chaos, en bracht economische
groei. Maar door de hoge dollarkoers prijst Argentinie zich uit de wereldmarkt
en kampt het land al enige jaren met een hardnekkige recessie.

De belangrijkste twee politieke partijen in Argentinie, de coalitiepartner UCR
en de oppositionele Peronisten, hebben gisteren laten weten het maandag door
minister Cavallo gepresenteerde budget voor 2002 af te wijzen. De begroting voor
volgend jaar is 20 procent lager dan die voor dit jaar, mede door een niet
gespecificeerd bedrag van ruim 4 miljard gulden aan bezuinigingen.

Angel Rozas, gouverneur van de noordelijke provincie Chaco en leider van de UCR,
zei gisteren dat de fractie van zijn partij 'op geen enkele manier' zal stemmen
voor deze begroting. Coalitiepartij UCR is fel gekant tegen verdere
bezuinigingen die ten koste gaan van 'de portemonnee en de maag' van de gewone
man. Rozas maakte zijn opmerkingen voorafgaand aan een gesprek met
toppartijgenoten onder wie president Fernando de la Rua en oud-president en Raul
Alfonsin.

Oud-president Carlos Menem, leider van de oppositionele Justicialistische
(Peronistische) Partij, zei gisteren in een reactie op de begrotingsplannen dat
'er nog meer ellende komt voor de mensen die al sinds 1999 moeten lijden'.

Goedkeuring van de begroting door het Argentijnse Huis van Afgevaardigden en de
Senaat is essentieel voor een schuldomzettingsakkoord met buitenlandse
crediteuren en ontdooiing van bevroren IMF-steun. Als dit uitblijft, dreigt
Argentinie volgende maand niet langer aflossing en rente op de staatsschuld van
132 miljard dollar te kunnen betalen.

Overheidsfinancien ; Nationale economie ; Binnenlandse politiek ; Politiek en
Staat ; Economie ; Nationale Economie

LOAD-DATE: May 12, 2003

LANGUAGE: DUTCH

                © 2001 PCM Uitgevers B.V.  All rights reserved.

                               3 of 82 DOCUMENTS

                                NRC Handelsblad

                               December 17, 2001

Plien en Bianca als Gooise kakdames op safari

BYLINE: DOOR JUDITH EISELIN

SECTION: Kunst; Pg. 9

LENGTH: 448 words


Helemaal achterin de rij staan bij het Uitdelen van de Negers: dat moet
Winnifred en Ellemijn weer overkomen. Nu zitten ze opgescheept met een kleintje.
De twee Gooise hartsvriendinnen zijn op safari. Temidden van bosjesmannen,
peniskokers en muggen lijden zij aan zichzelf. Ze hebben ook in donker Afrika
niets te vertellen dan roddels over de liposuctie van 'Rozemarijn Renzenbrinck'
en de opgespoten wallen van 'Catelijne van Hoetum'. Maar wat het gewone volk,
'de mensjes' om met de twee dames te spreken, nou zoal bezighoudt? Geen idee,
behalve dan dat ze elke dag naar iets dat 'file' heet schijnen toe te gaan.

Het duo Plien en Bianca, Plien van Bennekom en Bianca Krijgsman, was tot nu toe
vooral vermaard om hun imitatie van lijzige plattelandsmeisjes. In hun nieuwe
voorstelling, met de lastige naam Ngorongoro, komen heel andere vrouwtypen aan
bod. Onovertroffen zijn niet alleen de kakdames, maar ook Anita en Jessica
(alias Tanja en Kitty), twee blootgebuikte bimbo's. De een wil voortdurend 'iets
belangrijks zeggen', laat dan een pauze'tje vallen om te kirren en zegt dan met
een zucht: 'Vrede'. De ander is vooral een ster in het haardos zwiepen en het
maken van kekke danspasjes.

Het zijn soapsterren, deelneemsters aan een miss-verkiezing en bewoners van het
Big Brother-huis ineen, deze grietjes. Een beetje flauw is het lijflied van een
van hen, 'Ik wil in een musical' ('en ik hoor de music al'), zoals er wel meer
kleine flauwiteiten in Ngorongoro zitten. Maar het zij Plien en Bianca vergeven,
en wel onmiddellijk. De parade van goede grappen en persiflages die hun
programma toch vooral is, is namelijk snel genoeg. Behalve geestig en gevat, en
goed bij stem, zijn Plien en Bianca uitstekende clowns. De een (Van Bennekom)
kruipt met haar ellenlange stelten van een trapje van drie treden, hoofd omlaag,
het duurt eindeloos, de ander blinkt uit in musical-pasjes, -zwaaitjes en
-sprongen.

Pretentieloos en (vooral) voor vrouwen herkenbaar vermaak is Ngorongoro: de
horreur van panties met laaghangend kruis, het vertwijfeld aerobicen, het
zwelgen in liefdesverdriet, de potloodproef, het zit er allemaal in. Er valt
zelfs ineens een baby uit een schoot. Hoe absurd ook, eens temeer blijkt dan dat
Plien en Bianca ook nog prachtig zingen. Als ze het kind uiteindelijk hebben
opgemerkt, barsten ze los in de slijmerige titelsong 'A whole new world' van de
Disney-film Aladdin. Zo mooi.

Cabaret: Ngorongoro, door Plien en Bianca. Regie: Geert Lageveen. Spel: Plien
van Bennekom, Bianca Krijgsman. Gezien: 15/12, Schouwburg Het Park, Hoorn.
Tournee t/m 1/6. Inl. 020-4211221 of www.plienenbianca.nl

Cabaret ; Kunst en Cultuur ; Kunst ; Theater

LOAD-DATE: May 12, 2003

LANGUAGE: DUTCH

                © 2001 PCM Uitgevers B.V.  All rights reserved.

                               4 of 82 DOCUMENTS

                                NRC Handelsblad

                               December 14, 2001

Zweten is een joodse aangelegenheid ; Willy Brill en het thuisgevoel van De
Jiddische Bibliotheek

BYLINE: MARTIJN MEIJER

SECTION: boeken; Pg. 30

LENGTH: 3050 words


Joodse Verlichtingsdenkers spraken al minachtend over 'houten Duits', maar toch
is het Jiddisch als cultuurtaal niet verdwenen. Vertaalster Willy Brill maakt
duidelijk dat de Jiddische literatuur veel meer omvat dan alleen sentimentele
verhaaltjes. Achter namen als Sjolem Alejchem en Jitschok Leib Peretz gaan grote
schrijvers schuil.

In 1934 ondernam de Jiddische schrijver Jakob Glatstein een reis van de
Verenigde Staten naar zijn geboorteplaats Lublin in Polen, om zijn stervende
moeder te bezoeken. Glatstein had daarvoor een aantal dichtbundels gepubliceerd,
waarin joodse thema's nauwelijks aanwezig waren. Dat zou veranderen na zijn
reis, waarover hij twee romans schreef. In de eerste, Wen Jasj iz geforn (1938),
komt de hoofdpersoon Jakob op de boot tussen New York en Europa een andere
Poolse jood tegen, die stug volhoudt een Nederlander te zijn. 'Hollandse joden
zijn op de eerste plaats goede Nederlanders', zegt de man. 'Politiek zijn ze
zeer actief. Ze zijn heel vaderlandslievend en pas nadat ze al hun
verplichtingen ten aanzien van de staat hebben nageleefd, pas daarna zijn ze ook
joden. Hun joodsheid kun je amper zien, een mespuntje groot.  ...  Hollandse
joden zijn een apart fenomeen, een soort dertiende stam van Israel, zonder
geschiedenis en zonder traditie.'

De man praat verder over de schaamte die de joden in Nederland voelen, als ze
een Poolse jood zien lopen. 'Waarom moeten ze de aandacht zo op zich vestigen
met hun koppige vreemdheid?' In Nederland heb je geen antisemieten, beweert hij
nog. 'Tot aan Hitler hebben we erg op ons gemak geleefd.' 'U hebt blijkbaar wel
schrik van Hitler?', vraagt Jakob. Als de ander dat beaamt, vervolgt hij: 'En
juist die schrik verbroedert u willens nillens met de andere twaalf joodse
stammen'. 'Nee!' reageert de man. 'Van verbroederen kan geen sprake zijn. Voor
alles, dat zei ik u toch, zijn we goede Nederlanders.'

Het is een typerend gesprek: Jakob manoeuvreert tussen traditie en moderniteit,
en gaat zich steeds joodser voelen naarmate de omstandigheden in Europa
benauwder worden. De moderne Jiddische schrijvers bevonden zich in een
soortgelijke tussenpositie. Ze schreven in de omgangstaal van de
niet-geassimileerde joden van Midden- en Oost-Europa, een taal die vanaf het
eind van de achttiende eeuw door de joodse Verlichtingsdenkers was bestreden als
een achterlijk dialect. 'Hiltserne tajtsj', 'houten Duits' werd het Jiddisch wel
genoemd. Het zou de maatschappelijke emancipatie van de joden in de weg staan.
Aan de andere kant was het Jiddisch wel het middel om het gewone volk, dat geen
Hebreeuws sprak, te verheffen met kwaliteitsliteratuur, waarin de religieuze en
moralistische strekking bij de moderne schrijvers vervangen was door sociale
bewogenheid en een meer kosmopolitische blik.

De Jiddische literatuur was tot enkele jaren geleden nauwelijks in Nederlandse
vertaling beschikbaar. Dat achter namen als Sjolem Alejchem of Jitschok Leib
Peretz grote schrijvers schuilgaan, wist bijna niemand. De Amsterdamse
uitgeverij Vassallucci probeert daar verandering in te brengen met haar
Jiddische Bibliotheek; een project dat uniek is in Europa. Acht delen verschenen
er sinds 1997, gebonden en in een oplage van 1200 exemplaren.

De eerste delen en het vierde deel waren klassieke werken van Mendele Mojcher
Sforim ('Mendele de boekverkoper'), Jitschok Leib Peretz en Sjolem Alejchem,
drie Oost-Europese verhalenvertellers die rond de vorige eeuwwisseling actief
waren. Tot een heel ander register behoort deel drie, Groen Aquarium & Dagboek
van de Messias (1998) van Abraham Sutzkever, vertellingen in poetisch proza van
de in Litouwen geboren, in Israel wonende dichter Abraham Sutzkever (1913). De
vertellingen vormen deels een weerslag van de oorlogservaringen van de auteur en
zijn geschreven in 'een vervreemdende, surrealistische stijl', zoals destijds in
deze krant werd opgemerkt.

Het boek van Jakob Glatstein, dat nu in de vertaling van Herman Note is
verschenen onder de titel De heenreis (deel acht van de Jiddische Bibliotheek),
maakt eens te meer duidelijk dat de Jiddische literatuur meer inhoudt dan alleen
sentimentele verhaaltjes. Glatsteins toon is verrassend modern. 'Het is een boek
dat ver over de grenzen van het sjtetl (de joodse gemeenschap in Oost-Europa)
gaat', zegt Willy Brill, vertaalster uit het Jiddisch. 'Het Jiddisch was de taal
van thuis. Ook mensen die naar Amerika emigreerden, zoals Glatstein, koesterden
die taal, maar gingen wel het moderne leven in. Het valt me op dat vooral de
Jiddische dichters, zeker de Amerikanen, veel meer bij de maatschappij betrokken
zijn dan de prozaschrijvers. Ze dichten over Central Park en Broadway, terwijl
de meeste romanschrijvers die naar Amerika gingen toch weer terugvallen op het
leven in het straatje van vroeger: mama die met een karretje groente verkoopt en
de buurman die altijd scheldt.'

Het Jiddisch ontstond zo'n duizend jaar geleden, als een mengtaal die was
gebaseerd op het vroegmiddeleeuwse Duits met Slavische, Romaanse, Hebreeuwse en
Aramese invloeden. Het wordt in de Hebreeuwse letter geschreven. De holocaust
maar ook de vervolgingen in de Sovjet-Unie onder Stalin en de sterke positie van
het Hebreeuws in Israel, zorgden ervoor dat het aantal Jiddisch-sprekers sterk
verminderde. In Nederland werd het Jiddisch als leervak al twee eeuwen geleden,
bij koninklijk besluit van Willem I, van de joodse scholen verwijderd, om de
integratie te bevorderen. In het Cheider, een orthodoxe school in Amsterdam met
gescheiden onderwijs voor jongens en meisjes, wordt nog wel Jiddisch onderwezen.
In orthodoxe kringen in de Verenigde Staten en Israel wordt nog Jiddisch
gesproken, ook in Antwerpen is nog een omvangrijke Jiddischsprekende
gemeenschap. Toch moet gevreesd worden dat het Jiddisch als levende taal
langzaam aan het verdwijnen is. 'Natuurlijk, als spreektaal is Jiddisch bezig te
verdwijnen, behalve in orthodoxe centra', zegt Brill. 'Maar de wonderen zijn de
wereld nog niet uit. Het Hebreeuws was als spreektaal voor de oprichting van
Israel in 1948 ook bijna verdwenen.'

Willy Brill is de drijvende kracht achter de Jiddische Bibliotheek. Vijf
vertalingen van de reeks staan op haar naam. Bij de andere vertalingen was Brill
nauw betrokken. Het einde van de reeks is nog lang niet in zicht, een 'schat aan
Jiddische literatuur' verdient het volgens Brill in het Nederlands ontsloten te
worden. Zelf is ze nu bezig met De familie Masjber, van Der Nister ('De
Verscholene', pseudoniem van Pinchas Kahanowitsj), een familieroman van duizend
pagina's die over een jaar uitkomt. Brill is naar eigen zeggen 'dag in, dag uit
met een interessante schrijver in gesprek. Je moet precies weten wat er in die
man omgaat.'

Brill is niet alleen vertaalster, ze maakt deel uit van de redactie van
Vassallucci's Jiddische Bibliotheek, samen met Shlomo Berger, hoofd van de
vakgroep Hebreeuws aan de Universiteit van Amsterdam, de historicus Justus van
der Kamp en vertaler Ruben Verhasselt. Verder geeft ze Jiddische les en zit ze
in het bestuur van de Stichting Jiddisj en in de redactie van Grine Medine, een
tijdschrift voor liefhebbers van de Jiddische taal en literatuur.

Grine Medine verschijnt viermaal per jaar en heeft iets meer dan honderd leden.
Forwerts is het grootste Jiddische weekblad, met zo'n tienduizend lezers
wereldwijd. De redactie zetelt in New York, ooit het hoofdkwartier van de
Jiddische pers: tussen 1885 en 1914 verschenen daar zo'n 150 Jiddische kranten,
weekbladen en maandbladen. Forwerts was in 1930 nog een socialistisch dagblad
met een oplage van 225.000, met aparte edities in een aantal Amerikaanse steden.
Het was ook een literaire krant: de verhalen van I.B. Singer verschenen er voor
het eerst. In Israel werd eind jaren veertig het vermaarde literaire tijdschrift
Die goldene keit opgericht, met als een van de oprichters en redacteuren Abraham
Sutzkever. Het blad bestond tot 1995. Op de uitvoerige Duitse website voor de
Europese joodse cultuur www.hagalil.com kunnen diverse Jiddischtalige
internetmagazines aangetroffen worden. Het is daar ook mogelijk om in het
Jiddisch te chatten.

Samen met Mira Rafalowicz vertaalde Brill Groen Aquarium & Dagboek van de
Messias. Het boek kwam in 1998 uit, toen Rafalowicz al overleden was. Rafalowicz
was volgens Brill 'de vraagbaak in Nederland wat het Jiddisch betreft'. Ze bezat
een enorme collectie Jiddische boeken. Brill nam het initiatief om, met de
collectie van Rafalowicz als basis, een uitleenbibliotheek te beginnen. In
februari van dit jaar werd de Mira Rafalowicz Bibliotheek geopend in het gebouw
van de Liberaal Joodse Gemeente in Amsterdam.

Willy Brill groeide zelf in de jaren dertig op in Rotterdam, als dochter van
professionele musici: vader was cellist, moeder pianiste. Ze is al haar hele
leven met het Jiddisch bezig. 'Het werd bij mijn grootouders thuis nog een
beetje gesproken, daar ving ik vooral veel woorden op. Echt gesproken werd het
niet meer, ja, op de markt hoorde je het nog wel. Na mijn toneelopleiding ging
ik Jiddische liedjes zingen, en omdat ik de tekst wilde begrijpen dacht ik: dat
ga ik leren.'

Onderwijs in de Jiddische taal voor beginners was er de laatste decennia in
Nederland praktisch niet. Twaalf jaar geleden ging Brill lesgeven voor
beginners, aan huis en later in Leiden. 'Het begon met een leerling, later
werden het er meer: groepjes van zes a acht. Er zijn ook niet-joden bij. Mensen
willen het leren vooral om Jiddische literatuur te kunnen lezen en de liederen
te begrijpen. Ik probeer ook wel een beetje Jiddisch met ze te praten, maar dat
gaat moeizaam, dan krijgen ze opeens de klem in de bek. Ik heb niet de pretentie
dat mijn leerlingen bijdragen tot het in stand houden van het Jiddisch als
spreektaal. Dat zit er niet in. Maar wel het Jiddisch als cultuurtaal. Behalve
les geven in de taal vertel ik ook over de traditie, de dagelijkse gebruiken, de
feestdagen.'

In Duitsland wordt het Jiddisch druk bestudeerd aan de universiteiten. De grote
universiteiten hebben een volledige vakgroep Jiddisch. Brill bezocht er ooit een
Intensivkurs over Der Nister. 'In de klas zaten zo'n 25 a 30 veelal jonge
Duitsers.' In Nederland is de situatie anders. In Groningen bestaat dan wel een
filologische researchgroep, maar er is nergens aan de Nederlandse universiteiten
een afdeling Jiddisch. Het bestaat hooguit als onderdeel van het vak Hebreeuws.
Wel is het dankzij de inspanningen van de Stichting Jiddisj sinds september van
dit jaar mogelijk om aan de Volksuniversiteit in Amsterdam Jiddische lessen te
volgen.

Over de aanwas van nieuwe Jiddische literatuur is Brill somber gestemd. De nog
levende Jiddische schrijvers zijn bijna allemaal stokoud. 'Er is wel een aantal
jongere schrijvers in Amerika en Israel, maar of ze het niveau bereiken van
bijvoorbeeld een Sutzkever is de vraag. Als je geen voedingsbodem hebt, geen
ambiance waarin het Jiddisch als dagelijkse spreektaal functioneert, waar blijft
de literatuur dan?' De meest merkwaardige jonge Jiddische schrijver is in ieder
geval Leybl Botwinik. Botwinik, geboren in Montreal en geemigreerd naar Israel,
schrijft Jiddische sciencefiction. 'Op deze manier bewijzen mijn personages dat
Jiddisch ook in de verre toekomst gesproken zal worden', aldus Botwinik.

In 1995 kreeg Brill de opdracht om een boek in verzen te vertalen van Jitzchak
Katznelson, Dos lid foenem oisgehargetn jidisjn folk, oftewel Het lied van het
vermoorde joodse volk. Bij de presentatie van het boek in het Joods Historisch
Museum kwam Oscar van Gelderen van uitgeverij Vassallucci naar haar toe. 'Oscar
zei, ik ga een Jiddische reeks beginnen, wil jij het eerste boek vertalen? Ik
vond het leuk om Manke Fisjke van Mendele de Boekverkoper te nemen, als
verwijzing naar de uitgever.' Manke Fisjke gaat over twee boekverkopers die met
paard en wagen het ene na het andere sjtetl in Rusland afreizen en elkaar
verhalen vertellen, of met een Jiddisch woord: er prachtig op los sjmoezen. Het
was de eerste Jiddische roman van Mendele Moicher Sforim, die gedurende een
halve eeuw zo'n twintig Jiddische romans en novellen zou schrijven.

Brill is dol op die schrijver. 'Mendele is heel sarcastisch, hij kan mensen
enorm op hun nummer zetten, maar schrijft tegelijk met liefde over het leven in
het getto.' Een citaat uit Manke Fisjke: 'Ik kan urenlang in het badhuis liggen,
op de bovenste bank, in de grootste hitte. Mijn vader heeft mij daar al heel
jong aan laten wennen. Hij was zelf een heethoofd, een en al gloed, een en al
vuur. Hij hield ervan te zweten, te smoren, en werd om die reden door de hele
joodse gemeenschap geacht. Want in het stoombad ligt de essentie van het
joods-zijn. De mensen zagen in hem de voorbeeldige jood en spraken met respect
over hem: 'Kijk, in zelfkastijding is hij een ware geleerde, hij kent het
stoombad van binnen en van buiten, hij is de grootmeester van het zweten.'
Zweten is een joodse aangelegenheid. Geen sjabbes, geen joodse feestdag, die
niet wordt voorafgegaan door een stevig zweetbad. Wie van alle zeventig volkeren
ter wereld is meer doorkneed in het zweten dan de joden? Maar daar wou ik het nu
niet over hebben.'

Mendele was ook een taalvernieuwer, aldus Brill, die naar een autonoom Jiddisch
streefde met zo weinig mogelijk Germaanse, Slavische en Hebreeuwse invloeden.
Sjolem Aleichem (1859-1916) noemde Mendele vol eerbied 'der zeide', de
'grootvader' van de moderne Jiddische literatuur. Mendele, Sjolem en Jitschok
Leib Peretz (1852-1915) vormen de grote drie van de Jiddische literatuur.
Mendele is de grootvader, Peretz is de vader, en Sjolem de zoon. 'Na hen heeft
de Jiddische literatuur een grote vlucht genomen, met een explosie in het
Interbellum. In Oost-Europa zaten veel schrijvers, in Amerika, maar ook in
Zuid-Afrika, Argentinie en Australie.'

Het vijfde deel van de Bibliotheek, ook vertaald door Brill, was een roman van
Esther Kreitman, Een meisje van niets. Een vrouwenleven in het sjtetl uit 1936.
Kreitman (1891-1954), meisjesnaam Singer, is de zuster van de schrijvers Israel
Joshua Singer en de Nobelprijswinnaar Isaac Bashevis Singer. De laatste is,
zeker in de Angelsaksische wereld, de bekendste Jiddische auteur. Dat zijn
zuster in de jaren dertig een roman in het Jiddisch publiceerde, noemt Brill
'uitzonderlijk'. 'Vrouwen schreven wel gedichten, maar aan proza kwamen ze
nauwelijks toe, hoogstens een kort verhaal. Het is het vaste patroon: voor een
gedicht kan je nog wel even de tijd vinden, tussen de huishouding door.'

In Papieren Schatten, deel zeven van de Jiddische Bibliotheek, zijn gedichten en
korte verhalen opgenomen van schrijfsters als Mirjam Raskin en Chava Rosenfarb.
Vanaf het eind van de negentiende eeuw begonnen joodse vrouwen langzaam tot de
literaire wereld door te dringen. Daarvoor speelden vrouwen alleen als publiek
een rol: in de inleiding bij Papieren schatten vertelt Shlomo Berger dat vrouwen
de oorspronkelijke doelgroep vormden van de Jiddische auteurs van zeden- en
gebedenboeken. Vrouwen kregen immers geen opleiding en konden daarom geen
Hebreeuws lezen. Hebreeuws was de taal van de wetenschap, religie en literatuur;
Jiddisch gold als een 'straattaal'.

'Er werd neergekeken op het Jiddisch als schrijftaal', zegt Brill. 'Mannen
spraken het ook, maar als een man eens iets opschreef in het Jiddisch, dan
schaamde hij zich dood.' De schrijvers die aan het begin stonden van de moderne
Jiddische literatuur hadden allemaal een pseudoniem: Mendele Moicher Sforim
bijvoorbeeld heette eigenlijk Sholem Jakob Abramowitch (1835-1917). Het jaar
1863 wordt beschouwd als het keerpunt van de Jiddische literatuurgeschiedenis:
toen besloot Mendele in het Jiddisch te schrijven. Brill: 'Mendele zei: hoe kan
je nou in het Hebreeuws schrijven voor het gewone volk, mannen en vrouwen, als
ze geen Hebreeuws kunnen lezen?' Mendele was gelovig opgevoed, maar liet het
geloof gaandeweg los, zoals de meeste Jiddische literaire auteurs. 'Maar dat wil
niet zeggen dat ze de traditie loslaten. De sfeer, de Jiddisjkejt, dat gevoel
van Hejmisjkejt: dat blijft, ook al doe je er niks meer aan.'

Willy Brill (vert.): Papieren Schatten. Verhalen en gedichten van vrouwelijke
auteurs (deel 7), Vassallucci, 144 blz. [f]41,70.

Jacob Glatstein: De heenreis (deel 8), Vassallucci, 200 blz. [f]41,70. Internet:
www.vassallucci.nl

Grine Medine/Stichting Jiddisj, Weesperzijde 300, 1097 EB, A'dam, tel.
020-6681634. Email: jiddisj@hotmail.com.

De jiddische schrijver en dichter Alter Kacyzne, later vermoord door Oekraiense
collaborateurs, zag in 1920 op een van zijn reizen door Polen deze jongetjes met
hun leraar op de thoraschool in Lublin. Het is een van de vele, vaak onbekende
foto's in het zojuist verschenen boek Een eeuw joods leven (Tirion, 376 blz.
[f]81,32). De Britse historicus en biograaf Sir Martin Gilbert, een zeer
productief schrijver over zowel de Holocaust als Churchill en de Eerste
Wereldoorlog, stapt daarin niet met zevenmijlslaarzen door de decennia van de
20ste eeuw, maar maakte evenwichtig de balans op van politieke, culturele en
maatschappelijke gebeurtenissen voor, tijdens en na de Holocaust. Vanaf de
migratie, met het beeld van Roemeense joden die omstreeks 1890 wijnvaten maken
in hun nederzetting in Palestina, tot en met de achterhaalde
vredesonderhandelingen in 1993 tussen Rabin en Arafat onder het toeziend oog van
president Clinton. Hoewel wereldwijd de meest vooraanstaande joodse kunstenaars,
politici en mecenassen fotografisch zijn geportretteerd, evenals het alledaagse
van toen en nu van Haifa tot Brooklyn, is Een eeuw joods leven verre van een
puur kijkboek. Daarvoor is Gilberts leerzame bijdrage - met in de marge
wetenswaardigheden over Weens aandoende cafes in Tel Aviv en over het
perkament-maken in het Poolse Lukow - te substantieel. Je zou zijn boek eerder
als een compact naslagwerk kunnen beschouwen. In zijn woord vooraf verwijst
rabbijn Awraham Soetendorp terloops naar een eerdere publicatie over jodendom,
De wereld van het optimisme. Terecht, want het is gelukt om ook uit die wereld
beelden in dit eeuwboek op te nemen - zij het dat ze schaars zijn.(Marianne
Vermeijden)Willy Brill Foto Freddy Rikken

Levensbeschouwing ; Religie ; Jodendom ; Kunst en Cultuur ; Kunst ; Taal- en
Letterkunde ; Literatuur

LOAD-DATE: May 12, 2003

LANGUAGE: DUTCH

                © 2001 PCM Uitgevers B.V.  All rights reserved.

                               5 of 82 DOCUMENTS

                                NRC Handelsblad

                               December 13, 2001

Intifadah-dadels en nummer 1-hits ; ARABIEREN

BYLINE: JORIS LUYENDIJK

SECTION: Profiel; Pg. 35

LENGTH: 1012 words


Veel Arabische burgers identificeren zich met de Palestijnse strijd. Voor hun
leiders is het conflict een alibi om in eigen land de vrijheid te beperken.

Praat in Arabische taxi's of koffiehuizen over politiek en je praat over de
Palestijnen. Zet een onafhankelijk Arabisch nieuwsstation aan en het gaat over
de Palestijnen. En vraag jonge Arabieren, kunstenaars en intellectuelen naar hun
engagement en ze beginnen over de Palestijnen. In de op een na populairste
Arabische film aller tijden verbrandt de hoofdpersoon een Israelische vlag, tot
uitzinnige vreugde van het bioscooppubliek. In de populairste film weigert de
hoofdpersoon ieder contact met zijn Israelische collega in een hotel in Europa
'tot het onrecht tegen de Palestijnen ongedaan is gemaakt'.

Arabieren identificeren zich met de Palestijnen. Velen geloven dat het westen
sinds de kruistochten streeft naar de ondergang van de Arabieren. Meer dan welke
westerse interventie of samenzwering ook - en het waren er veel de laatste
honderd jaar - belichamen de lotgevallen van de Palestijnen in Arabische ogen de
manipulatie en dubbele moraal van het Westen in hun regio. 'Dat jullie
accepteren dat Israel de Palestijnen bezet houdt is voor mij ongelooflijk', zegt
Samir Rafa't, die voor normalisering van de betrekkingen met Israel is en zijn
vaste column in The Egyptian Gazette verloor na een bezoek aan de joodse staat.
'Laat Israel zich terugtrekken uit de bezette gebieden, 22 procent van het te
verdelen land, en je hebt vrede. Dat het Westen Israel daartoe niet dwingt doet
me twijfelen aan alles waar het Westen voor staat.'

De identificatie heeft wel duidelijke grenzen. Er zijn speciale intifadah-dadels
tijdens de vastenmaand Ramadan, buttons, vlaggen en posterboeken van de
Palestijnse volksopstand en nummer 1-hits met teksten als 'Ik haat Israel'. De
ouders van het Palestijnse jochie Mohammed Durra, die voor de tv-camera's door
Israelische militairen werd doodgeschoten, worden door Arabische leiders en
organisaties van banket naar gala naar eredienst gesleept.

Maar tegelijkertijd hoor je veel mensen zeggen dat de Palestijnen eens zelf
moeten gaan vechten, in plaats van het vuile werk en de financiering altijd door
anderen te laten opknappen. De Golf-Arabieren mogen altijd weer betalen, en het
waren de Syriers, Jordaniers en Egyptenaren die tienduizenden soldaten offerden
in oorlogen met Israel. In vergelijking daarmee is het aantal slachtoffers van
de twee intifadahs beperkt: nog geen 2.000. De verbondenheid met de Palestijnen
onder gewone Arabieren op dit moment lijkt op het engagement in Europa tijdens
de etnische zuiveringen in het voormalige Joegoslavie: men is erg boos, maar ook
weer niet zo boos dat men de eigen zonen naar het front wil sturen.

De ongekozen leiders in de Arabische wereld onderhouden intussen een veel
gecompliceerdere relatie met de Palestijnen. Voor de Arabische regimes die in de
jaren vijftig in Egypte, Irak en Syrie aan de macht kwamen, was de kwestie
Palestina de belangrijkste bron van legitimatie: nu zou het onrecht worden
gewroken. Maar toen behaalde Israel in 1967 zo'n verwoestende overwinning dat de
leiders beseften dat ze hoogstens in die oorlog verloren land zouden
terugkrijgen. 'Eind jaren zestig zagen de Arabische regimes dat een totale
militaire confrontatie met Israel hun eigen ondergang zou betekenen', zegt de
onafhankelijke politiek analist Mohammed Sid Ahmed in Egypte. 'Dus schoven ze de
PLO en Arafat naar voren, die de strijd maar moesten gaan voeren. Want ze konden
het natuurlijk niet opgeven.'

De onopgeloste status van de Palestijnen en de oorlog met Israel bleef intussen
nuttig propagandagereedschap. Nee, we kunnen nu niet democratiseren, want de
vijand zal daar misbruik van maken, krijg je in Syrie te horen als je vraagt
naar liberalisering. De leiders van Egypte en Jordanie hebben vrede met Israel,
maar zeggen tegen hun eigen bevolking: kijk eens wat Israel met de Palestijnen
doet. Tenzij wij alles steken in zelfverdediging, zijn wij dadelijk aan de
beurt. Geen tijd voor binnenlandse hervormingen.

Deze focus op de Palestijnen heeft geleid tot veronachtzaming van andere
onderdrukte minderheden in de regio. Saddam Hussein maakte eind jaren tachtig
Koerden af. In 1982 liet de Syrische president Hafez al-Assad naar schatting
20.000 moslim-extremisten en gewone burgers in de stad Hama afmaken. De
Palestijnen kunnen wel verhaal halen bij het onafhankelijke Hooggerechtshof in
Israel. Kom daar maar eens om als opstandige shi'iet in het Irak van Saddam
Hussein. De Palestijnse vluchtelingen in Syrie, Jordanie en zelfs Libanon hebben
het heel wat beter dan de kampbewoners in Zuid-Soedan, die op de vlucht zijn
voor de onderdrukking door het Arabische regime in Khartoum. Daarover zie je
niets in de Arabische media.

Met al deze kokende frustratie en selectieve verontwaardiging zou je bijna
vergeten dat er ook nog wordt gelachen om de Palestijnen. Zoals in een succesvol
Syrisch allegorisch toneelstuk. Hierin worden de inwoners van een bepaald huis
(Palestina) in een steeg verjaagd door de familie Shlomo (de Israeliers). De
Syrische buurman zegt dat dit echt niet kan, maar doet niets. De Libische
bewoner roept onbegrijpelijke dingen terwijl de Jordaanse buurman stiekem een
verbond sluit met de Shlomo's. Aan het slot komen de Shlomo's en de
vertegenwoordiger van de ontheemden na lang onderhandelen tot een verdeling van
het huis: vrede in ruil waarvoor de Palestijnen 40 procent van de wc krijgen.

Groot verschil in rijkdom

Bron: IMF, Jerusalem Statistical Yearbook

Helft Palestijnen jonger dan vijftien jaar

Bron: U.S. Bureau of the Census, International Data Base

Bevolkingsgroei Israel en bezette gebieden

Bron: U.S. Bureau of the Census, International Data Base

Biddende islamitische vrouwen in de oude stad van Jeruzalem Foto Amit Shabi

Een oude orthodoxe man bidt bij de Klaagmuur tijdens het chanoekafeest Foto Amit
Shabi

Binnenlandse politiek ; Binnenlandse politieke onrust ; Bevolking ; Maatschappij
; Politiek en Staat

LOAD-DATE: May 12, 2003

LANGUAGE: DUTCH

                © 2001 PCM Uitgevers B.V.  All rights reserved.

                               6 of 82 DOCUMENTS

                                NRC Handelsblad

                               December 12, 2001

Loonstrookje en de drie beren

BYLINE: MAARTEN SCHINKEL

SECTION: Economie; Pg. 17

LENGTH: 434 words


'Spring dan!', stond in oktober 1987 op het spandoek van een toeschouwer die
kwam kijken hoe de krach zich op Wall Street ontspon. Vroeger kon je als Jan
Modaal nog lachen als de beurskoersen instortten. De rijke stinkerds en de
snelle bankjongens waren het haasje, de gewone werknemer kon niets gebeuren.
Zijn inkomen hing niet af van de beurskoersen.

Dat was toen. In 2001 zit de loontrekker vaak wel in aandelen, hetzij direct,
hetzij via een beleggingsfonds of zijn hypotheek. Dat leed is misschien nog wel
te overzien, dat wil zeggen: het is zichtbaar en dus calculeerbaar. Maar de
laatste maanden ontvouwt zich een ander, onvoorzien scenario.

Eerst was er het alarm van de pensioensector. Die is massaal in aandelen
gestapt, heeft dit jaar bij dalende beurskoersen zijn aandelenbezit nog verder
uitgebreid. En zit nu op de blaren. Dat betekent voor de gewone man en vrouw dat
de kans groot is dat hun pensioenfonds de premies opschroeft. Er zijn wellicht
werknemers die voor het eerst van hun leven uberhaupt een premie moeten gaan
betalen.

Nu blijkt dat de beleggingen van ziektekostenverzekeraars zodanig tegenvallen,
dat de ziektekostenpremies volgend jaar extra zullen moeten stijgen. Dat de
financiele gezondheid van deze verzekeraars afhangt van het wel en wee van de
beurs, moet voor veel werknemers een schok zijn. Opeens dringt de beursmalaise
door op twee posten van het loonstrookje.

Wat volgt? Dit jaar bleek dat de universiteiten 600 miljoen gulden beleggen,
waarvan 157 miljoen in aandelen. Scholen bleken goed voor 43 miljoen aan
aandelenbeleggingen. En dan? De waterschappen, die miljoenen binnenkregen uit
het wegleasen van hun bezit? Gemeentes hadden eind 1999, volgens een telling van
de Rijskuniversiteit Groningen, 40 miljard aan vermogen.

De eerste vraag die zich opdringt is of de koersdalingen van dit jaar in dit
geval ook doorwerken in hogere lasten van de burger.

Maar even interessant is de constatering dat de enorme koersstijgingen op de
beurs tot september vorig jaar kennelijk hebben geleid tot lagere lasten dan
anders het geval zou zijn geweest. Tussen mei 1994 en september 2000 bedroeg het
totaalrendement op Nederlandse aandelen een ongekende 317 procent. De invloed
van die beurskoersen op de welvaart - de lasten, en dus de koopkracht - is
blijkbaar nog veel breder en ingrijpender geweest dan tot nu toe werd gedacht.
Dat werpt alweer een nieuw licht op de oorsprong van de economische voorspoed
onder Paars. En op de aard van de terugval van nu.

Sparen en beleggen ; Effectenhandel ; Economie ; Financien ; Financiele Markten

LOAD-DATE: May 12, 2003

LANGUAGE: DUTCH

                © 2001 PCM Uitgevers B.V.  All rights reserved.

                               7 of 82 DOCUMENTS

                                NRC Handelsblad

                                December 8, 2001

Dagdromen met een nuchter brein ; Vraaggesprek met Bill Gates

BYLINE: DOOR ONZE REDACTEUREN STEPHANE ALONSO EN MARK HOUBEN

SECTION: Economie; Pg. 15

LENGTH: 1220 words

DATELINE: DEN HAAG, 8 DEC.


Hij is liever slim dan origineel, liever ondernemer dan uitvinder. Maar ook een
dromer. Om dan opeens miljoenen in een idee te investeren. Met argwaan zag hij
internet aan. Nu die zeepbel uiteengespat is, is Gates de grote pleitbezorger.

De rijkste man op aarde oogt afgemat. Bill Gates gaat zitten, plant zijn
ellebogen op zijn knieen en begint op zijn stoel druk te schommelen. Alsof hij
zijn vermoeidheid wil verjagen. 's Ochtends ontmoetingen met partners, 's
middags een toespraak voor softwareontwikkelaars in Den Haag, daar tussendoor
aanschuiven bij het management van Microsoft Nederland.

De 46-jarige Bill Gates heeft de zwaarste jaren van zijn leven achter de rug.
Microsoft is door de wringer van de Amerikaanse kartelautoriteiten gehaald,
beschuldigd van machtsmisbruik. Het bedrijf dat hij oprichtte en groot maakte
heeft met het besturingsprogramma Windows een alles overheersende positie op de
computermarkt verworven. In de Verenigde Staten is een schikking binnen
handbereik, het gevaar van strafmaatregelen lijkt daar geweken. In Europa loopt
nog de zaak Microsoft versus de Europese Commissie.

Binnen Microsoft staat de positie van Gates onder druk, schrijft de Amerikaanse
journalist David Bank in zijn pas verschenen boek Breaking Windows. Begin vorig
jaar gaf hij zijn functie als bestuursvoorzitter op. Gates, die nu de titel
Chief Software Architect draagt, heeft aan status ingeboekt. Tijdens de
kartelzaak, schrijft Bank, kwam Gates op beslissende momenten niet voor zijn
bedrijf op, wat zijn ondergeschikten hem verweten. Hij was tijdens de verhoren
koppig, gaf ontwijkende antwoorden, bleek soms vergeetachtig. Een houding die de
ijver van zijn vervolgers alleen nog maar aanwakkerde.

Gates, in grijs pak met stropdas, lijkt milder geworden. 'Misschien communiceren
we niet goed genoeg naar buiten toe', zegt hij - in een zwaar bewaakt kamertje
van het Haagse congresgebouw. 'Mensen zijn bang voor de digitale vooruitgang
waarvan wij min of meer het symbool zijn.'

Voor zijn concurrenten is Gates al jaren populair mikpunt van kritiek. Topmannen
als Larry Ellison (Oracle) en Scott McNealy (Sun Microsystems) scheppen er
genoegen in Microsoft aan het kruis te nagelen. 'Kritiek is oke', zegt Gates.
'Maar de manier waarop McNealy over ons praat is buitenproportioneel. Hij is
door ons geobsedeerd.' Van Gates mag die. 'Wij hebben een dikke huid en gaan
intussen gewoon verder met het ontwikkelen van goede software.'

Want goede software is van vitaal belang, zegt hij. 'Wij zijn het soms met onze
concurrenten best eens. Moeten we onze software makkelijker en beter maken?
Reken maar. Weten we hoe dat moet? Reken maar. We zijn het softwarebedrijf dat
kiest voor de lange termijn', zegt Gates. Microsoft is geen monopolist volgens
hem. 'Als bedrijven over hun concurrenten niet klagen is er kennelijk niet
zoveel strijd. De kritiek laat zien dat er competitie is. Geloof me, de strijd
in onze handel is zeer heftig.'

William Henry Gates was al als kleine jongen strijdvaardig. Zijn ouders stuurden
hem wegens zijn opstandige karakter naar een psycholoog. Hij lag vooral met zijn
moeder overhoop. Na een jaar sessies kregen de ouders te horen dat het geen zin
had aan de grillen van hun zoon weerstand te bieden. Bill zou altijd uit de bus
komen als winnaar.

Gates staat vaak te boek als de programmeur annex ondernemer, terwijl Paul
Allen, met wie hij Microsoft oprichtte, wordt beschouwd als de dromerige
visionair. Dat beeld klopt niet, zegt hij. 'Ik ben altijd bezig geweest met het
voorspellen van de toekomst. Paul en ik deden dat samen. We schreven allebei
programma's. We hadden allebei dromen over de pc. Paul was al snel overtuigd van
het belang van de microprocessor en trok mij over de streep. Maar de grootse
plannen om de pc-industrie te herstructureren waren van mij afkomstig.'

Gates beschouwt het als zijn grootste verdienste dat hij een markt met hoge
volumes en lage prijzen heeft gecreeerd. Voor Microsoft lag het middelpunt van
de pc-industie bij IBM, computers waren duur en exclusief. Microsoft bracht de
pc binnen handbereik van de gewone man, zegt hij. Het steekt hem daarom zo dat
de regering-Clinton de kartelhonden op zijn bedrijf had losgelaten.

Microsoft wordt wel verweten dat zijn software niet bijster origineel is. De
ikoontjes op het bureaublad voor het aanklikken werden uitgevonden door Apple,
Netscape kwam als eerste met een virtuele bladwijzer (browser) en Lotus is de
bedenker van spread sheets. Netscape en Lotus zijn verdrongen door
respectievelijk Explorer en Excell - beide van Microsoft.

Gates vindt dat hij visionaire kwaliteiten heeft, dat wil zeggen als ondernemer,
niet als uitvinder. Liever slim dan origineel. 'Je moet drie dingen doen:
achterhalen wat gebruikers willen, observeren hoe de hardware zich ontwikkelt en
nadenken over wat de nieuwe software kan zijn. Dat doe ik mijn hele leven al.
Dromen is het gemakkelijke gedeelte. Het aansturen van onze mensen en het op
tijd inzien op welke gebieden onvoldoende vooruitgang wordt geboekt - dat is
veel lastiger.'

Gates pakt een laptop. Zo op het oog een gewoon apparaat. In een handomdraai
verandert hij het ding in een elektronisch schrijfblok. Met een plastic pennetje
begint hij te schrijven. 'Dit is het schrijfblok van de toekomst', zegt hij.
'Hier dromen we al decennia over.' Maar pas een jaar geleden besloot Gates dat
het idee volwassen genoeg was om er meteen miljoenen in te steken.

Gates besteedt eenderde van zijn tijd aan partners, klanten en werknemers over
de hele wereld. Deze week stonden - naast Den Haag - Londen, Madrid, Praag en
Cambridge op zijn agenda. Niet om producten aan de man te brengen, benadrukt
hij. Hij wil meningen horen, en de plannen van partners. De grootste
chipproducent ter wereld, Intel, vervult daarin een sleutelrol. Maar ook
Philips. Met topman Gerard Kleisterlee heeft hij die ochtend een uur gesproken
over toekomstige opslagcapaciteit van digitale discs.

'Visionair is misschien niet het juiste woord', zegt hij. 'Ik ben geen futurist
die gaat zitten en dan de toekomst voorspelt. Ik neem de vijf miljard dollar die
we voor onderzoek en ontwikkeling hebben en besteed die concreet. Daarvoor moet
ik weten wat de plannen van onze partners zijn.'

Die partners zijn, ondanks de internetballon die werd doorgeprikt, nog altijd de
gevestigde namen. Microsoft zou door internet worden ingehaald. In de
internetidylle werd software gebruikt via internet, met behulp van krachtige
netwerkcomputers (servers). 'Alles zou veranderen, start ups waren swingend',
zegt Gates. De centrale rol van de pc en Windows waren uitgespeeld, zo stond
geschreven in het doemscenario.

Gates heeft lang met de vraag geworsteld wat hij met internet precies aanmoest,
maar nu is hij de grootste pleiter van Microsofts internetstrategie geworden.
Het speelkwartier voor start-ups is voorbij, het is weer tijd voor bedrijven met
een grote portemonnee. 'Nu de zeepbel is uiteengespat, hoor je: 'Wow, Microsoft
is still here', zegt Gates. 'De internetsamenleving zal er zeker komen. Ook 11
september heeft mijn dromen niet aangetast.'

Bill Gates: 'Sommige kritiek op ons is buitenproportioneel'. (Foto NRC
Handelsblad, Rien Zilvold)

Software ; Wetenschap en Techniek ; Technische Wetenschappen ; Informatica

LOAD-DATE: May 12, 2003

LANGUAGE: DUTCH

                © 2001 PCM Uitgevers B.V.  All rights reserved.

                               8 of 82 DOCUMENTS

                                NRC Handelsblad

                                December 4, 2001

Volkswagen at zichzelf op ; Scheidende Piech stelt via divisiestructuur erfenis
veilig

BYLINE: DOOR WIM OUDE WEERNINK

SECTION: Economie; Pg. 15

LENGTH: 1351 words


Volkswagen dreigde aan zijn eigen succes ten onder te gaan. De verschillende
automerken van het concern begonnen teveel op elkaar te lijken. VW wil deze
kannibalisering een halt toeroepen. Vlak voor het vertrek van topman Ferdinand
Piech deelt VW zijn activiteiten op in drie strategische divisies.

Op 11 december zet Ferdinand Piech, sinds 1993 de onbetwiste leider van het
Volkswagenconcern, symbolisch een kroon op zijn werk. Dan opent zijn vriend, de
Duitse bondskanselier Gerhard Schroder (die als dienstauto liefst een Audi A8
rijdt en geen Mercedes-Benz) in Dresden 's werelds chicste autofabriek, de
Volkswagen Manufaktur. Welgestelde klanten kunnen daar persoonlijk toezien hoe
de duurste VW aller tijden - de naam wordt tijdens de opening bekendgemaakt -
ambachtelijk en naar hun persoonlijke smaak wordt geassembleerd, in een decor
van parketvloeren en transparante glazen wanden. Schroder krijgt het eerste
exemplaar van deze limousine die in ons land een slordige 70.000 euro gaat
kosten. En Piech kan vanaf dat moment, zoals dat heet, gaan 'afbouwen' want in
april, als hij 65 wordt, draagt hij de voorzittershamer van het VW-concern over
aan Bernd Pischetsrieder, de ex-BMW man die door hemzelf als opvolger is
uitverkoren.

Maar de feitelijke machtswisseling heeft al plaatsgehad, op 23 november
jongstleden. Toen gaf de raad van commissarissen groen licht voor een
vierjarenplan. Dat omvat een investering van 31 miljard euro, waarvan 21 miljard
voor de ontwikkeling van nieuwe modellen. Maar nog belangrijker is de nieuwe
divisiestructuur en een daarmee gepaard gaande, onvermijdelijke stoelendans van
het topmanagement.

Het Volkswagen van Pischetsrieder zal anders zijn dan dat van Piech, al heeft
laatstgenoemde wel eigenhandig de nieuwe concernstrategie georkestreerd. En als
toekomstig voorzitter van de raad van commissarissen zal Piech er ook
nauwlettend op toezien dat zijn levenswerk goed wordt voortgezet.

De essentie van het nieuwe VW-beleid is een opdeling van het concern in drie
strategische divisies. De eerste is de Volkswagen merkgroep, waartoe ook Skoda
en de luxe merken Bentley en Bugatti behoren. Traditionele waarden gaan de
identiteit van de Volkswagen-merken bepalen. Als tegenpool wordt de meer
dynamische Audi-merkgroep geformeerd, waartoe ook het Spaanse Seat en Italiaanse
Lamborghini behoren. Sportiviteit en emotionele merkbeleving komen bij de
Audi-divisie centraal te staan. Een derde poot richt zich op lichte
bedrijfswagens. Met die drie divisies beoogt Volkswagen AG een betere
concurrentiepositie ten opzichte van andere concerns te bewerkstelligen. Want al
beleefde het concern sinds het aantreden van Piech het ene succes na het andere
- van recordverkopen boven de 5 miljoen eenheden per jaar tot een naar
VW-maatstaven nog niet eerder gerealiseerde winstgevendheid bij een omzet van
rond de 83,5 miljard euro in het jaar 2000; dit jaar nog 6,5 procent hoger - ,
zijn in de jaren negentig uitgestippelde strategie dreigde aan eigen succes ten
onder te gaan. Piech initieerde de zogeheten platformstrategie.

Door gebruik te maken van gemeenschappelijke componenten en concepten voor alle
vier volumemerken wist hij aanvankelijk miljarden te besparen op de ontwikkeling
en inkoop van onderdelen. Tot signalen uit de markt ook een keerzijde van de
medaille blootlegden. Volkswagendealers hoorden steeds vaker hoe klanten zich
over de hoge prijs van een VW Polo beklaagden, in vergelijking met de technisch
identieke Seat Ibiza of Skoda Fabia. Op hun beurt hadden Audi-dealers moeite om
uit te leggen waarom een A3 of A4 duurder was dan de vergelijkbare Golf of
Passat.

Een afwijkend carrosseriedesign voor de individuele merken alleen was niet
voldoende om de merken een eigen identiteit te verschaffen, zo oordeelde het
publiek. Dealers klaagden derhalve over kannibalisme, een te sterke onderlinge
concurrentie. Bovendien bleek het centraal geleide concern met vier volumemerken
en drie exclusieve namen qua positionering van de producten en relevante
marketingstrategieen steeds moeilijker bestuurbaar.

Piech, normaal gesproken niet van zijn standpunt af te brengen, nam die signalen
ter harte voor het te laat zou zijn en gooide het roer om, daarin gesteund door
zijn sinds 1999 als gedoodverfde opvolger aangestelde rechterhand, Bernd
Pischetsrieder. Samen bedachten zij de nieuwe divisiestructuur, waarvoor al in
november 2000 de aanzet werd gegeven. In plaats van technische eenvormigheid,
die was gebaseerd op een starre toepassing van gemeenschappelijke bodemplaten,
koos VW voor een modulaire filosofie. De merken mochten nu meer autonoom hun
eigen modellen ontwikkelen en moesten alleen de beschikbare concernmotoren,
-transmissies en -wielophangingen gebruiken. Waarbij ze vrij zouden worden
gelaten om ook aan die onderdelen zelf veranderingen en verbeteringen aan te
brengen indien daarmee de eigenschappen van hun auto's waren gediend.

Die binnenskamers ingeleide koerswijziging heeft nu definitief vorm gekregen in
de opdeling in divisies. Skoda krijgt een imago dat is gebaseerd op de lange
historie van het merk (opgericht in 1905) plus een aantal familiewaarden, zoals
ruimte en value for money. Het imago van Volkswagen als auto voor het gewone
volk wordt opgewaardeerd, een streven waaraan onder andere dure, luxe modellen
moeten bijdragen. En beide merken gaan hun modellengamma's zo op elkaar
afstemmen dat onderlinge concurrentie wordt tegengegaan. Op eenzelfde manier
moeten Seat en Audi complementair gaan opereren: Seat als een populair en
sportief merk dat de concurrentie aangaat met Alfa Romeo, en Audi als het
alternatief van BMW.

Per 1 januari worden de divisies operationeel, maar het zal nog wel minstens een
jaar duren eer de eerste nieuwe modellen met een sterker eigen imago op de markt
verschijnen.

Dealers, die de afgelopen maanden met angst en beven kennisnamen van talloze
geruchten over de nieuwe concernkoers, zijn inmiddels gerustgesteld: ze kunnen
autonoom hun eigen merk blijven verkopen. Maar ze moeten dan wel luisteren naar
nieuwe richtlijnen van managers die als gevolg de stoelendans sinds 23 november
hun merk opnieuw gaan positioneren.

Dat Bernd Pischetsrieder aan alle concerntouwtjes gaat trekken stond al vast
sinds Ferdinand Piech hem in september van dit jaar officieel als opvolger
voorstelde. Hij zal echter ook de verantwoording krijgen voor technische
ontwikkeling, kwaliteitsbewaking en de leiding van de Volkswagen-merkgroep op
zich nemen. Voor Franz-Josef Pafgen, de succesvolle bestuursvoorzitter van Audi,
die afgelopen zomer ondanks recordverkopen en -winsten bij Piech in ongenade
viel, is een nieuwe baan gevonden als algemeen directeur van
Rolls-Royce/Bentley, met als nevenfunctie research en autosportactiviteiten.
Kennelijk vond de ogenschijnlijk aimabele maar ook visionaire Pischetsrieder hem
te goed om zomaar de laan uit te sturen. Over Pafgens positie sloten Piech en
Pischetsrider kennelijk een compromis. De functie kwam vrij nadat Tony Gott als
hoogste baas van R.-R./Bentley begin november op staande voet was ontslagen,
naar verluidt omdat hij te veel eer voor de ontwikkeling van het nieuwe
goedkopere Bentleymodel naar zich toe trok, en daar kan de autoritaire Piech
niet tegen. Martin Winterkorn, een ervaren technicus uit VW's thuisbasis
Wolfsburg, gaat de Audi-groep leiden.

De komende weken worden cruciaal voor een heel legioen managers bij VW, die in
het kielzog van de nieuwe topfunctionarissen van positie moeten veranderen. Want
Ferdinand Piech neemt geen enkele risico. Hij zal alleen de leiding overdragen
als zijn testament goed is dichtgetimmerd.

De drie divisies waarin Volkswagen wordt opgesplitstNRC Handelsblad 041201 /
Bron: Volkswagen

Drie merken van het Volkswagenconcern in beeld: hieronder de exclusieve
Lamborghini in de fabriek bij Bologna, boven een Skoda Felicia in productie bij
de Skoda-vestiging in het Bosnische Sarajevo en links de assemblagelijn van de
Audi A2 in het Duitse Neckarsulm. (Foto's AP, Reuters)

Auto ; Economie ; Bedrijfstakken ; Industrie ; Economie ; Bedrijfsleven

LOAD-DATE: May 12, 2003

LANGUAGE: DUTCH

                © 2001 PCM Uitgevers B.V.  All rights reserved.

                               9 of 82 DOCUMENTS

                                NRC Handelsblad

                               November 29, 2001

Arthur, pak ze

BYLINE: MENNO TAMMINGA

SECTION: Economie; Pg. 13

LENGTH: 445 words


Het heeft even geduurd, maar daar is hij dan. Arthur Docters van Leeuwen, uw
eigen consumentenman.

Ruim twee jaar geleden, toen hij nog maar net aan het hoofd stond van
'beurswaakhond' Stichting Toezicht Effectenver keer, deed de doorgewinterde
kenner van de krochten en wandelgangen van de overheidsbureacratie (Binnenlandse
Veiligheidsdienst, college van procureurs-generaal) al een gooi naar zijn nieuwe
rol.

Nu stapelt het werk zich op. De beurswaakhond krijgt een nieuwe naam (Autoriteit
Financiele Markten) en een vernieuwde missie. Hij gaat toezien op
beleggingsfondsen, consumentenkrediet, de producten van financiele instellingen,
op hun consumentenvoorlichting en straks ook op de financiele bijsluiter die
verplicht wordt bij hypotheken, spaarplannen en levensverzekeringen.

Beter dan de traditionele financiele toezichthouders, De Nederlandsche Bank en
de Pensioen- en Verzekeringskamer, onderkende Docters van Leeuwen uit welke hoek
de politieke wind waaide. Zijn grote concurrenten in het toezicht op het grote
geld zagen de financiele consument heel lang niet staan. Zij waakten over de
stabiliteit van 'hun' branche, en redeneerden: hoe groter en machtiger de
aanbieders van financiele producten, hoe beter. Stabiliteit stond voorop, dat
was in ieders voordeel, ook van de branche zelf overigens. Concurrentie en
heldere consumentenvoorlichting was iemand anders taak. Maar wiens?

Terwijl de toezichthouders hun sectoren hoedden, veranderde de politieke
economie. In de jaren zeventig had je Jan Modaal, het ijkpunt van de Haagse
koopkrachtplaatjes. Toen kwam het volkskapitalisme. En KPN. Meer dan een miljoen
beleggende huishoudends. De beurshausse en de koersdaling. World Online.

De 'moderne' Jan Modaal is niet alleen meer spaarder. Hij heeft diverse
verzekeringen, een persoonlijk krediet misschien, een woninghypotheek en
wellicht is hij een kleine belegger, bijvoorbeeld met een optieregeling van zijn
baas. Er zijn meer eigen woningbezitters dan vakbondsleden. Ook geldconsumenten
zijn kiezers.

De markt biedt hen wel onbeperkte keuze, maar de markt zelf is niet bij machte
de consument bijvoorbeeld heldere en transparante informatie te geven zodat hij
alle aanbiedingen kan vergelijken.

En nu de consumentenman toch bezig is: wie de bijsluiters controleert, kan zich
ook de klachten aantrekken. De diverse aanbieders van financiele producten
hebben nu nog hun eigen klachtencommissies, -instanties en ombudsmannen, van de
beurshandel tot en met de pensioenfondsen. Het is logisch om een klachtenloket
te openen, bij de Autoriteit.

Effectenhandel ; Sparen en beleggen ; Economie ; Financien ; Financiele Markten

LOAD-DATE: May 8, 2003

LANGUAGE: DUTCH

                © 2001 PCM Uitgevers B.V.  All rights reserved.

                               10 of 82 DOCUMENTS

                                NRC Handelsblad

                               November 29, 2001

LEZERSVRAGEN

SECTION: Profiel; Pg. 31

LENGTH: 256 words


Veel lezers van NRC Handelsblad zetten vraagtekens bij de oorlog in Afghanistan.
Die conclusie kan getrokken worden uit de reacties op het aanbod op de website
om antwoorden te zoeken op vragen van lezers over de strijd tegen het
terrorisme. Veel reacties zijn kritisch of cynisch van toon: 'Wie dan ook deze
kwestie is begonnen, allebei de partijen zijn absoluut fout in hun optreden.
Waarom geven de omstanders hun neutraliteit zo snel op en scharen zij zich
massaal achter een partij?', vraagt Roel Oomen zich af. En Marc-Jan Trapman 'zou
willen weten of er serieus is nagedacht over alternatieve strategieen, waarbij
dan gebruik zou worden gemaakt van de inzet van een vergelijkbare hoeveelheid
miljarden dollars.'

Het antwoord op dit soort vragen is in kort bestek niet te geven. Datzelfde
geldt voor de vraag van L. Messari: 'Hoe lang gaat het nog duren, 'na 11
september', voor moslims in Nederland weer (of eindelijk) als gewone burgers
behandeld gaan worden?' Misschien nog heel lang, tenminste als de mening van
Hermes Brandt wordt gedeeld: 'Wanneer zullen de grote Nederlandse kranten
ophouden met laf het politiek correcte standpunt in te nemen dat de islam een
religie is die respect verdient?' Veel lezers vragen zich af of de wereld
veranderd is. Herman van Veen zong het al, zegt Paul Delfgaauw: 'Het is vandaag
de elfde, en die is precies dezelfde, als de twaalfde en de tiende.'

Internationale gewapende conflicten ; Terrorisme ; Politiek en Staat ;
Binnenlandse Politieke Onrust ; Recht ; Volkenrecht

LOAD-DATE: May 8, 2003

LANGUAGE: DUTCH

                © 2001 PCM Uitgevers B.V.  All rights reserved.

                               11 of 82 DOCUMENTS

                                NRC Handelsblad

                               November 21, 2001

Dwingend en massief ; Wim Bosboom (1928-2001)

BYLINE: DOOR HENK VAN GELDER

SECTION: binnenland; Pg. 2

LENGTH: 345 words

DATELINE: AMSTERDAM, 21 NOV.


Wim Bosboom, jarenlang het gezicht van de tv-rubriek Koning Klant en later
bekend als TROS-commentator, is gisteren op 73-jarige leeftijd overleden. Hij
was al enige tijd ziek, maar stond intussen te boek als kandidaat voor het
lijsttrekkerschap van de Verenigde Senioren Partij die volgend jaar aan de
verkiezingen voor de Tweede Kamer wil meedoen.

Bosboom begon zijn carriere buiten beeld, als cameraman bij het filmbedrijf
Cinecentrum dat voor het toenmalige NTS Journaal werkte. In 1960 kwam hij naar
de VARA, waar hij vast regisseur werd van de actualiteitenrubriek Achter het
nieuws. Eind jaren zestig werd hij populair met de consumentenrubriek Koning
Klant, waarvan hij oprichter, eindredacteur en presentator was. Onvervaard trok
hij ten strijde tegen het onrecht dat 'de gewone man' werd aangedaan door
malafide fabrikanten, onbetrouwbare autodealers, verzekeringsmaatschappijen die
zich achter de kleine lettertjes verscholen, en andere misstanden. Door zijn
massieve gestalte en dwingende voordracht werd hij een autoriteit, die mede het
gezicht van de VARA bepaalde.

In de jaren zeventig was Wim Bosboom ook medepresentator van het politieke
radioprogramma In de rooie haan, waar hij met groot genoegen doortastende vragen
stelde aan gezagsdragers. Achter de schermen ergerde hij zich echter steeds meer
aan de democratiseringsgolf die de VARA begon lam te leggen. Als
sociaal-democraat van de oude stempel voelde Bosboom zich in dit nieuwe, zijns
inziens modieuze links allerminst thuis. Hij baarde in 1980 opzien door naar de
TROS over te stappen, en daar op sardonische toon aan toe te voegen dat hij nu
bij de 'grootste arbeidersomroep van Nederland' werkte.

Ook bij de TROS begon Bosboom met een consumentenrubriek, die hij Kieskeurig
noemde. Later wendde hij zich nog verder van het linkse gedachtengoed af door,
achter een schrijftafel gezeten, geharnaste commentaren van Elsevier-columnist
Nic. van Rossum uit te spreken onder het motto Dat wilden we even kwijt.

Wim Bosboom (Foto Bert Verhoef)

Media ; Omroep ; Televisie

LOAD-DATE: May 8, 2003

LANGUAGE: DUTCH

                © 2001 PCM Uitgevers B.V.  All rights reserved.

                               12 of 82 DOCUMENTS

                                NRC Handelsblad

                               November 21, 2001

Netwerk bekroond

BYLINE: MAARTEN HUYGEN

SECTION: Voorpagina; Pg. 1

LENGTH: 685 words


Prima journalistieke reportage van Netwerk, over niet meer maar ook niet minder
dan een officiele rondleiding met woordvoerders en begeleiders door Noord-Korea.
Maar de prestigieuze Amerikaanse Emmy Award zou ik er nou ook weer niet voor
geven. Dat is wel gebeurd.

Ik herinner me de vorig jaar september uitgezonden reportage goed omdat er
weinig beelden zijn uit Noord-Korea. Dan zijn zelfs de grote leider Kim Il Sung
en het museum met een door hem uitgevonden, in de hoogte verstelbaar bureau, nog
uniek. Maar het is zeker niet het beste wat ik vorig jaar op televisie heb
gezien, laat staan dat het bovenin de internationale top hoort. Onder die 576
inzendingen moet een beter programma hebben gezeten. Ongetwijfeld zijn al die
andere omroepbazen die hun Korea-rondleiding niet naar Amerika hebben gestuurd
aan het tandenknarsen.

Na zes jaar soebatten had de maker Peter Tetteroo een visum gekregen voor
Noord-Korea. Met Azie-deskundige Feddema ging hij er heen en onder beleefde
dwang bewezen ze eer aan het reuzenbeeld van Kim Il Sung. Feddema moest uitleg
geven over de geschiedenis van het confucianisme en over het lege straatbeeld.
De enige niet-officiele beelden waren gemaakt uit het raam van de hotelkamer en
door de beregende ruiten van de officiele auto op de lege vierbaanssnelweg. In
de hotelkamer legde Feddema wat zenuwachtig met zachte stem uit dat hij op zijn
woorden moest passen omdat ze konden worden afgeluisterd. Ooit was een
buitenlander voor twintig jaar opgesloten omdat hij zich op het vliegveld een
kritische opmerking over Kim Il Sung had laten ontvallen.

Dan waren de Belgische Kamerleden in Noord-Korea vrijmoediger. De reportage van
de Franstalige RTBF over hun officiele bezoek aan Noord-Korea vond ik
origineler. Een schrijnend contrast tussen de jolige, feestvierende Belgen en de
angstige Noord-Koreanen die bij de geringste misstap of fout bij zo'n bezoek in
het strafkamp kunnen belanden. Opmerkelijke discussies met de Belgische
voorzitter van de delegatie, een oude socialistische burgemeester en
parlementarier die de propaganda geloofde en het allemaal goed wilde praten.
Deze spraakmakende documentaire is waarschijnlijk niet ingestuurd.

Ik heb ook filmbeelden gezien die door een Koreaanse dissident met gevaar voor
eigen leven zijn gemaakt - de honger, de strafkampen en het lijden van de gewone
burgers. Die vertelden meer over het land dan de documentaire van Netwerk. De
dissident is inmiddels opgepakt en verdwenen.

Het moet zo'n internationale Emmy-jury niet meevallen om al die inzendingen uit
de hele wereld te beoordelen. Een pandemonium van talen, ondertitelingen,
culturen en lokale eigenaardigheden waar je je niet in kunt verdiepen. Wat over
de hele wereld populair is en begrepen kan worden is lang niet altijd het beste.
Dan had ik de voorkeur gegeven aan het voor een Emmy genomineerde Willem Wever,
dat vragen van kinderen over wetenschap en techniek behandelt.

Nederlandse kinder-tv staat op een hoog peil, ook internationaal gezien. Villa
Achterwerk, dramaseries, films - zelfs de Nederlandse Sesamstraat is leuker dan
het Amerikaanse origineel. Klokhuis voor kinderen vind ik het beste
wetenschappelijke programma, omdat het gebruikmaakt van visuele uitleg. Elk feit
wordt nader verklaard, zodat je aan het slot niet met de meest voor de hand
liggende vragen blijft zitten.

Helaas is die aanpak bij de Nederlandse televisie niet zo vanzelfsprekend. De
meeste documentairemakers streven kunstzinnigheid na. Ze beschouwen zichzelf als
cineasten en willen prijzen winnen bij documentairefestivals door de beelden en
de emoties voor zichzelf te laten spreken met zo min mogelijk gesproken
commentaar, namen en feitelijke informatie. Als kijker weet je daardoor vaak
niet wat je ziet. De meeste tv-makers zijn geen kunstenaars en kunnen het beter
ook niet proberen te zijn. Aan het euvel van onduidelijkheid lijdt de bekroonde
Netwerk-reportage niet. De maker is in de eerste plaats journalist. Het is goed
om te weten dat dat bij een internationale televisie-jury op prijs wordt
gesteld.

Televisie ; Media ; Omroep

LOAD-DATE: May 8, 2003

LANGUAGE: DUTCH

                © 2001 PCM Uitgevers B.V.  All rights reserved.

                               13 of 82 DOCUMENTS

                                NRC Handelsblad

                               November 17, 2001

Mediacratie

BYLINE: N. BLOEMENDAAL, ZWOLLE

SECTION: Zaterdags Bijvoegsel; Pg. 28

LENGTH: 434 words


Het artikel van Herman Vuijsje kent een onderstroom van verbazing en irritatie
over hoe Nederland zich in de afgelopen decennia heeft ontwikkeld. In toenemende
mate leven we in een paradox waarbij gezagsdragers en pers de mythe levend
houden dat het goed gaat Nederland, terwijl de gewone burger dagelijks zaken
waarneemt die op gespannen voet staan met de mythe. Op het woord om deze
situatie aan te duiden, de mediacratie, lijkt een taboe te rusten. Het gevolg is
dat pers en politiek elkaar in een wurggreep hebben, terwijl de burgerij moet
toekijken.

Burgers hebben zich een passieve consumerende houding laten opdringen waardoor
kenmerken als solidariteit en verantwoordelijkheid verloren zijn gegaan. Het
gevolg is dat de burgerij zich van de politiek afkeert, hetgeen tot uiting komt
in de toename van zwevende kiezers, het wegblijven uit stemhokjes en de veel
gehoorde vraag 'op wie moet ik volgend jaar stemmen'. Verkiezingsprogramma's
zijn niet meer dan menukaarten, politici naar zweet ruikende obers. Een keer in
de vier jaar wordt de burger gevraagd steun te betuigen aan de mythe dat de
burgerij invloed uitoefent op het beleid.

Het nieuwe element is de toenemende agressie met 11 september als nieuw ijkpunt,
waardoor grenzen in zicht beginnen te komen waarbij de burgerij niet langer
altijd bereid is de rol van slachtoffer te spelen. Islamitische kinderen op
scholen die drie minuten stilte hebben gebruikt om lawaai te maken zonder dat de
leraar of school optreedt, een agente in Den Haag die niet aan drie minuten
stilte wenst mee te doen. Nieuw is dat er expliciet over wordt gepraat als
schandelijk, een uiting van een reflectie op waarden die wij dachten te delen.
Natuurlijk staat onze grote susser, premier Kok, vooraan om alles te relativeren
en het tegendeel te beweren. Nee, er komt een einde aan het relativeren, de
burger roert zich.

Agressie kan niet met redelijke middelen worden bestreden, de symmetrie in een
op redelijke argumenten gebaseerde relatie wordt door de agressor doorbroken,
het 'Amerikaanse' antwoord is de enige optie. Niemand wil echter het voortouw
nemen, wij hopen dat het aan ons voorbij zal gaan, burgers zijn verworden tot
slachtoffers van de situatie, tolerantie is verworden tot een uitingsvorm
gedreven door angst en onverschilligheid. Een toename van turbulentie lijkt in
het verschiet te liggen, waarbij de grenzen van tolerantie wederom verlegd
worden of - om het op z'n Hollands te zeggen - wat 'gewoon normaal is' simpelweg
wordt opgerekt.

Gelukkig hebben wij nog de troost van ons geloof dat het goed gaat in Nederland.

LOAD-DATE: May 8, 2003

LANGUAGE: DUTCH

                © 2001 PCM Uitgevers B.V.  All rights reserved.

                               14 of 82 DOCUMENTS

                                NRC Handelsblad

                               November 12, 2001

Bromet krijgt hoop

BYLINE: MONIQUE SNOEIJEN

SECTION: Media; Pg. 21

LENGTH: 502 words


In recensies van het werk van interviewer/cameraman Frans Bromet vallen altijd
de woorden 'zuigende vragen' en 'monotoon stemgeluid'. Er is meestal lof voor
zijn keuze van mensen: niet de happy few, maar de gewone man of vrouw. En verder
klinkt gejuich om het ontbreken van vleierij van de interviewer en bewondering
omdat de geinterviewden desondanks toch zo openhartig zijn.

Zo ook in deze recensie. Alleen wijkt Verbonden wel op een punt af van vorige
series. In Buren en Gescheiden was de kijker getuige van verzengende haat en
allesontwrichtende conflicten. Verbonden is hoopvoller. Hier gaat het om de
overwinning van een conflict. Waarom zijn twee mensen na een diepgaande crisis
toch bij elkaar gebleven?

In de eerste uitzending is Bromet op bezoek bij Vincent en Mirjam. Ze kennen
elkaar twee jaar. Vincent heeft in het verleden veel drugs gebruikt. Hij heeft
ooit een psychose gehad en had last van fobieen. Vincent was bang dat hij zonder
seksueel contact meisjes zwanger kon maken. 'Daar ben ik voor behandeld.' Daarna
ging hij roekeloze relaties met vrouwen aan. Op eerste kerstdag om tien over
negen wilde hij de relatie beeindigen. Mirjam verdiende beter, had hij gezegd.
Maar Mirjam wist met haar nuchtere onbevooroordeelde houding de labiliteit van
Vincent te neutraliseren.

Bromet constateert: 'Er lijkt me iets als een tijdbom onder jullie relatie te
zitten.' Hun oplossing: een dagboek op de keukentafel waarin zij schrijven wat
zij moeilijk vinden om tegen elkaar te zeggen. Maar om de vraag te beantwoorden
waarom mensen in godsnaam bij elkaar blijven zou het in hun geval interessanter
zijn om over tien jaar nog eens terug te komen.

Dan Evert-Jan en Nancy in de tweede aflevering. Evert-Jan hangt buiten de was op
en op tafel staan aardbeien uit eigen tuin. Eenentwintig jaar zijn ze samen, ze
hebben drie kinderen. Acht jaar geleden hadden ze hun grote crisis. Evert-Jan
kon niet overweg met zijn zoon van twee. 'We lagen elkaar niet, vond ik, hij
moest maar luisteren. Dat botste. Ook met Nancy', zegt Evert-Jan. 'Evert-Jan
hoefde zijn hoofd maar te laten zien of Jens begon te brullen', zegt Nancy.

Hun zoontje bleek autistisch te zijn. Evert-Jan kon en wilde daar niet over
praten en bracht al zijn vrije tijd door op de tennisclub. Totdat Nancy hem niet
langer om haar heen verdroeg en met de kinderen ergens anders wilde gaan wonen.
Toen werd Evert-Jan 'wakker' en moest hij wel praten.

Af en toe, zegt Nancy, schiet Evert Jan nog wel in zijn 'eigen-ik'. 'Dan zeg ik:
Remi, hier is de wereld.' Zuigende vraag van Bromet: 'Hij doet dus eigenlijk
heel erg z'n best om te doen zoals jij wil.' Nancy: 'Ik heb geaccepteerd dat hij
doet zoals hij doet.'

Bij Verbonden is minder menselijk onvermogen te zien dan in eerdere series van
Bromet. Het leven gaat hier verder in betrekkelijke harmonie. Maar zien hoe dat
gaat is ook de moeite waard.

Verbonden, VPRO, Ned.3, 21.30-22.00u.

(Foto NRC Handelsblad, Vincent Mentzel)

Televisie ; Media ; Omroep

LOAD-DATE: May 8, 2003

LANGUAGE: DUTCH

                © 2001 PCM Uitgevers B.V.  All rights reserved.

                               15 of 82 DOCUMENTS

                                NRC Handelsblad

                                November 8, 2001

Gezond verstand 1

BYLINE: E.J. DORHOUT MEES, VORDEN

SECTION: Opinie; Pg. 8

LENGTH: 198 words


Wat van het begin af aan gevreesd moest worden, blijkt inderdaad het geval te
zijn: Bush en zijn adviseurs hebben geen duidelijk plan voor ogen hoe zij de
terreur moeten bestrijden. Minstens zo verontrustend is dat Rumsfield nu
waarschuwt dat hij informatie heeft dat binnenkort nieuwe aanslagen te
verwachten zijn. Dat zal wel, en wij moeten geloven dat zijn inlichtingendienst
razendsnel van zijn fiasco in het verleden is hersteld. Maar wat heeft het voor
zin de gewone burgers aan te sporen 'goed op te letten'? Dat is paniek zaaien.
Laat hij de politie en geheime diensten (liefst geheime) instructies geven.

Er kan maar een reden zijn voor dit vreemde gedrag, namelijk dat hij enerzijds
de aandacht van zijn militair falen wil afleiden en anderzijds de sfeer van
nationalisme en blind vertrouwen die dreigt te verminderen, tracht aan te
wakkeren door vooral te tonen hoe alert zijn regering is. Toch zal het gezonde
verstand eenmaal de overhand krijgen, maar iedere dag dat de paniek voortduurt
is verlies.

Illustratie: Cyprian Koscielniak

Terrorisme ; Internationale gewapende conflicten ; Recht ; Politiek en Staat ;
Volkenrecht ; Binnenlandse Politieke Onrust

LOAD-DATE: May 8, 2003

LANGUAGE: DUTCH

                © 2001 PCM Uitgevers B.V.  All rights reserved.

                               16 of 82 DOCUMENTS

                                NRC Handelsblad

                                November 6, 2001

Een vorkje mee prikken

BYLINE: J.M. BIK

SECTION: Sport; Pg. 8

LENGTH: 1045 words


Dag heer, goed dat u er bent. Dan kunnen we weer eens bijpraten. U kunt direct
onder het mes, gaat u maar zitten. Maar weer gedekt houden he, de winter staat
al bijna voor de deur. Zo heb je de warmste maand oktober sinds eeuwen en dan
mag je de winterjas alweer pakken. Meneer Kok stond ook al in een dikke jas
gisteren, daar in Londen, zag ik op de tv. Begrijpt u nou dat zo'n man gaat
opbellen naar die Blair en vraagt of hij mee mag komen eten? Hij kwam pas bij
het toetje binnen, ik had mooi gezegd: houden jullie je eten maar.

'Rinus, kalm aan, niet alleen met knippen maar ook overigens. Onze premier had
groot gelijk dat hij er geen genoegen mee nam dat hij niet was uitgenodigd om
over Afghanistan en het Midden-Oosten te praten. Daarover hebben wij ook iets te
melden, wij maken ons zorgen over de humanitaire kant van de zaak en we trekken
flink wat geld uit voor de opvang van vluchtelingen. En wie weet gaat onze
luchtmacht daar straks de vluchtelingenstromen fotograferen. Dat zou al meer
zijn dan tien jaar geleden tijdens de Golfoorlog, want toen boden wij een
squadron F-16's nog aan als reserve-eenheid. Bovendien: als de heer Kok thuis
was blijven mokken, was de verdeeldheid in Europa nog duidelijker geweest.'

'Maar die was zo toch ook duidelijk genoeg, meneer. De Brit, de Duitser en de
Fransman wilden er toch eigenlijk niemand anders bij? Dat de Italiaan en de
Spanjaard alsnog mochten komen, en die mensen van de Europese Unie, die
Belgische voorzitter en die Solana, dat was toch alleen omdat ze heibel hadden
gemaakt? En weet u, die Belgische premier was toch in Londen namens de andere
Europese landen, had Kok dat niet moeten bedenken? Of vertrouwt hij zo'n Belg
niet? Ik hoorde iemand zeggen dat Kok de Belgen een tijdje geleden op die
topconferentie in Nice zo op de tenen heeft getrapt door een iets zwaarder
stemgewicht van Nederland in Europa door te drukken. Dat was weinig Europees en
wat dat betreft kreeg hij dit weekeinde van die grote jongens misschien een
koekje van eigen deeg, hoorde ik. En weet u, je hoort steeds dat Kok in Europa
zoveel gezag heeft, dat hij straks, als hij geen premier meer is, maar met zijn
vingers hoeft te knippen om een Europese prachtbaan te krijgen. Nou, als je zelf
moet vragen of je bij zo'n etentje mag zijn, loopt dat zeker nogal los met dat
gezag van 'm. Of heb ik dat niet goed begrepen?'

'Hoho, je gaat veel te snel. Kok wordt internationaal zeer gerespecteerd. Bill
Clinton liep met hem weg. Schroder, Blair, en zelfs Chirac zijn allemaal dol op
hem, al moet ik toegeven dat je dat vooral in Nederlandse kranten leest. Wat zeg
je, Benelux? Ja, ja, maar overigens blijft Nederland qua bevolking en economie
toch flink wat groter dan Belgie. Dat is in Nice nu eindelijk op een bescheiden
manier tot uitdrukking gebracht...'

'Maar hadden we dat dan niet beter kunnen laten, als dat zo bescheiden was? Mijn
vrouw en ik horen graag die radioprogramma's waarin je als luisteraar mag
vertellen wat je ergens van vindt, ook als je geen deskundoloog bent. Dan komt
de gewone man ook eens aan bod, je kan gewoon bellen. Gistermiddag was er zo'n
phone in over de stelling dat Nederland veel te weinig voorstelt in Europa. Ze
hadden een enquete gehouden en 80 procent was het met die stelling eens, daar
zou de Tweede Kamer ....'

'Onderbreek me niet steeds, Rinus, en haal er niet steeds wat anders bij,
dadelijk begin je nog over het Nederlandse voetbal in Europa. Je moet hier
bedenken dat de plaats en het gewicht van de grote Europese landen in zo'n
Afghanistan-zaak natuurlijk veel meer betekenen dan wat Nederland doet of kan
doen. Het gaat hier vooral om de bilaterale relaties van die grote landen met de
VS en met elkaar, Europa kent nog geen eigen buitenlands beleid of een eigen
militair apparaat, daar wordt nog aan gewerkt. Zolang dat bilateralisme hoogtij
viert, wat volgens velen nog tot St. Juttemis kan duren, doet onze premier er
goed aan zo'n Blair te vertellen dat hij ook een vorkje wil komen mee prikken.
Nu ja, daarvoor was hij net iets te laat, hij moest het met een ijslepeltje
doen, maar je begrijpt misschien toch wat ik bedoel.

'Ja, daar kan je gelijk in hebben, hij ging vast ook naar Londen in verband met
de publieke tribune in Nederland, net zoals hij een week geleden mede naar het
Pakistaans-Afghaanse grensgebied ging om bezorgdheid over het probleem van de
vluchtelingen te tonen. Kok weet dat GroenLinks buitengewoon verdeeld is over de
Nederlandse steun voor het Amerikaans-Britse militaire optreden, en dat gunt hij
die Rosenmoller vast ook wel. Maar hij weet ook dat zijn eigen PvdA intern wel
eens op drift zou kunnen raken zodra GroenLinks in de Tweede Kamer onder
aanwending van veel mooie humanitaire teksten overstag gaat. Dus er zit wel wat
in de stelling dat Kok zijn reizen naar Pakistan en Londen ook of misschien
zelfs vooral om binnenlands-politieke redenen heeft gemaakt. Dat mag trouwens
best, Rinus, waarom eigenlijk niet, over een half jaar hebben we verkiezingen.
En geloof maar niet dat heer Kok zelf het makkelijk heeft met die nagenoeg
ongeclausuleerde steun voor die Amerikaans-Britse acties.'

'Maar hij zegt toch steeds dat we daar vierkant achter blijven staan zolang ze
prositioneel zijn, al weet niemand of hij dat wel precies weet?'

'Proportioneel, bedoel je. Nee, volgens mij is Kok hier een groot man. Hij is
qua naturel, misschien wel wegens zijn kinderjaren in de Tweede Wereldoorlog,
helemaal geen liefhebber van militair geweld, zelfs als dat rationeel genomen
steun verdient. Zijn ministers Van Aartsen en De Grave zouden daarover aardige
anekdotes kunnen vertellen. Bijvoorbeeld over die keer dat zij, tijdens de
Kosovo-acties, Kok vroegen om de toenmalige NAVO-commandant, generaal Wesley
Clarke, in het Catshuis te mogen ontvangen maar zijn akkoord slechts kregen op
voorwaarde dat hij er zelf niet bij hoefde te zijn. Nee, Rinus, ik denk dat de
heer Kok in deze kwestie juist daarom inwendig extra razend is als mensen als
Rosenmoller, of minister Pronk in het kabinet (met aansluitende lekkages naar de
media), zich op zijn kosten profileren als humanitaire kampioenen.'

'Dat was weer leerzaam meneer en uw haar is klaar. Ik groet u beleefd.'

Buitenlandse betrekkingen ; Politiek en Staat

LOAD-DATE: May 8, 2003

LANGUAGE: DUTCH

                © 2001 PCM Uitgevers B.V.  All rights reserved.

                               17 of 82 DOCUMENTS

                                NRC Handelsblad

                                November 3, 2001

De prijs-kwaliteitverhouding

BYLINE: EDUARD J. BOMHOFF

SECTION: Kunst; Pg. 9

LENGTH: 965 words


Het lied van de loonmatiging klinkt weer uit volle borst. Ministers, werkgevers,
de president van De Nederlandsche Bank: allemaal weten ze zeker dat wanneer u en
ik bescheiden zijn met ons salaris, de baas meer winst maakt. Als alle
verpleegsters het voorbeeld volgen van Florence Nightingale, kan de zorgsector
ook nog wat goedkoper. Gelukkig leven de hogepriesters van de loonmatiging in
eigen kring niet altijd volgens dit edele recept.

Minister Zalm van Financien heeft voor de president van De Nederlandsche Bank
een salaris goedgekeurd dat bijna twee keer zo hoog is als dat van diens
Amerikaanse collega Alan Greenspan. Dat komt omdat Amerika het mooie principe
hanteert dat de president van het land een nog zwaardere functie heeft dan de
president van de centrale bank. Minister Borst van Volksgezondheid benoemt een
inspecteur-generaal voor een salaris van meer dan een half miljoen gulden per
jaar, en is daarna waarschijnlijk opgelucht dat de Tweede Kamer blaat over de
heel wat lagere salarissen van de directeuren van ziekenhuizen, omdat zij daar
niet direct verantwoordelijk voor is.

Ik denk dat wij als gewone burgers zulke subtiele beslissingen maar aan de
hooggeplaatsten moeten overlaten. Maar wij zouden de boven ons gestelden
dankbaar zijn wanneer ze hun voortreffelijke inspanningen om de duurste man op
de beste plaats te krijgen ook eens zouden toepassen op het leven van alledag.
Mijn nichtje in de tweede klas van het voortgezet onderwijs stuurt een e-mail om
te vertellen dat niet alleen economie maar ook Nederlands voor het hele
schooljaar is uitgevallen omdat er geen docent is. Het leger heeft meer
vacatures dan ooit tevoren. Zorg, onderwijs en politie: overal slaan vacatures
gaten in de kwaliteit. Niet iedereen beseft hoeveel goedkoper Kok en Zalm onze
collectieve sector hebben gemaakt. Wat er nu nog over is aan Nederlandse
staatsschuld komt neer op 30.000 gulden per Nederlander. Daarmee staat Nederland
in het Eurogebied op een mooie derde plaats uit elf landen. Ook voor wat betreft
het tempo waarin onze schuld krimpt zijn wij bijna aan de top: sinds de start
van de euro is de Nederlandse staatsschuld als percentage van de economie met
meer dan twintig procent afgenomen en dat is beter dan negen andere eurolanden.
Onze staatsschuld is ook al kleiner dan bijvoorbeeld in de fiscaal conservatieve
Verenigde Staten, en omgerekend is de resterende Nederlandse staatsschuld nu 150
miljard gulden lichter dan gemiddeld in het eurogebied.

Gezaghebbende bronnen als het Internationale Monetaire Fonds, de Economist, de
Financial Times en de Duitse economische instituten waarschuwen om van
overschotten op de begroting geen star dogma te maken in moeilijke tijden.
Nederland luistert niet en wordt in Europa echt een buitenbeentje. Volgens de
laatste prognose van ABN Amro en het CPB wordt het verschil voor 2002 tussen ons
land en het gemiddelde van de eurozone nu zo groot dat wij afstevenen op een
overschot van 6 miljard, terwijl elders gemiddeld 12 miljard wordt geleend in
een lastig jaar (omgerekend naar de omvang van Nederland). Zelfs zo'n bescheiden
tekort is minder eng dan het lijkt: vanwege de inflatie neemt nog steeds de last
van de staatsschuld af.

Niemand is voor geldsmijterij in de overheidssector, maar hoe luider ministers
en hoge ambtenaren roepen om loonmatiging, des te minder politieke ruimte blijft
over om de kwaliteit van onderwijs, zorg, politie en wegennet te verbeteren.
Nederland is na Zwitersland, Luxemburg en Noorwegen het rijkste land van Europa
en kan het zich zeker permitteren om financieel te plannen op basis van gewenste
kwaliteit en niet uitsluitend met het oog op versneld aflossen van de
staatsschuld. Laat ministers en hoge ambtenaren tekenen voor prestaties bij
onderwijs, zorg, politie en transport en dan zo eerlijk mogelijk uitrekenen wat
die prestaties moeten kosten. Nieuw Zeeland en Engeland hanteren al zo'n systeem
met afspraken over de prestaties en ik denk dat veel Nederlanders best iets meer
over zouden hebben voor onderwijs, zorg, politie en wegennet wanneer eisen van
kwaliteit op papier stonden en afgerekend werd - ook in Den Haag - op resultaat.
De minister van Financien wordt dan iets minder belangrijk, maar de kwaliteit
van de overheid komt in een beter licht.

MKB-voorzitter Hans de Boer wil ook graag loonmatiging in het bedrijfsleven.
Jaren tachtig retoriek die slecht past bij de uitdagingen van 2002. Lange tijd
was Nederland economisch een wel erg sjofele nabuur van de Bondsrepubliek. Nu
lijkt Nederland meer op de succesvolle deelstaten als Beieren en
Baden-Wurthenberg voor wat betreft de kosten. Zo'n wat hogere prijs is geen
probleem zolang die samengaat met een hogere kwaliteit. Alle Duitse ondernemers
weten dat Munchen en Stuttgart duurder zijn dan Kiel of Leipzig, maar niemand
praat over loonmatiging om alle lonen weer gelijk te trekken op het laagste
peil. Het is helemaal niet erg wanneer Amsterdam even duur dreigt te worden als
Munchen. Wel erg is dat Amsterdam zo smerig en crimineel is en nog verder
achteruit zal gaan zonder leraren voor de klas of verpleegsters in het
ziekenhuis. Want bij zo'n slechte verhouding tussen prijs en kwaliteit
vertrekken ook de leden van Hans de Boer naar gunstigere locaties of maken ze
extra kosten om in een lastige omgeving te overleven. In het eurogebied kunnen
bedrijven heel goed zelf uitmaken of kosten en kwaliteit concurrend zijn. Te
hoge lonen zijn slecht voor de winst maar wie te krap betaalt houdt vacatures en
loopt nog een ander risico: if you pay peanuts, you get monkeys. Een nationale
klaagzang over loonmatiging past niet in de nieuwe wereld van de euro waarin
onze regio moet concurreren op prijs en kwaliteit.

Arbeidsvoorwaarden ; Nationale economie ; Economie ; Sociale Economie

LOAD-DATE: May 8, 2003

LANGUAGE: DUTCH

                © 2001 PCM Uitgevers B.V.  All rights reserved.

                               18 of 82 DOCUMENTS

                                NRC Handelsblad

                                November 3, 2001

Het doordesemde geluid van Radio Bergeijk

BYLINE: DIRK LIMBURG

SECTION: Achterpagina; Pg. 51

LENGTH: 1200 words


'Radio Bergeijk is een radiostation met de diepgang die hoort bij een gemeente
als Bergeijk', zegt Toon Sporenberg (42), de 'ankerman' van het station. 'We
hebben een brede doelgroep, van varkenshouder tot WAO'er tot jeugd, en we hebben
ons in de loop van de tijd heel sterk ontwikkeld in het onderzoekend
journalisme.'

Sinds 1 april is Radio Bergeijk driemaal daags op de landelijke publieke radio
te beluisteren. De presentatoren Toon Sporenberg en Peer van Eersel zijn een
begrip geworden bij een groeiende kring van luisteraars. Beiden spreken ze met
van die stemmetjes die je meevoeren naar het zuidelijke platteland en, als tot
je doordringt wat ze zeggen, naar heel andere bestemmingen.

De uitzendingen van Radio Bergeijk duren een kwartier en zitten vol rubrieken,
reportages en gesprekken. Dagelijks komen vertegenwoordigers langs van het
blijkbaar onuitputtelijk bruisende Bergeijker verenigingsleven. 'In het kader
van de door de regering gevorderde zendtijd voor lokale omroepen' leren we het
innerlijk van de dikste man van Bergeijk kennen. Beluisteren we gesprekken op
het kerhof. Bekijken we vanuit de bosjes de halfnaakte negerinnen van het Ballet
du Senegal. Horen we een reportage over hoe de hele bevolking het dorp
plotseling verlaat omdat de radio onthult dat zoiets mogelijk is. De volgende
dag bleek die onthulling overigens een practical joke van Radio Bergeijk a la
Orson Welles' War of the Worlds. 'Daaruit blijkt de macht van het medium', zegt
Sporenberg. 'En die macht erotiseert.'

Er is iets vreemds met het nieuws op Radio Bergeijk. Ongeveer in de dagen van de
Buchmesse in Frankfurt hoor je een reportage over de 'beroemde Frankfurter
Zuurbeurs' waarin Tonnie van de Mortel, de Bergeijkse tafelzurenkoopman, aan het
woord komt. Die Van de Mortel lijkt op andere dagen met zijn partij Bergeijk
Terug ('Lonen omhoog, belasting omlaag en het verkeer terug in de stad') een
vervormde reactie op de Leefbaar-partijen. Het is alsof de zender uit een
parallelle werkelijkheid komt.

Radio Bergeijk wordt verspreid via Radio 1 en 747 AM. De baas van die zenders is
Jan Westerhof. Aan hem de vraag 'wat is het?' 'Een satire, een radio-soap, een
sitcom', luidt het antwoord. Er was volgens velen, onder wie de staatssecretaris
van Cultuur en Media, te weinig drama op de radio, zegt Westerhof. 'Daarom
wilden we een compacte, satirische serie die bij een jonger publiek kon
aanslaan.' Veertigers betekent dat, want 85 procent van de 747 AM-luisteraars is
50-plus.

'We hebben de omroepen gevraagd wie een mooie dagelijkse soap kon maken', zegt
Westerhof. 'De KRO kwam met iets over journalisten, een beetje Koos Tak-achtig.
De VPRO had het beste plan: Radio Bergeijk.' De omroep hoeft het programma niet
zelf te betalen, want Westerhof heeft als netmanager geld ter beschikking en
daarvan gaat 500.000 gulden naar Radio Bergeijk.

Naar het programma luisteren 70.000 mensen per dag (het gemiddelde op 747AM is
13.000). Via internet worden ook nog eens zo'n 4000 afleveringen per week
beluisterd.

'Natuurlijk zijn er mensen die het flauw vinden', erkent Westerhof. 'De humor
moet je aanspreken. Het verkent de duistere krochten van de menselijke geest.
Het gaat echt niet over Brabant of de lulligheid van de lokale omroep. Radio
Bergeijk houdt ons allemaal een spiegel voor.' Westerhof wil nog zeker twee jaar
met het programma doorgaan.

Dat het niet over Brabant of het dorpje Bergeijk gaat, stond vorige maand in De
Eyckelbergh, de krant voor Bergeijk en omgeving. Inwoners hadden de gemeente
gevraagd of de spotjes op de landelijke televisie met een wat oudere
schoonheidskoningin werkelijk voor een Bergeijkse zender waren. 'De naam
Bergeijk is willekeurig gekozen', stelde de gemeente de inwoners gerust. 'Het
gaat in het programma om fictieve situaties en zeker niet om echte situaties in
Bergeijk.'

Jan Vermaas is producent en regisseur van Radio Bergeijk. Hij werkte in de jaren
tachtig bij legendarische VPRO-radioprogramma's als Wim T. Schippers'
Ronflonflon, Borat en later De mannen van de radio waarin Pieter Bouwman, Hans
Teeuwen en Theo Maassen zich uitleefden. Vermaas zwijgt liever over wat er
achter de schermen bij Radio Bergeijk gebeurt. 'Luister maar, dan zie je de
mensen. Dan zie je Peer en Toon zitten. Het is er.' Dat is volgens hem ook de
verdienste van Mat Wijn en Ron van Dalen, die het geluidsdecor maken waardoor
het klinkt als een wat amateuristisch plaatselijk station.

Via Vermaas bereiken we Peer van Eersel bij cabaretier George van Houts en Toon
Sporenberg bij cabaretier en regisseur Pieter Bouwman.

Van Eersel: 'Ja, we hebben begrepen dat we landelijk te ontvangen zijn als een
soort pilotproject van de overheid. Ik vind dat een enorme eer.' Van Eersel is
de reporter van het station en trekt er op uit naar evenementen. 'Zeg maar een
beetje diepgravende journalistiek.' Hij is 42 jaar en zit in de WAO. 'Radio
Bergeijk is voor mij liefdewerk-oud-papier, want mijn hart klopt voor Bergeijk,
vooral voor hoe het vroeger was. Het is mijn alles. Zonder de radio zou ik
iedere dag huilend op de bank zitten en me vol laten lopen in cafe Beeks.'

Het is zwaar en verantwoordelijk werk, vindt zijn collega Toon Sporenberg. 'Ook
vies en vuil, maar iemand moet het doen en ik bleek een aangeboren talent voor
radiomaken te hebben.' Sporenberg begon 22 jaar geleden als WAO'er met een
'bakkie' op de 27MC. 'Ik zat veel uit het raam te staren. Dan zag ik wel eens
een man bij de buurvrouw naar binnen gaan en een uur later met een brede
glimlach weer buiten komen. Dan word je nieuwsgierig. Dus ging ik door de
brievenbus luisteren en als ik tot een conclusie kwam zond ik dat uit. Dat werd
dan het praatje van de dag in Bergeijk. Nu hebben we apparatuur en kunnen we
echte reportages maken. Veel professioneler.'

Van Eersel reageert geschokt als hij hoort dat er mensen zijn die denken dat
Radio Bergeijk cabaret van een stel lolbroeken is. 'Dan moeten ze maar eens bij
ons komen kijken', zegt hij woedend. 'We willen juist zo weinig mogelijk humor,
want humor gaat vaak ten koste van de gewone man.' Dan op nadenkende toon: 'Zou
het kunnen dat er mensen zijn die ons bedacht hebben?'

Ook Sporenberg reageert verbijsterd op de beschuldiging van fictie. 'Wat is dat
voor flauwekul! Ik kan daar heel erg kwaad om worden. We doen het niet voor die
types van boven de grote riolen die denken dat iedereen die met een accent praat
grappig probeert te zijn. We zijn een speerpunt van goed doordesemd agrarisch
denken. Gottegot!'

Dat Radio Bergeijk sinds april het hele land bereikt, vindt Sporenberg nog
altijd merkwaardig. 'Als mensen er iets van opsteken is dat mooi meegenomen. We
moeten namelijk paal en perk stellen aan wat er allemaal over onze grenzen komt,
met knoflook en alles. Het is mooi als daaraan tot in Friesland behoefte is,
maar we maken het voor Bergeijk. En we gaan onvermoeibaar door.'

Radio Bergeijk, VPRO, werkdagen, 747AM, 12.45-13.00u. (herhalingen op 747AM om
16.45 en op Radio 1 om 0.45u. (www.radiobergeijk.nl)

Een tekening van Peer van Eersel (links) en Toon Sporenberg op de fiets bij de
kerk van Bergeijk. (Studio J. de Leijer/ VPRO Gids)

Radio ; Media ; Omroep

LOAD-DATE: May 8, 2003

LANGUAGE: DUTCH

                © 2001 PCM Uitgevers B.V.  All rights reserved.

                               19 of 82 DOCUMENTS

                                NRC Handelsblad

                                November 3, 2001

DE STAAT, DE JIHAD EN DE ISLAM

BYLINE: DOOR ROSAN HOLLAK EN LAURA STARINK ; FOTOGRAFIE LEO HOL (KORAN) EN LEO
VAN VELZEN (PORTRETTEN)

SECTION: Magazine; Pg. 8

LENGTH: 7038 words


De aanslagen in Amerika hebben het Westen met een schok wakker geschud. Iedereen
stelt zich dezelfde vragen.

Is dit terrorisme religieus of politiek te verklaren? Hoe groot is de steun in
de moslimwereld voor de jihad van Osama bin Laden? En hoe nu verder? M sprak met
zes arabisten over de toestand in de wereld.

'Natuurlijk hadden we het zien aankomen, alleen niet op deze immense schaal',
zegt Fred Leemhuis na de eerste openingszetten voor een discussie met
Nederlandse islamkenners. 'Er is wel degelijk gewaarschuwd, maar het is bekend
dat de geheime diensten de publicaties van dit soort extremistische groepen niet
meer volgden. We kenden hun omgeving, we kenden hun ideologie. En die
propagandavideo van Bin Laden die nu steeds op de televisie wordt getoond, had
ik al talloze malen gezien.' Muhammad Masud, islamitisch rechtsgeleerde uit
Pakistan, noemt de vraag ironisch. 'Veel mensen hebben gewaarschuwd dat dit iets
is wat de hele wereld gaat raken.'

Desondanks waren de specialisten op 11 september net zo geschokt als de
nietsvermoedende leken over de omvang en de perfecte organisatie van de
aanslagen op het World Trade Center en het Pentagon. Alle zes dachten ze bijna
meteen aan Osama bin Laden en zijn Al-Qaeda-netwerk, sommigen dachten ook aan
Irak. Hun eerste vrees gold de repercussies die deze wandaad voor de gehele
moslimwereld zou hebben. En ze hoopten vurig dat de Amerikanen het hoofd koel
zouden houden.

Ze waren allemaal op hun manier met hun vak bezig, toen het nieuws hen bereikte.
Iranist Matthijs van den Bos zat in Teheran en constateerde daar dat de meeste
Iraniers net zo verbijsterd waren als hij. 'Dit was puur terrorisme en had
volgens hen niets met de islam van doen.' Arabist en koranvertaler Fred Leemhuis
volgde het nieuws op Al-Jazira, het onafhankelijke commerciele Arabische
televisiestation uit Qatar, dat live met cnn-beelden kwam. 'Het toont hun
professionalisme dat ze niet direct met allerlei complottheorieen kwamen zoals
gebruikelijk is in het Midden-Oosten. Het commentaar was sober en ook zij kwamen
al snel tot de conclusie dat dit waarschijnlijk het werk was van terroristen uit
het Midden-Oosten.'

Marcel Kurpershoek, hoogleraar Arabische literatuur, realiseerde zich
onmiddellijk dat dit geen precedent heeft in de wereldgeschiedenis. 'Ik heb nog
nooit zo'n massale gebeurtenis meegemaakt die zo direct het hart van de moderne
wereld heeft geraakt.'

Leo Kwarten, arabist en consultant voor bedrijven die opereren in het
Midden-Oosten, hoorde het nieuws tijdens een business briefing voor een klant
die in Libie wilde gaan investeren. 'We hadden het net over de stabiliteit van
dat land en over het imago van Gadaf?. Mijn klant vroeg meteen of die er achter
zat. Gadaf? heeft in de jaren zeventig en tachtig terroristische aanvallen
gesteund, maar dit was anders.'

Muhammad Khalid Masud, directeur van het International Institute for the Study
of Islam in the Modern World (isim) in Leiden, belde direct met zijn familie in
Pakistan. Ook daar veroordeelden de meeste mensen de terreur. 'In Pakistan
woedde allang een debat in de pers over Osama bin Laden en de jihad. Mijn
voornaamste angst was dat moslims nu het eerste doelwit zouden worden. Ik maakte
me meer zorgen over mijn zoon in Canada dan over mijn familie in Pakistan.'

Politicoloog Reinoud Leenders landde kort na de aanslagen op Heathrow. Er waren
enorm veel militairen op het vliegveld. 'Ik grapte nog tegen mijn vriendin dat
de Tories een staatsgreep hadden gepleegd. Toen we hoorden wat er aan de hand
was, hoopte ik vurig dat er geen Palestijnen achter zouden zitten. Dat zou
enorme gevolgen hebben voor de meest kwetsbare groep in het Midden-Oosten.'

In de dagen na de aanslag barstte over de hele wereld de discussie los. Ook aan
de tafel in De Eetkamer in het Eerste Klas restaurant op het Centraal Station in
Amsterdam zijn de zes islamkenners - vijf Nederlanders en een Pakistaan - het
over veel vragen niet eens.

Is dit terrorisme religieus of politiek te verklaren? Hoe groot is de steun in
de moslimwereld voor de jihad van Osama bin Laden? Hoe moeten we de mentaliteit
begrijpen van op het oog goed geintegreerde moslims die hun leven geven voor de
heilige zaak? En hoe nu verder?

Voor Muhammad Masud is een ding duidelijk: deze hele jihad-beweging is gecreeerd
door de westerse veiligheidsdiensten. 'Tijdens de Koude Oorlog was de islam de
bondgenoot van Amerika tegen het communisme. Religieus geinspireerde politieke
partijen en wetenschappers in Egypte en Pakistan werden ingezet tegen het
socialisme. Toen de Sovjet-Unie Afghanistan binnenviel, zijn die groepen
militant geworden. Osama bin Laden is een schepping van de Koude Oorlog. En de
cia was al met hem bezig, samen met Pakistan.'

Kwarten: 'Ik ben het niet met u eens dat Bin Laden gecreeerd is door het Westen.
Het fundamentalisme in het Midden-Oosten komt echt van onderop. Mensen willen al
heel lang verandering. Men heeft in de regio zoveel verschillende ideologieen
uitgeprobeerd, communisme, kapitalisme, Arabisch nationalisme. Het
fundamentalisme is de laatste dertig jaar op stoom gekomen, en nu zitten we met
die extremisten in onze maag. Natuurlijk heeft de cia in de Koude Oorlog alle
beschikbare krachten gebruikt, kapitalistisch, rechts, fundamentalistisch, maar
het hele verschijnsel van fundamentalisme en verzet tegen onrecht is veel ouder,
kijk naar Algerije en de fundamentalistische Moslim Broederschap in Egypte. Het
is een intern, lokaal verschijnsel.'

Generalisaties over de islam zijn gevaarlijk en zinloos, vindt het gezelschap
aan tafel. Toch is het onmogelijk om deze aanslag los te koppelen van de islam.
We kunnen er toch niet omheen dat hier sprake is van een religieus gemotiveerde
daad?

Leemhuis: 'Terroristen hebben politieke en geen religieuze doeleinden. Om met
Von Clausewitz te spreken: oorlog is de voortzetting van de politiek met andere
middelen. De ira is wel gemotiveerd door religie, maar haar doel is politiek van
aard. Hoe religieus de Talibaan ook is, uiteindelijk wordt ook zij gedreven door
politieke doeleinden.'

Leenders: 'Natuurlijk moet je politieke factoren meewegen, maar je kunt de islam
er niet buiten houden. Laten we ons concentreren op die moslimbewegingen die
religie gebruiken voor hun politieke doeleinden. Daarnaast moeten we de cultuur
van het martelaarschap onderzoeken en daarvoor kun je niet om de islamitische
teksten heen.'

Kurpershoek: 'De aanslag roept veel vragen op. Als deze mensen hun daad baseren
op een islamitische overtuiging, in hoeverre wordt dit standpunt dan door de
rest van de moslimwereld gedeeld? We moeten ons ook afvragen wat de historische
achtergrond is van de politieke opvattingen van de moslims van nu. De vraag is
dus of de ideologie van Bin Ladens netwerk Al-Qaeda terug te vinden is in de
rest van de moslimwereld. Dat lijkt me nuttiger dan te zeggen dat het in de
islam zit en te denken dat we daarmee een groot raadsel hebben opgelost.'

Leenders: 'De Bin-Laden-groep is begonnen toen een Amerikaanse troepenmacht in
Saoedi-Arabie werd gestationeerd tijdens de Golfcrisis van 1990/1991. Dat
niet-moslim-troepen bij heilige plaatsen als Mekka en Medina gelegerd werden,
was onacceptabel voor Bin Laden. Bovendien vindt hij dat de Amerikanen in
Saoedi-Arabie een zwak, repressief en corrupt regime steunen, en daar heeft hij
gelijk in.'

Kurpershoek: 'Arabieren hebben een gecompliceerde relatie met het Westen. Ik heb
lang in Egypte en Saoedi-Arabie gewoond. In het midden van de 18de eeuw vond in
Saoedi-Arabie de Wahabi-revolutie plaats. Mohammed ibn Abd al-Wahhab was een
hervormer die een verbond sloot met het koningshuis van Saoed dat hem
toestemming gaf om zijn fundamentalistische leer te verspreiden. Hij propageerde
de terugkeer naar de eenvoud en zuiverheid van de vroeg-islamitische staat uit
de tijd van Mohammed.

'Het wahabisme is nog steeds de heersende ideologie van Saoedi-Arabie. Je moet
proberen die denkwereld te begrijpen. Men is ervan overtuigd dat de islam de
beste religie is in deze wereld en in het hiernamaals. Dat is wat de koran zegt.
De koran is Gods eigen woord en de absolute waarheid.

'Maar de lokale bevolking ziet op de televisie de rijkdom van het Westen en
vraagt zich dus af: als de islam werkelijk de beste godsdienst is, hoe komt het
dan dat de Arabische wereld op politiek, militair en economisch vlak zo
achtergebleven is? Zo worden de leugens van de machthebbers ontmaskerd. Het volk
denkt: wij zijn goede moslims, we vasten, gaan braaf op pelgrimstocht, aan ons
kan het dus niet liggen. Dan moet het wel de schuld van onze regeringen zijn.

Die tolereren geen democratie, de heersende elite is heel rijk en werkt nauw
samen met westerse staten zoals de vs.

'Voeg dat bij hun visie op het conflict tussen Israel en Palestina.

Bin Laden spreekt van een internationale jihad tegen de joden en de
kruisvaarders. Volgens de koran zijn de joden de grootste vijand van de moslims,
dus is Israel het instrument tegen de islam en zo is de cirkel rond.

'Het is een mythe en nu hebben we een aantal extremisten die deze mythe tot zijn
uiterste idiote consequentie doorvoeren. De meeste moslims zijn het hier dan wel
niet mee eens, maar er zijn een heleboel 'Bin Lakins', oftewel de
'Bin-ja-maars'. Zo noemt men in het Midden-Oosten met een woordspeling de mensen
die zeggen: ja, natuurlijk veroordelen we deze aanslag, maar... en dat komt die
hele mythe op de proppen.'

Maar als de moslims het Westen veroordelen, wat is dan hun alternatief? Bestaat
er een ideale moslimstaat, wat zijn hun heilige idealen?

Kunnen we samenleven zonder elkaar lastig te vallen?

Kurpershoek: 'Volgens de Wahabi-ideologie was de pure islam de staat in Medina,
die in 622 na Christus werd gesticht door de profeet Mohammed. Men noemt dat de
periode van de vier rechtgeleide

Kaliefen. Het was een simpele staat die bestierd werd volgens de regels van de
Openbaring (de koran) en de sunna, de handelingen

van de Profeet. Die staat eindigde met de scheiding tussen sunniten en
shi'ieten.'

Masud: 'In de periode na de dood van Mohammed ontstonden er direct grote
meningsverschillen. De Profeet had geen instructies achtergelaten. Het gevolg
was dat men ging experimenteren met verschillende implementaties van de islam.
De ulama, de rechtsgeleerden, die hebben geschreven over de ideale moslimstaat,
waren voornamelijk bezig met het rechtvaardigen van wat er al was. De
fundamentalisten van nu zien in die rechtvaardiging hun ideale staat.

'Sommigen zeggen dat de ideale islamitische staat seculier moet zijn, anderen
willen een monarchie of juist een democratisch systeem.

Er is geen consensus. Maar de invoering van westerse democratische modellen is
nergens in het Midden-Oosten geslaagd te noemen. De meeste moslimstaten werden
dictaturen, corrupt, zonder vrijheid van meningsuiting. Men noemt dat wel het
falen van de politieke islam. De fundamentalisten hebben genoeg van de moderne
islamitische regeringen die ze beschouwen als een voortzetting van het westerse
kolonialisme. Ze willen terug naar een zuiver islamitische oplossing. Maar er
bestaat volgens mij geen ideale islamitische staat. Het Talibaan-regime is een
vreselijk voorbeeld.'

Van den Bos: 'Volgens mij is Iran op dit moment de meest succesvolle
islamitische staat. Je moet het in zijn regionale context bekijken: welk land in
die regio is op dit moment democratischer dan Iran? Er worden lokale
verkiezingen gehouden, er is een redelijk functionerend parlement en de corrupte
praktijken van functionarissen worden in het openbaar aan de kaak gesteld. Er
zijn natuurlijk ook dingen die niet openlijk kunnen worden besproken. Dat heeft
te maken met het tweeslachtige karakter van Iran. Het land is democratisch en
theocratisch tegelijkertijd. Toch is er sprake van een min of meer
functionerende democratie. De deelname van vrouwen aan de maatschappij is groot.
Maar het paradoxale van de situatie is: hoe verder Iran zich ontwikkelt, hoe
minder islamitisch het land wordt.'

Maar is de meest succesvolle islamitische staat op dit moment dan werkelijk een
theocratische staat met democratische trekjes?

Kwarten: 'In Iran hebben ze gekozen voor een duaal systeem.

Er zijn verkiezingen en is er een gekozen parlement dat wetten

aanneemt. Maar tegelijkertijd hebben we te maken met de Hoeders van de Grondwet,
die de nieuwe wetten controleren op hun islamitische kwaliteit. De
soevereiniteit ligt dus zowel bij het volk als

bij God, en dit hebben ze op een of andere manier weten te verenigen. Volgens
sommige moslims is dit niet de juiste toepassing van het islamitische recht.
Overigens is Iran een uniek geval:

het is een shi'itische staat, terwijl de meeste moslimstaten sunnitisch zijn.'

Kurpershoek: 'Maar waarom wringen wij ons toch in allemaal bochten om de islam
met moderniteit te combineren? Ik heb een veel radicaler standpunt: voor mij is
de ideale islam-staat Turkije, met een scheiding tussen religie en staat. Dat
gaat nog steeds met horten en stoten, maar het lost een hoop van de problemen
op.

Het blijft erg moeilijk om de staat te verenigen met het islamitische recht. In
sommige staten is de sharia de belangrijkste of zelfs bron van wetgeving.
Daarbij vergeleken mag Iran dan misschien een gematigd land zijn, maar de
mensenrechten worden er geschonden. Dit is moeilijk te verenigen met de westerse
politieke idealen.'

Leemhuis: 'De scheiding tussen staat en religie is een oude discussie in de
moslimwereld. Ik lees nu met mijn studenten het boek De toekomst van de cultuur
in Egypte, van de Egyptische auteur Taha Husein. Dat dateert uit 1938. Volgens
Husein kon de islam een belangrijke rol blijven vervullen in de maatschappij,
maar niet in het politieke systeem. De islamitische staten moeten de westerse
regeringsvormen uitproberen. Destijds werd hij fel aangevallen door de ideologen
van het fundamentalisme, onder meer door een sjeik die later door president
Nasser is geexecuteerd. Het bizarre is nu dat het vandaag de dag in Egypte
gevaarlijk is te zeggen wat in de jaren dertig wel mogelijk was. Nu zouden
fundamentalisten roepen dat Husein de doodstraf zou moeten krijgen.'

Kurpershoek: 'Veel staten in het Midden-Oosten doen me qua organisatie denken
aan de periode van de Mamelukken (heerserskaste in Egypte, van 1250 tot 1517 -
red.) De Mamelukken - het Arabische woord mamluk betekent 'slaaf' - waren een
dynastie van slaven, het waren huursoldaten van buiten die waren ingehuurd om de
macht te beschermen. In die Mamelukken-periode had je een heersende klasse die
het land strategisch en economisch controleerde met een groot staatsapparaat en
een monopolie op de relaties met andere staten. Je ziet dat nog verzinnebeeld in
de oude citadel van Kairo. Maar buiten dat fort leefde de grote massa van het
gewone volk volgens hun eigen tradities en religieuze overtuigingen.

'Eigenlijk is dat nog steeds de situatie. I' Egypte houdt de regering zich
voornamelijk bezig met de controle op de economie, maar kwesties als onderwijs
of sociale voorzieningen worden gedelegeerd aan de religieuze leiders, die
worden gefinancierd door de regering. Dat is de voedingsbodem geworden voor het
fundamentalisme. Ook de controle over de extremisten, die in Egypte de afgelopen
25 jaar heel actief zijn geweest, is door de overheid grotendeels overgelaten
aan de religieuze leiders. Zolang die erin slaagden de maatschappij in een soort
religieuze gemoedstoestand onder te dompelen, maar tegelijkertijd de extremisten
onder controle te houden, was de regering tevreden. 'Maar zo lopen ze weg voor
de discussie hoe de islam te combineren valt met de moderniteit. Het gevolg is
dat verlichte intellectuelen het land moeten verlaten, omdat de regering niet in
staat is hun leven te beschermen. Neem de Egyptische korangeleerde Nasr Abu
Zaid, die de koran iets te modern interpreteerde. Hij stelde dat elke religie
moet worden bezien in het perspectief van zijn historische tijd. Het religieuze
establishment verklaarde hem tot afvallige moslim en decre- teerde dat hij moest
scheiden van zijn vrouw. Ze moesten het land ontvluchten.

'Zolang zelfs dit soort discussies verboden zijn, ben ik erg sceptisch over een
modernisering van de islam. De meeste westerlingen denken bij een islamitische
staat aan zweepslagen in het openbaar, het afhakken van handen, steniging van
overspelige vrouwen, een achtergestelde positie voor vrouwen en een tweederangs
status voor andere religies. Laat ik het zo zeggen: de staten die zich als
islamitisch presenteren, hebben tot nu toe weinig gedaan om onze vooroordelen
weg te nemen.'

Masud: 'Ook in Pakistan worstelen we met de religieuze politieke partijen.
Tijdens het bewind van generaal Zia ul Haq was het onderwijs te duur geworden
voor de gewone mensen. Toen zijn de geestelijken in dat vacuum gesprongen. In
die periode zijn de medressahs, de religieuze scholen, verduizendvoudigd. Niet
alleen de lessen zijn gratis, ze leveren ook boeken, kleren en voedsel. Via de
clerus ontstaat zo de steun voor die jihad-groepen.'

Dus als de islamitische regeringen het fundamentalisme willen bestrijden, dan
moeten ze eindelijk eens zelf die sociale zorg, onderwijs, gezondheidszorg op
poten zetten?

Kurpershoek: 'Ja. maar dat vereist een complete ideologische contrarevolutie.
Het zal heel wat tijd kosten voordat regeringen verandering kunnen brengen in
deze situatie. En daarvoor zijn nu juist die verlichte mensen nodig over wie we
het net hadden en die nu te bang zijn om zich te uiten.'

Leemhuis: 'Inderdaad gebruikten de Mamelukken de godsdienst om de maatschappij
koest te houden. Maar er is een belangrijk verschil met nu: de Mamelukken kregen
destijds geen hulp van buitenaf, terwijl landen als Egypte nu actief worden
gesteund, door het imf en de vs. Dit is de paradox: aan de ene kant ondersteunt
het Westen de Arabische regimes van de hedendaagse Mamelukken, die het publiek
koest houden maar die niet geinteresseerd zijn in sociale ontwikkeling.
Tegelijkertijd steunt de westerse academische wereld verlichte geesten als Abu
Zaid, die tegen de conservatieve politiek van hun regeringen zijn. Wij vinden
dat deze mensen aan onze kant staan, maar zij zijn niet in staat hun opinies te
uiten in hun eigen land door toedoen van de islamitische regeringen, die weer
gesteund worden door het Westen.'

Maar wat moeten we dan doen? Moeten we gewoon onze handen van het Midden-Oosten
aftrekken en ze hun eigen fundamentalistische revolutie laten uitvechten?

Kwarten: 'Het Westen heeft de afgelopen twintig jaar hard geprobeerd de
fundamentalisten ervan te weerhouden de macht over te nemen. Neem bijvoorbeeld
het fis in Algerije, dat in 1991 de verkiezingen dreigde te winnen. Het
Algerijnse leger heeft die machtsovername toen met steun van het Westen
gedwarsboomd. Europa is altijd bang geweest voor een domino-effect, waardoor we
uiteindelijk omringd zullen zijn door een groep anti-westerse staten.

'Maar ik denk dat je, als de fundamentalisten de macht overnemen, zoals in Iran,
slechts een korte periode krijgt van felle anti-Amerikaanse emoties. Na verloop
van tijd zullen de fundamentalisten zich realiseren dat ze verantwoordelijkheid
moeten nemen voor de bevolking en dan zullen ze oplossingen moeten vinden voor
hun eigen maatschappelijke problemen. Neem de fundamentalisten in Soedan, zij
wilden in 1989 de jihad introduceren, maar ze kwamen er al snel achter dat dit
geen praktische oplossing was voor hun problemen.'

Leenders: 'Ik ben het hier helemaal niet mee eens. Dit is een kwestie van normen
en waarden. Ik wil niet in de positie verkeren dat ik tegen mijn moslimvrienden
moet zeggen: jullie moeten je maar door een paar jaar theocratisch fascisme
heenbijten en daarna komt het allemaal wel goed! Dat is pas paternalistisch! Ik
heb maar een ding te zeggen tegen westerse beleidsmakers: als jullie democratie
tot principe van jullie buitenlands beleid maken, wees dan consistent en vermijd
die dubbele moraal! Als Rusland nu deel uitmaakt van de coalitie tegen het
terrorisme, moeten we in ruil daarvoor dan ons mond houden over Tsjetsjenie?'

Kurpershoek: 'Het zou natuurlijk prachtig zijn als we die dubbele moraal konden
vermijden, maar zowel moslim- als westerse staten hebben hun eigen belangen
waardoor ze nooit geheel consistent zijn.'

Leemhuis: 'Er is nog iets anders: ook de islamitische regeringen willen het
fundamentalisme in hun eigen land bestrijden als het te gewelddadig wordt, want
dan wordt het een bedreiging voor hun voortbestaan. Ze hebben daar twee methoden
voor bedacht: extreem geweld toepassen, zoals in Egypte in de jaren zeventig.
Toen was het land een militair fort en werden duizenden extremisten vermoord of
opgesloten. De andere manier om de bevolking stil te houden, is gebruikmaken van
het religieus establishment.'

Strijden fundamentalisten dan eigenlijk voor meer democratie?

Leemhuis: 'In ieder geval een deel van de islamisten (fundamentalisten) streeft
naar een soort van democratie. Maar ik ben bang dat ze de democratie zullen
afschaffen, zodra ze de macht met democratische middelen hebben verworven.'

Kwarten: 'En dan zullen ze een soort islamitische democratie proberen in te
voeren, geen meerpartijensysteem, maar iets anders, zoals ze bijvoorbeeld hebben
gedaan in Soedan of Iran. Als ze dan door dat stadium heen zijn, krijgt de
bevolking vanzelf genoeg van de mullahs. Het levert immers geen werkelijke
democratie op. Uiteindelijk zijn het gewoon mensen zoals jij en ik, die een
baan, een inkomen en een beetje vrijheid willen.'

Masud: 'Maar ook de westerse regeringen volgen lang niet altijd de universele
waarden. Ze hebben ook andere belangen. We moeten ophouden het Westen de
beschaafde wereld te noemen. In de wereldgeschiedenis hebben alle naties naar
beschaving toegewerkt. Ook de idealen van de westerse democratieen zijn nog
steeds in ontwikkeling. De moslimwereld ontwikkelt zich op haar eigen manier.
Het Westen moet niet zo'n belerende toon aanslaan door steeds de nadruk te
leggen op de parlementaire democratie of gekozen regeringen. Er zijn meer
definities van de democratie dan de Engelse of Amerikaanse variant.'

Kurpershoek: 'In de praktijk stellen alle regeringen, wat hun principes ook
zijn, hun nationaal belang voorop. Je kunt natuurlijk de culturele en
ideologische factor niet veronachtzamen. De mensen die naar Afghanistan gingen
om tegen de Sovjet-Unie te vechten, werden opgeleid door de ulama, het
religieuze establishment. Hun idealisme - ze gingen vechten voor een nobele zaak
- spoorde op dat moment met de nationale belangen van Amerika en Saoedi-Arabie.
Die jihad buiten de deur was bovendien een handige uitlaatklep voor
Saoedi-Arabie. De situatie is nu veranderd en de vraag is wat dat in het land
zelf voor gevolgen zal hebben.'

Wat is de les die de islamitische regeringen trekken uit deze aanslagen?

Masud: 'In Pakistan was al een discussie gaande over het terrorisme. Generaal
Pervez Musharraf was persoonlijk betrokken bij het conflict rond de
afscheidingsbeweging van de deelstaat Kashmir (betwist door India en Pakistan -
red.), dat de aanleiding was voor zijn militaire coup. Je zou dus verwachten dat
hij de kant zou kiezen van de jihad-groepen, die actief waren in die
afscheidingsbeweging.

'Maar zodra hij aan de macht kwam, begon hij met ze te polemiseren en een paar
maanden geleden heeft hij ze verboden. Hij verbood ze ook geld in te zamelen en
hij was al voor deze aanval betrokken bij de onderhandelingen van de vs met de
Talibaan over uitlevering van Bin Laden. Generaal Mahmoud, voormalig chef van de
veiligheidsdienst van het Pakistaanse leger, was op het moment van de aanslag in
Washington en zou op 12 september een ontmoeting hebben met de cia om te praten
over een strategie tegen Bin Laden. Het staat dus buiten kijf dat Musharraf zich
al voor de aanslagen bewust was van het gevaar van deze extremisten. Overigens
is Mahmoud inmiddels door Musharraf aan de kant gezet.

'Maar ook in de publieke opinie was er sinds de atoomproeven in Pakistan al een
debat aan de gang of de jihad nog wel in overeenstemming was met de islam. Als
je atoomwapens hebt, gelden de islamitische leerstellingen over de jihad niet
meer, want we hebben het hier over totale destructie. Daarom stelden mensen zich
de vraag of de jihad niet moest worden geherdefinieerd, of er geen inperking van
de oorlogsinspanning moest komen.'

Is het einde van de grote ideologieen de oorzaak van de toename van het
fundamentalisme?

Kwarten: 'De vorm is veranderd. Voor de invasie van Saddam Hussein in Koeweit
waren er al spanningen in verschillende landen. Door het ontstaan van de Nieuwe
Wereld Orde nam de druk toe.

De vs wilden bij de Golfoorlog duidelijk maken wie voor en wie tegen was. Zij
die voor de vs waren en tegen Saddam werden later door Amerika gesteund.

'In Algerije won het fundamentalistische fis in 1991 bijna de verkiezingen. Hun
machtsovername werd gestopt door het leger, met steun van het Westen. En in
Egypte werden de fundamentalisten gedwongen een vredesverdrag met de regering te
gesluiten. Ze hadden dus in eigen land weinig manoeuvreerruimte meer. Hun
volgende stap was zoeken naar manieren om internationaal te gaan samenwerken. Zo
ontstond Al-Qaeda. Toen kwamen ze tot de conclusie dat ze een gemeenschappelijke
vijand hadden: de Verenigde Staten. Dat land steunde immers alle regimes die zij
bestreden.'

Kurpershoek: 'De derde weg is altijd onderdeel geweest van de ideologie van de
radicale politieke islamitische groepen: niet het Westen, met zijn kapitalisme,
niet het Oosten, met zijn communisme. In interviews zegt Bin Laden dat hij,
uitsluitend gewapend met het geloof, al een supermacht heeft verslagen: de jihad
in Afghanistan veroorzaakte het uiteenvallen van de Sovjet-Unie. Nu wil hij
hetzelfde doen met de vs. Ook de vs zal door een vreselijke slag uiteenvallen.
Het is een mythe, een propagandaverhaal.'

Denken de fundamentalisten nu dat ze met deze aanslagen zeer succesvol zijn
geweest?

Van den Bos: 'De enige regio waar het islamisme sinds de Golfoorlog is gegroeid,
is Centraal-Azie, maar dat had te maken met het uiteenvallen van de Sovjet-Unie.
In Centraal-Aziatische staten als Oezbekistan en Tadzjikistan leek de islam het
enige overgebleven voertuig voor een nieuwe, postcommunistische nationale
identiteit. Maar ook al waren er in alle vijf Centraal-Aziatische republieken
fundamentalistische partijen actief en woedde er in Tadzjikistan een oorlog met
fundamentalistische trekjes, de Islamitische Republiek Partij in Tadzjikistan is
nu veranderd in een min of meer normale politieke partij. Het lijkt dus alsof
het fundamentalisme op de terugtocht is.'

Kurpershoek: 'Ik ben er niet zo zeker van dat het fundamentalisme om zeep zal
worden geholpen. Maar er is op dit moment wel een groot verschil met de
Golfoorlog die destijds de Arabische wereld in twee kampen verdeelde - de ene
helft steunde Irak, de andere kant steunde Koeweit en Amerika. Nu worden alle
regeringen geconfronteerd met dezelfde dreiging tegen hun regimes. Er zijn geen
twee kampen, er is nu een gezamenlijk probleem.'

Masud: 'Dat ben ik met u eens. De terroristische aanval op de Verenigde Staten
dwingt invloedrijke mensen, zoals de islamitische theoloog Yusuf Al-Qaradawi,
die een voorstander was van de jihad, zich af te vragen of dit nog steun
verdient. Hij spreekt op de Arabische zender Al-Jazira over het herinterpreteren
van de jihad, en of het wel geoorloofd is onschuldige mensen slachtoffer te
laten worden van dit soort acties.'

Leenders: 'Zelfs bij de Libanese Hezbollah is deze discussie gaande. Op de dag
na de aanslag werd die op hun website niet eens vermeld. Blijkbaar hadden ze
verschil van mening over de vraag hoe deze vorm van jihad moet worden
beoordeeld. Ze kwamen pas later naar buiten met een officiele veroordeling.'

Leemhuis: 'Als je naar commentaren van de fundamentalisten luistert en hun
websites bekijkt, merk je dat ze de schaal van de aanslag te groot vinden. Een
gebouw met zo'n 300 tot 500 mensen zou in hun ogen nog wel gerechtvaardigd
kunnen worden, maar dit is zo belachelijk en groot dat dit niet juist kan zijn.
Dit is massamoord, niet jihad. Ook de jihad kent zijn proportionaliteit. Mensen
die handelen volgens de officiele doctrine van de agressieve jihad, moeten een
hele set regels opvolgen: hun acties mogen de grenzen van wat normaal is in een
oorlog niet overschrijden, en de vijand moet worden opgeroepen zich tot de islam
te bekeren. Het is duidelijk dat de groep rond Bin Laden zich niet aan die
regels houdt.'

Kan Bin Laden het fundamentalisme in de moslimwereld aanwakkeren, of is hier
veeleer sprake van een scenario zoals we bij de Rote Armee Fraktion hebben
gezien? Een extremistische organisatie die zo gewelddadig wordt dat zij zichzelf
opblaast? Zal de hele moslimwereld zich aaneensluiten tegen dit grotere kwaad?

Kwarten: 'Een van de gevaren is dat sommige regeringen in het Midden-Oosten nu
carte blanche hebben van de Verenigde Staten en het Westen om de oppositie nog
sterker te onderdrukken dan al het geval was. Op die manier creeren ze meer
vijanden en meer Bin Ladens.' Leemhuis: 'Als je de Bin Ladens werkelijk te
pakken wilt krijgen, dan moeten er een heleboel financiele maatregelen genomen
worden. Dat er in Egypte geen extremisten meer zijn, komt doordat de overheid
vanaf 1992 hun financiele kanalen heeft drooggelegd.'

Blijkbaar maken fanatici geen onderscheid tussen massamoord en jihad. Hoe moeten
wij die martelarencultus begrijpen? Als het martelaarschap onlosmakelijk is
verbonden met de islam, zullen dit soort terroristische acties toch moeilijk te
bestrijden zijn?

Masud: 'Martelaarschap is helemaal geen religieuze kwestie. Het maakt net zo
goed deel uit van andere ideologische stromingen. Het argument dat je na je dood
een beter leven zult hebben, bestaat in een andere variant bij seculiere
bewegingen: je offert je leven voor een betere wereld. In de afgelopen decennia
hebben meer terroristische aanslagen plaatsgevonden in Latijns Amerika dan
elders. En vergeet de moord op Rajiv Gandhi of de Tamils in Sri Lanka niet.'

Leemhuis: 'Martelaren bestaan natuurlijk in alle godsdiensten, maar dat is niet
hetzelfde als zelfmoord plegen. eat staat ook absoluut niet in de koran
voorgeschreven en alle religieuze leiders veroordelen het. Maar sinds het
Palestijns-Israelische conflict worden de families van martelaren financieel
opgevangen.'

Kwarten: 'De beweegredenen zijn soms rationeel van aard. Een martelaar in de
familie geeft status. Het is op het moment mode. Ik heb in de Gazastrook en
Soedan gesproken met huilende maar trotse vaders die hun zonen waren
kwijtgeraakt in de strijd tegen Israel of in de heilige oorlog in het zuiden van
Soedan.'

Kurpershoek: 'Maar veel van de mensen die bij die aanslagen betrokken zijn,
komen uit streken waar helemaal geen oorlog is! Voor hen bestaat er geen directe
oorzaak of aanleiding om wraak te nemen en dat vind ik een van de
onbegrijpelijkste dingen. Je hebt vier vliegtuigen met in elk vliegtuig vier
terroristen die in Amerika woonden, naar bars gingen, vriendinnen hadden. Ze
wisten zeker dat ze zouden sterven en niet eentje heeft er slappe knieen
gekregen!'

Hoe verklaar je dat?

Kwarten: 'Het heeft te maken met zingeving. Martelaarschap geeft betekenis aan
het leven. Het is het antwoord op de vraag: waartoe zijn wij op aarde? Het is
een filosofische kwestie en het antwoord is te vinden bij God. Maar toch blijf
je je afvragen hoe die mensen zichzelf kunnen opblazen, na al die jaren in het
Westen te hebben gewoond.

Ik heb gesprekken gevoerd met fundamentalistische leiders, die me zeiden dat ze
in het Westen pas echt moslim zijn geworden. Ze gingen naar bars, dronken
alcohol en ondanks alle westerse verleidingen zoals vrouwen, hoge salarissen en
dikke banen kozen ze er uiteindelijk toch voor om goed moslim te zijn. Het is
een kwestie van hoe sterk ben ik?'

Leemhuis: 'En ze worden de helden van de Arabische wereld. Er is na de aanslagen
een document van vijf pagina's gevonden waaruit blijkt dat de terroristen
geloofden dat zij de instrumenten van God waren, die de apocalyps moesten
veroorzaken.'

Kurpershoek: 'Toch vind ik het onvoorstelbaar. Ook in het jodendom en
christendom bestaan groepen die vurig hopen op de apocalyps, maar zij plegen
niet zulke grootschalige aanvallen.'

Van den Bos: 'Ik las een tijdje terug een polemiek tussen de groot-mufti van
Saoedi-Arabie en de sjeik van Al Azhar (de belangrijkste religieuze universiteit
in Kairo - red.) met betrekking tot zelfmoordacties. De sjeik zei dat hij zulke
acties steunt als ze gericht zijn tegen Israelische soldaten. Dat toont toch wel
aan dat er officiele steun bestaat voor dit soort ideeen.'

Masud: 'Zo'n houding is walgelijk, maar als je het wilt begrijpen, moet je je
realiseren dat zij de terroristische strijd zien als een oorlog. Op school
kregen wij vroeger een gedicht te lezen over een militaire brigade van honderd
man die naar het front werd gestuurd, in de wetenschap dat ze een wisse dood
tegemoet gingen. Dat is heroiek. Verplaats hun strijd in een oorlogsscenario en
die mensen worden helden. Maar we moeten zoeken naar de oorzaken van hun
frustraties. Een van die oorzaken is in ieder geval de frustratie over de
Amerikaanse politiek die elke vredespoging in het Midden-Oosten heeft
geblokkeerd.'

Hoe ziet de toekomst er nu uit?

Kwarten: 'Ik ken in Londen een aantal radicale sjeiks, zoals Abu Hamza en Omar
Bakri. Ze zijn hun eigen land ontvlucht en hebben politiek asiel gevraagd in
Engeland. Die mensen zijn omringd door jonge jongens die geen enkele hoop meer
hebben in het leven en overduidelijk bereid zijn hun leven voor hun sponsors te
geven. Die sjeiks vertelden me al anderhalf jaar geleden dat ze uit waren op een
ontwrichting van de Westerse en de islamitische samenlevingen. Zij willen dat
beide beschavingen tegenover elkaar komen te staan en dat de westerse
maatschappij zich zal opsplitsen tussen de moslims en de rest. Mensen als Abu
Hamza zijn heel blij met de terroristische aanslagen, maar vooral ook met de
aanvallen daarna op bijvoorbeeld moskeeen in Nederland.'

Leenders: 'Ik vraag me af of we ons wel moeten richten op de uitspraken van die
twee. Zelfs onder de meer gewelddadige moslims zijn er maar weinig die hen
serieus nemen. De enige reden waarom die heren door de media worden geciteerd,
is dat ze belachelijke uitspraken doen.'

Leemhuis: 'Je zou een parallel met de Rote Armee Fraktion kunnen trekken. Hoe
gewelddadiger deze groep werd, hoe minder steun ze kregen en hoe meer ze zich
van de samenleving vervreemdden. Ik denk dat deze fundamentalistische bewegingen
hetzelfde lot is beschoren.'

Kurpershoek: 'De situatie is nu als volgt: aan de ene kant hebben we populaire
en invloedrijke Arabische denkers, zoals de islamitische theoloog Yusuf
Al-Qaradawi, die zich uitspreken tegen dit extremisme. Aan de andere kant staan
radicalen als sjeik Abu Hamza, die een botsing der beschavingen willen forceren.
We moeten van de gelegenheid gebruikmaken om deze gewelddadige extremisten te
isoleren van de rest van de moslimwereld. Dan kunnen we met ze afrekenen. Maar
het is niet genoeg om leiders als Bin Laden te doden of in de gevangenis te
stoppen, want dan blijven ze helden. In plaats daarvan moet hun
geloofwaardigheid worden gebroken. Daarvoor hebben we mensen nodig die binnen de
moslimwereld gezag hebben en oppositie kunnen voeren tegen dit soort leiders.'

Wat staat ons te doen?

Masud: 'Het is hoog tijd dat de scheidslijn tussen Oost en West wordt opgeheven.
Het echte gevecht speelt zich af tussen de rede, de emotie en het geweld. Het
Westen moet zijn universele waarden delen met anderen en zich openstellen voor
echte samenwerking met de moslimwereld.'

Kurpershoek: 'Ik denk dat we met de islamitische wereld moeten samenwerken om
deze extremisten te isoleren met de meest zinnige middelen die we maar kunnen
bedenken.'

Maar zal de aanval op Afghanistan de islamitische wereld niet juist verder van
ons vervreemden?

Leenders: 'De relaties tussen het Westen en de islamitische wereld zullen zeker
verslechteren en het wantrouwen in de moslimwereld zal alleen maar toenemen. De
oorspronkelijke verontwaardiging over de terroristische aanvallen op de vs wordt
nu snel overschaduwd door het nieuws over burgerslachtoffers in Afghanistan.
Maar wat ik veel belangrijker vind, is dat er wordt gezocht naar een antwoord op
de vraag waarom Afghanistan een toevluchtsoord is geworden voor mensen als Osama
bin Laden. En als het Talibaan-regime uiteenvalt, vind ik dat de vs moreel
verplicht zijn om met behulp van de Verenigde Naties een nieuwe regering in
Afghanistan op te bouwen. Eigenlijk zijn we terug bij af. Nadat de Russen uit
Afghanistan waren vertrokken, is Amerika ook al eens voor het probleem
weggelopen. Maar ik vraag me af of de regering van Bush zich zal bezighouden met
de opbouw van een nieuwe Afghaanse natie.'

Leemhuis: 'Ik verwacht niet dat we verder van de islamitische wereld zullen
vervreemden. Na de eerste bombardementen heeft het Talibaan-regime Bin Laden
aangespoord om ook binnen Afghanistan de jihad te voeren. Dat betekent dat de
Talibaan in paniek raken, omdat hun oproep tot jihad niet wordt overgenomen door
de rest van de moslimwereld. Ik verwacht dat het in de toekomst ook niet anders
zal zijn, tenzij er veel burgerslachtoffers vallen.'

Masud: 'Ik ben erg tegen die bombardementen. Als ze te lang duren, kunnen ze
ernstige repercussies hebben voor het regime van Musharraf. Een korte militaire
actie is beheersbaar voor de regeringen in de regio, maar hoe langer het duurt,
hoe gevaarlijker het wordt. Ik vond het onverstandig van de Amerikanen dat ze
het laatste aanbod van de Talibaan om te onderhandelen hebben afgewezen. Ik denk
dat de Talibaan zich op dat moment realiseerden dat hun situatie hopeloos was.
Nu hebben ze geen alternatief meer en worden ze in elkaars armen gedreven. We
moeten koste wat kost een situatie vermijden dat de moslims tegenover de rest
van de wereld komen te staan.'

Kurpershoek: 'Het hangt er helemaal van af hoe deze oorlog verder wordt
aangepakt. Zolang we maar goed duidelijk weten te maken dat het doelwit
terroristen als Bin Laden zijn en niet de islam, zie ik geen gevaar. De Bin
Ladens en hun medestanders zullen er alles aan doen om de wereld ervan te
overtuigen dat de islam wel degelijk het doelwit is. Het is daarom van het
grootste belang om de steun te zoeken van de gematigde mensen in de regio. Dat
is niet zo vanzelfsprekend en gemakkelijk als het klinkt. Een ding staat vast:
deze oorlog zal de wereld veranderen.' M

Rosan Hollak is medewerker van M Magazine.

Laura Starink is redacteur van NRC Handelsblad.

Leo Hol is freelance fotograaf.

Leo van Velzen is fotograaf van NRC Handelsblad.

Met dank aan: Prof. dr. J.J. Witkam, curator van de Orientaalse Collectie van de
Universiteitsbibliotheek Leiden.

streamliners 'Ik maakte me na de aanslagen meer zorgen over mijn zoon in Canada
dan over mijn familie in Pakistan.'

'De meeste westerlingen denken bij een islamitische staat aan zweepslagen in het
openbaar, het afhakken van handen en steniging van overspelige vrouwen.'

'Ik wil niet tegen mijn moslimvrienden zeggen: jullie moeten je maar door een
paar jaar theocratisch fascisme heenbijten en dan komt het allemaal wel goed.'

'Als je atoomwapens hebt, gelden de islamitische leerstellingen over de jihad
niet meer, want we hebben het hier over totale destructie.'

'Ik heb gesprekken gevoerd met fundamentalistische leiders, die me zeiden dat ze
in het Westen pas echt moslim zijn geworden.'

'Het is niet genoeg om leiders als Bin Laden te doden of in de gevangenis te
stoppen, want dan blijven ze helden. Hun geloofwaardigheid moet worden
gebroken.'

Arabische wereld: Aantal moslims, in miljoenen

In het vignet staat 'In de naam van God, de Barmhartige, de Erbarmende'. Alle
hoofdstukken van de koran (behalve sura 9) beginnen met deze formule. Alle
islamitische boeken beginnen ook met deze formule en veel mensen gebruiken de
tekst als aanhef boven een brief.

Uit de koran, editie Teheran 1990. Illuminatie: Ustad Muhammad Baqir Aqamiri ;
Kalligrafie: Ustad Karim Safa'I

De tekst in het vignet luidt: 'God, Hij zij verheven'.

Uit de koran, editie Teheran 1990

De tekst in het vignet luidt: 'Muhammad'.

Uit de koran, editie Teheran 1990

De tekst in het vignet luidt: 'Dit boek mag niet worden aangeraakt behalve door
reine mensen'.

Uit de koran, editie Teheran 1990

De tekst in het vignet luidt: 'De edele koran'

Uit de koran, editie Teheran 1990

Boven: Marcel Kurpershoek (links) en Fred Leemhuis.

Onder: Matthijs van den Bos.

Links: Begin van sura (hoofdstuk) 2 van de koran (uitgave uit Delhi, midden 19de
eeuw). De grote letters zijn Arabisch, daaronder in het klein de Perzische
vertaling van de tekst. In de marge staat commentaar op de tekst. Illuminatie
met de hand gemaakt door Qamar al-Din.

Boven: Muhammad Khalid Masud.

Onder: Miniatuur koran (ware grootte) om te gebruiken als amulet, op het
lichaam, in huis, in de auto. De tekst is compleet, met vergrootglas.
Reproductie (Keulen 1995) van de editie uit Kairo (1928) die door koning Fuad I
is uitgegeven.

Boven: Fred Leemhuis.

Onder: Miniatuur koran, door de Franse regering verstrekt aan de moslimsoldaten
uit Senegal die in de Eerste Wereldoorlog meevochten in de loopgraven (ca.
1916).

Boven: Leo Kwarten.

Onder: Reinoud Leenders.

Boven: Facsimile editie (Leipzig 1926) van een koran-handschrift van de Osmaanse
kalligraaf Hafiz Osman uit 1683. Rechts sura 1, links het begin van sura 2.

Van links naar rechts: Van den Bos, Kurpershoek, Leemhuis, Kwarten, Masud en
Leenders.

Coverfoto Voorkant van een koran uit Beiroet (1984). De drie teksten luiden, van
boven naar onder: 'Dit is een edele Koran', 'De edele Koran' en 'In een
verborgen boek'. Fotografie: Leo Hol

pagina 4 Voorkant van een koran uit Delhi (ca. 1990)

Terrorisme ; Islam ; Politiek en staat ; Levensbeschouwing ; Religie ; Politiek
en Staat ; Binnenlandse Politieke Onrust

LOAD-DATE: May 8, 2003

LANGUAGE: DUTCH

                © 2001 PCM Uitgevers B.V.  All rights reserved.

                               20 of 82 DOCUMENTS

                                NRC Handelsblad

                                October 27, 2001

De orde van de dag

BYLINE: BAS HEIJNE

SECTION: Kunst; Pg. 9

LENGTH: 1101 words


Onze oorlog: de 35-jarige Rotterdammer R.B. is deze week veroordeeld tot twee
maanden gevangenisstraf, omdat hij voor de deur van zijn chef op kantoor een
envelop met de inhoud van een paar zakjes melkpoeder had achtergelaten. De chef
had de verdachte envelop meegenomen naar het politiekantoor en daar was meteen
groot alarm geslagen. De man had zich helemaal moeten uitkleden; pas uren later
kon worden vastgesteld dat er melkpoeder in de envelop zat. Niks kantoorhumor,
luidde de beschuldiging tijdens de snelrechtzaak, maatschappelijke ontwrichting!
De Rotterdammer is onmiddellijk op non-actief gesteld.

Zes poederzaken komen deze weken nog voor de rechter. Het zal meer van hetzelfde
worden: wezelachtige mannen, weggelopen uit Debiteuren Crediteuren, die tussen
twee gezochte moppen over Bin Laden door de sfeer op kantoor wilden verhogen
door een geintje uit te halen met de creamer bij het koffiezetapparaat. Dat
Nederland inmiddels in de hoogste staat van paraatheid verkeerde omdat er een
nieuwe wereldoorlog aan de gang was, bleek in Ridderkerk en Mijdrecht en
Schiedam nog niet helemaal doorgedrongen. Wisten zij veel, hun dagelijkse leven
zag er immers nog precies hetzelfde uit.

Het onze ook al weer bijna. Maatschappelijke ontwrichting, we mochten het
willen. De oorlogsroes waarin Nederland een paar weken lang verkeerde, is bezig
snel op te trekken; het wachten is alleen nog op de kater. Even voelden we ons
opgetild naar het wereldtoneel, waar grote woorden gesproken werden en grote
daden in het verschiet lagen. Even zag men zichzelf een rol spelen in een strijd
tussen beschavingen. Columnisten en gelegenheidsfilosofen zetten een hoge borst
op en bogen zich over het wereldgebeuren alsof het zich allemaal in onze
achtertuin afspeelde. Journalisten die zich tot dusver bezighielden met de
brandveiligheid van een cafe in Volendam en een gebrekkig rampenplan in
Enschede, waanden zich ineens strategen op het schaakbord van de wereld.
Omgekeerd kon onbeperkt aan schaalvergroting worden gedaan: twintig Marokkaanse
jongen met een vlag in Ede moesten vooral gezien worden in het licht van een
wereldwijde cataclysmische jihad. Even hoefde niemand de grote greep te schuwen:
als Nederland al niet rechtstreeks bij gevechtshandelingen betrokken zou raken,
dan was het in ieder geval een belangrijk doelwit. Eindelijk ging het niet meer
over de cijfers achter de komma, de vader van Maxima of de toekomst van het CDA.
Heel even hoefde Nederland Nederland niet meer te zijn.

Die oorlogsstemming duurde adembenemend kort; inmiddels lijkt alles al weer
verdacht veel op het oude. Terwijl de Verenigde Staten en hun trouwste
bondgenoot Groot-Brittannie tussen neus en lippen door verklaren dat ze zelf ook
niet precies weten waartoe de bombardementen in Afghanistan moeten leiden, en
dat het ook nog eens hoogst onzeker is of Osama bin Laden ooit nog gevonden, om
zeep geholpen of zelfs maar berecht zal worden, begint Nederland weer akelig op
zichzelf te lijken. New York en Kabul worden van de voorpagina's verdrongen door
Leeuwarden, waar zich de zoveelste crisis in het openbaar bestuur voltrekt, met
een hele dure doofpot en een chronisch blunderende burgemeester, oorspronkelijk
afkomstig van de sociale academie en auteur van de autobiografie Teveel vrouw.
Terwijl professor Cliteur voor wie het maar horen wilde de onwrikbare
superioriteit van de westerse beschaving benadrukte, bleek de chaos bij de
Nederlandse Spoorwegen alleen maar nog groter geworden - nog meer technische
onbeholpenheid, geen trein meer op tijd, en veel minder reizigers. De top van
het Nederlandse bedrijfsleven blijkt geen enkel benul meer van de markt te
hebben, alleen nog belangstelling voor het eigen loonstrookje. Ook het zinloos
geweld is weer terug van weggeweest: je kunt geen krant openslaan of er staat
een foto in van slappe bosjes bloemen in de regen en kaarsjesbrandende mensen.
Op de televisie wordt nu ook al de maker van het hoofd van het meisje van Nulde
meerdere keren geinterviewd en opnieuw kun je avond aan avond op verschillende
zenders zien hoe gewone Nederlanders zich vierentwintig uur per dag hun ogen uit
hun kop vervelen. Onze eigen nieuwe wereldleider heet Pim Fortuyn.

In Groot-Brittannie toonde een adviseuse van de regering Blair zich te weinig
vrouw en verzond op de dag van de aanslagen een memo met de boodschap dat dit
bij uitstek de gelegenheid was om slecht nieuws naar buiten te brengen. In
Nederland bleken zulke diabolische initiatieven niet nodig; het was de
collectieve wil die het slechte nieuws ongemerkt liet passeren. Er was immers
een oorlog aan de gang, een oorlog waaraan wij meededen, zo niet daadwerkelijk,
dan toch zeker in de geest.

Van die directe betrokkenheid is nu niets meer over. Over het schimmenspel in
Afghanistan valt weinig met zekerheid te zeggen, de oorlog zelf wordt vakkundig
onzichtbaar gehouden en de Nederlandse bemoeienis blijft beperkt tot het kijken
naar CNN. Ook met de oorlog op eigen bodem valt het danig mee. Alle
miltvuur-paniek valt terug te voeren op leukige kantoormannetjes die te vaak
naar Boobytrap hebben gekeken.

We hadden het ook kunnen weten: terroristen zoeken nationale symbolen voor hun
aanslagen en Nederland is in de wereld helemaal nergens het symbool van. Alleen
van drugs en seks; met het eerste hebben extreme fundamentalisten geen moeite en
wat het tweede betreft, ze kunnen moeilijk de Casa Rosso opblazen. Nederland
valt dus niet alleen niet aan, het land zal ook niet aangevallen worden, daar is
het eenvoudig te onbelangrijk voor. Als het al oorlog is, dan is het in ieder
geval niet onze oorlog. De Amerikanen hebben ons niet nodig - en de terroristen
ook niet. Gelukkig maar, want tot nu toe heeft bij iedere kleine Hollandse
catastrofe elk rampenplan en elke gemeentelijke voorzorgsmaatregel gefaald.

Nu het bedwelmende denken op wereldschaal, de ferme strijdkreten en
hartstochtelijk beleden nationalisme alweer op z'n retour zijn, wordt het weer
tijd voor schaalverkleining. Je zou willen dat de komende ontnuchtering gepaard
zal gaan met een groeiend pragmatisme, een nuchtere aanpak van het gevoel van
onmacht en malaise dat zich de afgelopen jaren in de Nederlandse psyche heeft
genesteld. Ik vrees het ergste: uit de loze verbale daadkracht in onze
gezamenlijke oorlog tegen het terrorisme, het gretige verlangen naar deelname
aan een groots en meeslepend wereldspektakel, het onbekommerd koketteren met
abstracte beschavingsidealen, blijkt niets anders dan een hardnekkige onwil om
terug te keren naar waar het meeste werk te verrichten valt: de orde van de dag.

LOAD-DATE: May 8, 2003

LANGUAGE: DUTCH

                © 2001 PCM Uitgevers B.V.  All rights reserved.

                               21 of 82 DOCUMENTS

                                NRC Handelsblad

                                October 25, 2001

Talmende EU creeert onrust in Oost-Europa

BYLINE: RENEE POSTMA

SECTION: Opinie; Pg. 8

LENGTH: 1348 words


In de lidstaten van de Europese Unie staat uitbreiding niet hoog op de agenda.
Ten onrechte, meent Renee Postma. Oost-Europa dreigt nu door armoede en
instabiliteit een bron van onrust te worden.

Het populisme heeft in het nieuwe Poolse parlement, dat op 23 september gekozen
werd, een duidelijk zichtbaar gezicht gekregen: het draagt roodwitte, grof
gestrikte stropdassen en wacht zelfverzekerd in de oppositiebanken tot de tijd
rijp is. Grijzend middelpunt is Andrzej Lepper, leider van de boerenpartij
Samoobrona (Zelfverdediging). Scheldend, slaand en blokkades opwerpend heeft hij
zich de afgelopen jaren een weg gebaand naar het Poolse parlement: een
euroachterdochtige straatvechter die de Poolse bankreserves wil aanspreken om de
armen een extraatje te geven.

Zijn opgang in de Poolse politiek is een direct gevolg van de diepe
teleurstelling die miljoenen Polen voelen over de resultaten van meer dan tien
jaar democratie. Eerst legden de kiezers hun lot in handen van Solidariteit,
vervolgens in die van de voormalige communisten, toen weer van rechts en nu weer
van links. Het maakt voor hun gevoel allemaal niets uit. Salarissen blijven
laag, de sociale onzekerheid groot, de werkloosheid hoog en telkens weer valt
het scherpe mes van de overheidsbezuinigingen. De droom van een welvarende,
vrije toekomst in een verenigd Europa is langzaam maar zeker vervaagd.

De 'Haiderisering' van Midden- en Oost-Europa is in volle gang. De Polen hebben
Lepper in het parlement gekozen, de Slowaken staan op het punt om Vladimir
Meciar een nieuwe kans te geven, onder de Hongaarse jeugd groeit de steun voor
de extreem-rechtse opvattingen van Istvan Csurka, die Groot-Hongarije in ere wil
herstellen, de Roemenen waren het eind vorig jaar zo zat dat ze bijna de
nationalist Corneliu Vadim Tudor tot president kozen en de Bulgaren kozen in hun
wanhoop afgelopen zomer een ex-koning zonder enige politieke bestuurservaring
tot hun premier.

Wie na tien jaar teleurstelling nog gaat stemmen laat zich in toenemende mate
verleiden door partijen die simpele antwoorden hebben op uiterst gecompliceerde
problemen. Verschil met het land van Haider is echter dat Oostenrijk al lid was
van de Europese Unie toen het populisme de kop opstak en dat Brussel de
Oostenrijkse regering onmiddellijk tot de orde riep, terwijl de
kandidaat-lidstaten met hun populisme alleen maar verder van de EU wegdrijven.

Van de uitbreiding van de EU is voor de gewone man in Midden- en Oost-Europa,
ruim tien jaar na de val van het communisme, weinig meer te begrijpen. Zijn
eigen economische werkelijkheid bestaat uit een maandinkomen van een paar
honderd gulden dat bijna totaal opgaat aan 'vaste lasten', inkomens die laag
blijven terwijl de prijzen steeds verder stijgen. Hele bevolkingsgroepen
bezuinigen inmiddels op voedsel.

De 'interne Europese markt' is de gewone burger in dit deel van de wereld
volstrekt vreemd. Onderhandelingen over wetgeving inzake competitie en
patentrecht zeggen hem niets. Uitspraken dat werknemers uit de
kandidaat-lidstaten niet zomaar welkom zijn op de Europese arbeidsmarkt des te
meer. Hij voelt zich bij voorbaat niet welkom. De democratie heeft hem niet
gebracht wat hij ervan verwachtte.

Populisten als Lepper, Meciar en Tudor maken daarentegen handig gebruik van de
nieuw verworven vrijheden. Hun partijen krijgen aan de vooravond van
verkiezingen evenveel zendtijd als de anderen, hun demonstraties, acties en
blokkades worden ruim belicht door de nieuwe onafhankelijke media. En net als de
andere politici laten ze zich steeds vaker 'trainen' en 'coachen'. Zo kreeg
Lepper onlangs van zijn 'coach' het advies om wat minder te schelden en zich wat
vaker cooperatief op te stellen. Het verschil is dermate opvallend dat in Polen
al gesproken wordt van een 'nieuwe' Lepper. Maar zijn xenofobe boodschap blijft
hetzelfde: de EU is uit op de vernietiging van de Poolse boeren, wil ons alleen
maar onderwerpen en ons land afnemen.

De voedingsbodem voor populisme groeit in Midden- en Oost-Europa en de Europese
Unie lijkt daar geen antwoord te hebben. Het tempo en de manier van uitbreiding
staat bij elk formeel en informeel overleg weer braaf op de agenda, maar de
lidstaten blijven vaag. Zo riep de Belgische voorzitter tijdens de informele top
in Gent dat op de aanstaande top in Laken de namen van de eerste toetreders
bekend zullen worden gemaakt. Dat werd onmiddellijk tegengesproken door
ambtenaren van de Europese Commissie die zeiden dat dat onmogelijk is zolang de
onderhandelingen nog voortduren.

Na jarenlang gezeur van de kandidaten om een datum gaven de lidstaten vorig jaar
in Nice eindelijk aan dat de eerste landen in 2004 zullen kunnen toetreden.
Tenminste, als de EU dan haar eigen hervormingen achter de rug heeft en klaar is
om de verloren zonen en dochters te omarmen. Eind 2002, volgend jaar dus, moet
het moeizame onderhandelingsproces met de eerste toetreders zijn afgerond.
Landen als Hongarije en Slovenie zullen min of meer klaar zijn. Polen, Tsjechie
en Slowakije hebben het lastiger, om van Roemenie en Bulgarije maar te zwijgen.

Inmiddels is de grote vraag hoe de toetreding in haar werk zal gaan als het
eenmaal zover komt. De Europese Commissie, althans uitbreidingscommissaris
Gunther Verheugen, lijkt het meest te voelen voor een 'Big Bang', dat wil zeggen
alle landen erbij, behalve Roemenie en Bulgarije, die zelf ook toegeven dat ze
nog lang niet klaar zijn. Maar dat zullen Polen en bijvoorbeeld Slowakije ook
niet zijn. Om die reden houdt de Nederlandse regering voorlopig vast aan een
'technische uitbreiding': een land mag pas toetreden als het klaar is, zoals
minister Jorritsma van Economische Zaken vorige week nog in Boedapest
onderstreepte.

Europese diplomaten die de toetreding van dag tot dag meemaken hebben vaak een
heel andere mening. Ze realiseren zich dat de kandidaten die veertig jaar
communisme achter de rug hebben nooit klaar zullen zijn. De implementatie van
Europese wetgeving zal bijvoorbeeld altijd een zwak punt blijven. Michael Lake,
vertegenwoordiger van de Europese Commissie in Boedapest, meent dat er
uiteindelijk een politiek besluit moet worden genomen om de landen binnen te
halen. In de praktijk groeit het besef dat de stabiliteit in Europa meer gediend
is bij een snelle uitbreiding dan bij een tergend langzaam proces dat steeds
meer mensen in dit deel van de wereld in de handen van populisten drijft.

Politiek blijft het in de lidstaten van de EU verdacht stil, op de
halfjaarlijkse voorzitter van de EU na. Dit keer is het de Belg Verhofstadt die
zegt dat 'we het risico moeten nemen'. Een half jaar geleden klonken gelijke
geluiden uit Zweden. Maar in de lidstaten, ook in Nederland, lijkt de
uitbreiding niet hoog op de politieke agenda te staan. Niemand waagt zich aan
uitspraken over een snelle 'politieke' uitbreiding versus een langzame
'technische' uitbreiding. Niemand durft de omvang en de noodzaak van de kosten
publiekelijk te berekenen. De bevolking van de lidstaten heeft geen idee wat de
consequenties van het ene of het andere scenario zouden zijn.

Over de stabiliteit in de kandidaat-lidstaten en op het continent heeft al
helemaal niemand het meer. Wat merkwaardig is, zeker nu de wereld wordt
opgeschrikt door terrorisme dat door steeds meer mensen ervaren wordt als
onvermijdelijke consequentie van armoede en gebrek aan democratie in delen van
de wereld. Voor het armoedeprobleem hoef je echter niet naar de moslimwereld of
Afrika. Europa heeft een eigen armoedeprobleem op nog geen duizend kilometer van
Brussel. Vele tientallen miljoenen gedesillusioneerde mensen zien geen andere
uitweg dan op populisten te stemmen en hun eigen glazen in te gooien. En die van
de Europese Unie, want als de uitbreiding mislukt krijgt de EU te maken met een
voortdurende bron van onrust in het oosten.

Renee Postma is correspondent van NRC Handelsblad in Boedapest.

De Poolse populist Andrzej Lepper viert, getooid met een rood-witte stropdas,
zijn verkiezingsoverwinning. (Foto Reuters)

Buitenlandse betrekkingen ; Politiek en Staat

LOAD-DATE: May 8, 2003

LANGUAGE: DUTCH

                © 2001 PCM Uitgevers B.V.  All rights reserved.

                               22 of 82 DOCUMENTS

                                NRC Handelsblad

                                October 23, 2001

Tadzjieken nerveus over oorlog

BYLINE: DOOR ONZE CORRESPONDENT COEN VAN ZWOL

SECTION: Economie; Pg. 17

LENGTH: 1734 words

DATELINE: DOESJANBE, 23 OKT.


De oorlog in en om Afghanistan vergroot in buurland Tadzjikistan - toch al een
land met een identiteitscrisis - het gevoel van kwetsbaarheid.

'Ik viel op haar omdat het zo'n Westers meisje was', zegt journalist Mirali.
'Kort haar, kort rokje.' Zijn vrouw Nargiz, 42 jaar, kleedt zich nu echter
traditioneel. In Tadzjikistan betekent dat een felgekleurde jurk met bijpassende
slippers en een hoofddoek die in het ravenzwarte haar is geknoopt. Op straat
verbergt zij haar gezicht achter een hoofddoek. 'Dat doe ik voor Mirali. Als
mannen mij complimentjes geven, beledigen ze hem.'

Niet dat Nargiz zich als de volmaakte moslimvrouw gedraagt. Nadat ze haar
salades, pilav, gevulde bladerdeeg en mokkataart op een kleed in de huiskamer
heeft uitgestald, trekt ze zich zedig terug in de keuken. Maar even later neemt
haar nieuwsgierigheid toch de overhand en schuift ze aan. Vanaf dat moment heeft
zij het woord, tot verlegenheid van Mirali. Nargiz vertelt over de eerste vrouw
van haar vader die haar moeder, zijn tweede vrouw, vergiftigde met poeder van
gedroogde salamanders. Na vijftien jaar koorts genas een oude mullah de moeder
met koranverzen en heilig water. 'Het kostte een hele koe. Dat soort gedoe krijg
je nou met veelwijverij', filosofeert Nargiz, wier godsgeloof matig gebruik van
wodka niet uitsluit. 'Vroeger geloofde ik niets, atheisme werd ons op
sovjetscholen opgelegd. Maar nu heb ik mijn geloof teruggevonden. Niet opeens,
maar geleidelijk.'

De ex-sovjetrepubliek Tadzjikistan is zonder twijfel een religieuzer oord dan
tien jaar geleden. Voor veel Tadzjieken is de islam een kwestie van nationale
identiteit, zoals veel Russen na de val van de Sovjet-Unie ineens kaarsjes
gingen branden in de orthodoxe basiliek. Bovendien is de schijn van traditioneel
gedrag een veilige keuze in een land waar de oude communistische elite de macht
nu deelt met fundamentalisten.

In Tadzjikistan, dat een 1.200 kilometer lange grens met Afghanistan deelt,
heerst grote nervositeit over de Amerikaanse aanval op de Talibaan. De overheid
doet geheimzinnig over haar rol in de 'grote coalitie tegen het terrorisme', het
volk hoopt dat de zaak snel overwaait. 'Van oorlog komt niets goeds', zegt een
slager op de markt van Kolchozebad. 'De tsaren strijden, het volk moet lijden.'

Tadzjikistan kan het weten: het land gloeit nog na van een burgeroorlog die
tussen 1992 en 1997 ruim 60.000 levens eiste en 650.000 mensen op de vlucht
joeg. Russische troepen bewaken de Afghaanse grens. Tachtig procent van de
bevolking leeft onder de armoedegrens, na jaren van droogte is het land
afhankelijk van voedselhulp. De overheid, de industrie en de infrastructuur
liggen in scherven, veel kolchozen hebben dagelijks slechts twee uur stroom in
een land dat rijk is aan waterkrachtcentrales. Heroinesmokkel is de enige
groeisector.  Vervolg TADZJIKISTAN: pagina 5

TADZJIKISTAN

Tadzjieken voelen zich kwetsbaar

Vervolg van pagina 1 Kwetsbaar voelt men zich. Professor Rachim Masov,
historicus: 'Wij zijn een sloepje Ariers op een zee van Turken en Mongolen.' Als
Perzisch sprekende Indo-Europeanen werden de Tadzjieken vanaf de tiende eeuw
door golven nomaden de bergen ingedrongen, hoewel het Perzisch de hoftaal bleef
in de paleizen van de emirs die de oasesteden van Centraal-Azie bestuurden.
Begin vorige eeuw bakenden de Russen en Britten hun invloedssferen af bij de
grensrivier Pjanzj, waardoor het Tadzjiekse volk in tweeen werd gedeeld. Stalin
voegde de steden Boechara en Samarkand in 1924 bij Oezbekistan. Als schrale
troost kreeg Tadzjikistan een snippertje van de door Oezbeken gedomineerde
Fergana-vallei, die nu als een blindedarm aan het land kronkelt. De soennitische
Tadzjieken ontlenen hun identiteit aan het antieke Perzie, maar kunnen zich niet
identificeren met het moderne Iran, dat shi'itisch is.

Een incompleet land in een identiteitscrisis. De droom van een wereldkalifaat
dat alle gelovigen verenigt en grenzen overbodig maakt, lijkt dan een uitkomst.
Maar in de praktijk denken Tadzjieken niet internationaal, maar intens lokaal.
Masov: 'Ons regionalisme volgt uit de geografie. Omdat we in bergdalen wonen en
de passen in de winter zijn ondergesneeuwd, zijn we van elkaar vervreemd. Elk
dal heeft zijn eigen identiteit. Er bestaat geen nationaal besef.' Dat bleek
tijdens de burgeroorlog, een machtsstrijd tussen regionale clans voor wie
ideologie vooral een manier was om zich van de vijand te onderscheiden.

Sinds het vredesakkoord van 1997 delen de communistische en islamitische clans
de macht. De fundamentalisten zijn verenigd in de Partij van Islamitische
Wedergeboorte (IRP). Het kader van deze IRP bestaat uit leden van
soefi-broederschappen en 'ondergrondse mullahs', matig geletterde mannen die in
de sovjettijd als tractorbestuurder of timmerman werkten en stiekem de tradities
in leven hielden. De IRP heeft dertig procent van de regeringszetels. In ruil
eist ze niet langer een islamitische staat, maar slechts een 'waardige rol' voor
de islam.

In de praktijk verloopt de samenwerking tussen communisten en islamisten stroef.
Zo is de minister van Noodsituaties ene Mirzo Zijejev, een fanaticus met een
pikzwarte baard die tot de heupen reikt. Zijejev veroverde in 1996 de
Karategin-vallei en stichtte daar een islamitische staatje waar recht werd
gesproken volgens de onbuigzame regels van de sharia. Nu zetelt hij als minister
in Doesjanbe in een heel ander gebouw dan zijn onderminister, een gladgeschoren
kloon van de communistische president Rachmonov. Elke partij waakt jaloers over
haar stukje staatsapparaat.

'Na vijf jaar vechten zit het wantrouwen diep. Overal in het land liggen in
geheime depots wapens te wachten om weer opgepakt te worden', waarschuwt
professor Masov. Hij vreest dat een Talibaanse 'vijfde colonne' het delicate
evenwicht kan verstoren. Anderszijds is Tadzjikistan oorlogsmoe en bestaat er
weinig liefde voor de Talibaan. Dat is een etnische kwestie: de Talibaan zijn in
oorlog met het Tadzjiekse volksdeel binnen Afghanistan. Tijdens de burgeroorlog
opereerden IRP-troepen vanuit het gebied van krijgsheer Ahmed Shah Massood, een
geduchte vijand van de Talibaan. Toen Massood op 9 september werd opgeblazen,
organiseerde IRP-minister Zijejev een rouwdienst en riep op hem met bloed te
wreken. Bij de IRP hoeven de Talibaan dus niet aan te kloppen.

Meer dreiging gaat uit van de Islamitische Beweging van Oezbekistan, IMU, een
door de Talibaan gesteunde verzetsgroep die in het noorden opereert maar het
vooral op buurstaat Oezbekistan heeft gemunt. Ook is er de Hizb-ut-Tahrir, een
beweging die droomt van een wereldkalifaat. De Hizb-ut-Tahrir was tot dusver
vooral actief met pamfletten en wees gewapende strijd af. Maar vorige week doken
vlugschriften op waarin Hizb-ut-Tahrir voor het eerst oproept tot massamoord op
kafir, de ongelovigen.

De Tadzjiekse autoriteiten zijn nerveus. Woordvoerders zeggen met nadruk dat
extra veiligheidsmaatregelen niet nodig zijn. 'We hebben niets te vrezen van de
Talibaan. Het enige gevaar Allah behoede ons is dat duizenden Afghaanse
vluchtelingen door onze grens breken. We hebben niet genoeg eten om ons eigen
volk te voeden', zegt een hoge legerfunctionaris. Toch is de beveiliging van de
stuwdammen opgevoerd. Gevreesd wordt vooral voor het Sarez-meer in het
Pamirgebergte. Het ligt op vierduizend meter hoogte en bevat zeventien vierkante
kilometer water. Mocht de natuurlijke dam het begeven, dan dreigt een
apocalyptische vloedgolf vijf miljoen Tadzjieken, Oezbeken en Turkmenen weg te
vagen. Tijdens de burgeroorlog werd meermalen gedreigd de dam op te blazen.

Een nachtelijke reis door het zuiden van Tadzjikistan leert dat de autoriteiten
waakzaam zijn. 'Ik mag u niet doorlaten', zegt een eenzame veldwachter die onder
een felle schijnwerper in het pikdonkere Fangor de motten van zich afslaat.
Nerveus doet hij alsof hij onze documenten leest, een voorstelling die aan
geloofwaardigheid inboet als blijkt dat hij ze ondersteboven houdt. Zijn chef
laat ons door. Bij de volgende blokpost, tien kilometer verderop, moet alle
bagage uit de achterbak. In Dangara, de geboortestad van president Rachmonov,
dreigt arrestatie. 'Hoe kan ik op dit uur nagaan of uw papieren kloppen?', zegt
een agent onder een metershoog portret van de president. Tien somoni, de
plaatselijke munteenheid, nemen zijn bezwaren weg. En dat gaat zo door, dorp na
dorp, bergpas na bergpas, tot we diep in de nacht in de hoofdstad Doesjanbe
arriveren. Toch is het vooruitgang: twee jaar geleden was dezelfde weg zelfs
overdag te gevaarlijk wegens rondschuimende bendes desperado's uit de
burgeroorlog. 'Ik voel dat het goed gaat', zegt de legerfunctionaris. 'Eerlijk.
Ik hoop niet dat de Amerikaanse aanval de klok terugzet.'

De aanval op de Talibaan confronteert Tadzjikistan met de eigen kwetsbaarheid.
Als de Talibaan niet dreigen, dan is het wel buurland Oezbekistan, de regionale
bullebak. Geen wonder dat nationalisten dromen van 'Groot-Tadzjikstan'. Ook
professor Masov raakt zeer geanimeerd als dit onderwerp ter sprake komt. Op een
landkaart schetst hij vlot de contouren van dit rijk: een schilfertje China, een
hapje Kirgizie, Noord-Afghanistan met zijn 6,5 miljoen Tadzjieken, Boechara en
Samarkand van Oezbekistan. Eeuwen van onrecht worden met een machtige zwaai van
zijn aanwijsstokje ongedaan gemaakt. Helaas, voorlopig een hersenschim, erkent
Masov. 'Wij zijn arm, de Tadzjieken in Afghanistan straatarm. We kunnen elkaar
niet helpen.' Het liefst zou Masov zien dat de VN Afghanistan tien jaar
besturen, de economie vlottrekken, wegen aanleggen, de drugshandel uitroeien. En
dan mogen de volkeren van Afghanistan zelf kiezen bij wie ze willen horen.
Masov: 'Afghanistan bestaat niet, het is beter het op te heffen. Het is een
samenraapsel van Pathanen, Tadzjieken, Hazara, Oezbeken. Waarom duurt de oorlog
23 jaar? Omdat niets het land samenbindt en iedereen vecht voor de hoogste
bieder.'

Vrouwen leggen in de Tadzjiekse hoofdstad Doesjanbe een plantsoen aan bij het
monument voor keizer Ismoili Somoni (847-907), stichter van de eerste Tadzjiekse
staat. Het is bedekt met vijftien kilo bladgoud (reden om het 's nachts met
sluipschutters te bewaken) en voorzien van een kroon die Tadzjikistan
symboliseert. (Foto Oleg Klimov/ FotoLoods)

Binnenlandse politiek ; Internationale gewapende conflicten ; Recht ; Politiek
en Staat ; Volkenrecht

LOAD-DATE: May 8, 2003

LANGUAGE: DUTCH

                © 2001 PCM Uitgevers B.V.  All rights reserved.

                               23 of 82 DOCUMENTS

                                NRC Handelsblad

                                October 22, 2001

'Medische zorg illegalen niet slechter door Koppelingswet'

BYLINE: DOOR EEN ONZER REDACTIE

SECTION: Binnenland; Pg. 3

LENGTH: 362 words

DATELINE: DEN HAAG, 22 OKT.


Illegalen maken ondanks de invoering van de Koppelingswet vrijwel onbeperkt
gebruik van de gezondheidszorg. Ze weten tijdig de huisarts te vinden al
bezoeken zij deze minder vaak onnodig of te vroeg dan 'gewone' burgers dat doen.
Turkse en Marokkaanse mannen van 20 tot 39 jaar vormen verreweg het grootste
deel van de illegalen die naar de huisarts of naar de Eerste Hulp in een
ziekenhuis gaan.

Dit blijkt uit onderzoek dat het Utrechtse instituut Nivel heeft gedaan naar de
gezondheidsklachten van illegalen. Aanleiding voor het onderzoek was de
invoering, in 1998, van de Koppelingswet die beoogt mensen zonder geldige
verblijfsvergunning te weren uit sociale voorzieningen als gezondheidszorg.
Alleen als, volgens een arts, hulp medisch noodzakelijk zou zijn, zou de
illegaal die zorg geboden mogen worden.

De onderzoekers konden niet achterhalen of illegalen na de invoering van de wet
minder gebruik zijn gaan maken van de diensten in de gezondheidszorg. Wel leert
het onderzoek dat illegalen die sindsdien bij hulpverleners aankloppen dit
bijtijds doen. Ze stellen een bezoek aan een huisarts niet vaker uit dan gewone
burgers doen, ook al zijn de klachten door de bank genomen wat ernstiger. Maar
volgens het Nivel komt dit doordat hun algemene gezondheid vaak onder het
gemiddelde ligt. Ze weten uiteindelijk tijdig hulp te vinden bij een dokter. De
huisartsen die aan het onderzoek meededen, constateren dat illegalen veel minder
vaak dan hun 'reguliere' klanten te vroeg of onnodig op spreekuur komen. Van de
reguliere klanten had volgens de huisartsen 31 procent heel goed kunnen wachten
met een bezoek, onder de illegalen zou het om 12 procent gaan. 'Ze komen dus
vaker op het juiste moment', aldus het Nivel. Wel bezoeken illegalen huisartsen
relatief vaak met klachten die daar niet thuishoren, zoals kiespijn.

Volgens het Nivel hebben illegalen hun eigen 'netwerk van illegaalvriendelijke
artsen' waar ze voor zorg terecht kunnen. 'Het idee dat zij door de
Koppelingswet aan hun lot zouden worden overgelaten, wordt niet bevestigd', zegt
D. de Bakker van het Nivel.

Illegalen ; Gezondheidszorg ; Gezondheid ; Maatschappij ; Bevolking

LOAD-DATE: May 8, 2003

LANGUAGE: DUTCH

                © 2001 PCM Uitgevers B.V.  All rights reserved.

                               24 of 82 DOCUMENTS

                                NRC Handelsblad

                                October 10, 2001

'Objectief' debat via de Allerhande

BYLINE: DOOR ONZE REDACTEUREN RENE MOERLAND EN FREDERIEK WEEDA

SECTION: Binnenland; Pg. 5

LENGTH: 1086 words

DATELINE: ROTTERDAM, 10 OKT.


Met hulp van supermarktketen Albert Heijn regisseert Jan Terlouw een debat over
genetisch gemodificeerd voedsel. 'Het is bedoeld om de consument gerust te
stellen.'

Is het mogelijk een 'publiek' debat te voeren over een onbekend onderwerp als
genetische aanpassing van planten en dieren voor de voedselproductie? Om te
debatteren moeten burgers de feiten kennen. Maar welke feiten? De stoet
wetenschappers, milieu-beschermers en bedrijven die door de commissie-Terlouw is
gevraagd om kennis over te dragen op discussie-bijeenkomsten, blijken van mening
te verschillen over betekenis van bijna elk 'feit', waardoor polarisatie tussen
voorstanders en tegenstanders voortdurend op de loer ligt.

Dat bleek deze week nog eens bij het deskundigendebat dat de commissie in de
Eerste Kamer organiseerde. 'Genetisch gemodificeerd voedsel is nu al het
veiligste dat er is', poneerde stellig R. van Leen, voorzitter van de vereniging
van de biotech-industrie Niaba. Milieudeskundige Lucas Reijnders, kort daarop:
'De grote gouden bergen die de gentechnologie beloofde, zijn tot nu toe vooral
molshopen gebleken.' Reijnders, zelfs overigens niet principieel tegen
biotechnologie, is kritisch over het maatschappelijke debat a la Terlouw, dat
hij niet 'eerlijk' vindt. Van Leen: 'Dit maatschappelijk debat is bedoeld om de
consument gerust te stellen.'

Argusogen volgen elke stap die de commissie-Terlouw onderneemt om 'haar'
maatschappelijk debat, dat overigens wordt gepromoot onder de titel 'Eten en
Genen', onder de aandacht te brengen van het publiek. Gisteren werd bekend dat
de commissie haar enige geschreven voorlichtingsmateriaal over het onderwerp -
naast een website, een rondtourend toneelgezelschap en een serie
discussie-avonden op scholen, plattelandsverenigingen en vrouwenbonden - heeft
laten redigeren door supermarktconcern Albert Heijn. Het voorlichtingsboekje
wordt deze maand verspreid via huisblad Allerhande van de supermarktketen
(oplage: 2 miljoen).

Terlouw verdedigt de redactionele ingreep aldus: Albert Heijn heeft alleen
'suggesties gedaan waar wij ons in konden vinden'. Toch is het boekje nu al
omstreden, want nadelen van genetische aanpassing worden amper genoemd. Het
boekje meldt bijvoorbeeld: 'Om aan de stijgende vraag naar zalm te voldoen,
wordt onderzocht hoe men de productie van zalm kan verhogen. Bijvoorbeeld door
zalm te kweken die door een gen van een andere vis beter tegen kou kan (...)
Maar kunnen deze sterke zalmen niet andere vissen uit de natuur verdrijven?'
Volgens Milieudefensie kunnen kwekers ook op natuurlijke manieren de productie
verhogen, 'maar die worden niet genoemd'.

Volgens Terlouw is dat niet vreemd: de opdracht die hij van het kabinet heeft
gekregen is te onderzoeken 'onder welke voorwaarden de burgers gentechnologie
zouden accepteren'. 'De regering zegt: je kunt niet om die technologie heen',
meent Terlouw. Een ja, mits-kwestie, heet dat in politiek Den Haag. 'Maar als
blijkt dat zij onder geen voorwaarde gentechnologie willen, zullen wij die
conclusie voorleggen aan het kabinet', aldus Terlouw, die zelf zegt nog geen
standpunt te hebben ingenomen.

Uit dit debat zal in elk geval nooit de conclusie komen dat Nederlanders
gentechnologie willen afschaffen, zegt Reijnders van Natuur en Milieu. 'De
commissie licht niet voor over alternatieven voor gentechnologie en ook niet
over de risico's ervan, dus zal de burger daar ook niet op komen'. Hoewel
hijzelf 'uit beleefdheid' blijft meedoen, kan Reijnders zich 'goed voorstellen'
dat vijftien organisaties, waaronder Greenpeace, Novib en Natuur en Milieu,
vorige week het vertrouwen in Terlouw opzegden. Zij vinden dat het bestaansrecht
van gentechnologie zelf ter discussie moet staan.

Eigenlijk verwerpen de milieu-organisaties gentechnologie helemaal, zegt
Terlouw, waardoor ze ook alle voordelen zouden willen schrappen. 'Daarbij
verbleken de ingrepen van Albert Heijn.' Voedsel met genetische aangepaste
producten erin noemt Greenpeace bijvoorbeeld 'Frankenstein-voedsel', zij spreken
niet van aanpassing maar van 'manipulatie'. De milieu-organisaties boycotten nu
de debatten en organiseren een eigen congres.

Dat is typerend voor een 'maatschappelijke discussie' over een ingewikkeld
thema, zegt hoogleraar media en cultuur Henri Beunders. 'De democratie laat toe
dat milieu-organisaties roepen wat ze willen, maar door hun geschreeuw verstomt
het debat. Dan wordt het ondemocratisch. Dat gaat altijd zo zodra zaakwaarnemers
optreden.' Hij vergelijkt het met 'de brede maatschappelijke discussie' over
kernenergie onder leiding van oud-minister De Brauw, eind jaren zeventig. 'Voor-
en tegenstanders maakten veel herrie en de gewone burger haakte af. Uiteindelijk
bepaalt zo'n debat overigens niet de politieke beslissingen - dat doen de
krachten in Den Haag.'

Het was juist de herinnering aan het emotionele karakter van het debat over
kernwapens, die voor de opdrachtgever van Terlouw, minister Brinkhorst
(Landbouw), vorig najaar reden was om het debat over biotechnologie anders aan
te pakken. We moeten af van het polariserend debat met een 'sjablonenkarakter'
en 'voorspelbare posities', zei hij toen in deze krant. Partijgenoot Terlouw
kreeg later van de D66-minister de opdracht een 'objectiverend' maatschappelijk
debat te regisseren, gericht op de ontwikkeling van kennis. 'Terlouw' heeft
daarbij gekozen voor debatvormen die verhitte gemoederen vermijden.

Soms leidt dat tot wonderlijke taferelen, zoals maandag in de Eerste Kamer.
Deskundigen uit de commissie, zoals Galjaard, speelden stommetje door aan andere
deskundigen niet hun eigen vragen voor te leggen, maar een selectie van 8.000
vragen die de commissie bij het publiek heeft verzameld. Op de achterste bankjes
luisterde zwijgend een dertigtal 'doorsneeconsumenten', deel van een
geselecteerde groep van 150 waarmee de commissie de komende maanden
vertrouwelijke gesprekken zal voeren over hun gedachten over gentechnologie.

Maar dan: hoe anders? Mediadeskundige Beunders: 'Wij zijn gewoon niet
geinteresseerd in voeding. Drie maanden na de MKZ- en BSE-crises eten we weer
bergen vlees. Het goede vlees exporteren we en zelf eten we de troep in een
goedkoop frikadelletje.'

Illustratie uit het boekje Praat mee over de toekomst van ons voedsel,
meegezonden in de Allerhande, huisorgaan van Albert Heijn.

Detailhandel ; Biotechnologie en genetica ; Voeding ; Consumentenzaken ;
Wetenschap en Techniek ; Exacte Wetenschappen ; Biologie ; Economie ;
Bedrijfstakken ; Handel

LOAD-DATE: May 8, 2003

LANGUAGE: DUTCH

                © 2001 PCM Uitgevers B.V.  All rights reserved.

                               25 of 82 DOCUMENTS

                                NRC Handelsblad

                                October 6, 2001

Eeuwig slapen ; Kamikazepiloot Hideo Den over zijn oorlog en de aanslagen op de
VS

BYLINE: HANS VAN DER LUGT

SECTION: Zaterdags Bijvoegsel; Pg. 33

LENGTH: 2635 words


Wat heeft een zelfmoordterrorist gemeen met een kamikazepiloot? Japanse
vliegeniers stierven voor de keizer door zich op hun vijand te storten. Ze leden
aan waanzin, zegt Hideo Den, die besloot niet te gaan. Over een heilige oorlog,
de hoogste eer en een toekomst als god in een tempel. 'De dood is als een
bloem.'

Ze leken verdwaald in de tijd. Twee Japanse vliegeniers in gevechtstenue. De
plaats: pagina twee van de Japanse krant Asahi. De datum: 12 september, een dag
na de aanslagen in de VS. Het blad stond natuurlijk vol met de eerste berichten
over de terroristen die zich op het World Trade Center en het Pentagon hadden
gestort. Daartussen stonden oude zwartwitfoto's van twee Japanse piloten, die
een halve eeuw geleden op hun vijand waren gevlogen: Seki en Nakatsuru. Beiden
luitenant. Seki was de eerste, Nakatsuru de laatste kamikazepiloot van de Tweede
Wereldoorlog. De een, Seki, kijkt met verbeten blik langs de camera. De ander,
Nakatsuru, is een gentleman in de dop. Met een milde glimlach kijkt hij de lezer
recht in de ogen.

Het ging om een advertentie voor een boek, De Speciale Aanval van de
Commandanten van Saburo Shiroyama. 'Speciale aanval' was de officiele naam van
de zelfmoordoperaties. Het boek heeft ook een ondertitel: Geluk is als een
bloemblad. Kamikazepiloten werden vergeleken met de blaadjes van de
kersenbloesem. In het voorjaar, kort na hun ontluiken, dwarrelen die machteloos
naar beneden. 'Kersenbloesem kijken' - hanami - is een jaarlijks terugkerend
feest in Japan. Maar meer dan van de bloesem in volle bloei genieten veel
Japanners van het einde van de bloesemtijd, als de dwarrelende blaadjes een
melancholieke sfeer oproepen. Een sfeer van vluchtigheid, van de dingen die
voorbijgaan.

Zou het een boek zijn dat kamikazepiloten verheerlijkt? Moest daar op deze dag
mee worden geadverteerd? Waren de New-Yorkse daders ook geen kamikazes? Of wordt
die associatie hier in Japan niet gemaakt?

Tussen de twee oude foto's stond nog een kleinere, derde foto van premier
Junichiro Koizumi met de wervende tekst: 'Uit de droge tekst klinkt de schreeuw
van rancune van de kamikazepiloten. Zwaar, diep. Een boek dat een emotionele
reactie oproept die ik niet in woorden kan uitdrukken. Ik hoop dat jongeren dit
boek zullen lezen.' Hoe dat te interpreteren? Tegen wie was deze 'schreeuw van
rancune' gericht? Literatuur over kamikaze reikt in Japan van felle kritiek op
de legertop tot kritiekloze bewondering voor het menselijk offer. Het boek van
de advertentie blijkt een triest verhaal over verspilde levens te zijn, waarin
de kritiek impliciet doorklinkt.

Luitenant Seki had reden om verbeten te kijken. Na een harde jeugd als onwettig
kind koos hij voor een militaire carriere. Dat garandeerde de beste opleiding
voor het minste geld. Geluk zou hij slechts hebben gekend in drie korte maanden
die hij met zijn vrouw heeft kunnen doorbrengen. Op een oktoberdag in 1944 kreeg
hij het bevel de Amerikaanse vloot aan te vallen en nooit meer terug te keren.
Seki was 23 jaar oud.

In de periode van tien maanden tussen het overlijden van Seki en Nakatsuru
hebben enkele duizenden jongeren zich de dood in gestort. Met vliegtuigen,
bemande raketten (de 'kersenbloesem'), bemande torpedo's en kleine motorbootjes
met springstof op de boeg aangebracht - dezelfde tactiek als vorig jaar tegen
het Amerikaanse marineschip Cole werd gebruikt in Jemen. In tegenstelling tot
Seki en Nakatsuru waren de meesten geen carriereofficieren die een lange
opleiding hadden ondergaan, maar gemobiliseerde studenten. Ze kregen alleen de
meest noodzakelijke instructie voor hun per definitie korte militaire loopbaan.

Een van hen was Hideo Den, tot afgelopen zomer lid van het Japanse Hogerhuis
voor de Sociaal Democratische Partij. In zijn kantoor in Tokio zegt Den dat hij
bij het zien van de beelden uit New York geen moment een verband legde met zijn
oorlogservaringen. Kamikazes streden destijds als soldaat tegen soldaat, de
terroristen van nu treffen onschuldige burgers. 'Je eigen leven oog in oog met
de vijand opofferen om op de een of andere manier de oorlog te winnen, dat kan
ik nog enigszins begrijpen. Ook al wilde ik zelf destijds natuurlijk ook liever
leven', zegt Den, voor wie de Japanse overgave op 15 augustus 1945 net op tijd
kwam. 'Maar burgers die er helemaal niets mee te maken hebben de dood injagen is
uitermate laf. Dat maakt me woedend.'

Alleen mensen die niet zelf de 'kamikaze-ervaring' hebben kunnen een
vergelijking met de New-Yorkse terroristen maken, zegt Den. Natuurlijk: een
kamikazepiloot en terrorist hebben met elkaar gemeen dat ze bewust hun dood
tegemoetgaan. Voor een kamikaze betekende levend terugkeren echter dat de missie
was mislukt. Een schande. Maar voor hemzelf was de acceptatie van de dood niet
vanzelfsprekend. 'Je moet lijden aan waanzin, idiotie', zegt hij, 'Zonder een
abnormale geestesgesteldheid kan een mens niet zijn eigen leven vergooien voor
land, volk of religie.'

Hoe word je zo ziek?

Mobilisatie

Den werd in 1923 in Tokio geboren. Zijn grootvader behoorde tot de adel. Den
bezocht de Gakushuin, een lagere en middelbare school die eind negentiende eeuw
was opgericht voor de keizerlijke familie en de adel. In dezelfde tijd ging de
beroemde schrijver Yukio Mishima naar de Gakushuin. En eerder had Keizer
Hirohito er zelf in de schoolbanken gezeten. In oktober 1943 stapte Den over
naar de Universiteit van Tokio, nog altijd de kweekvijver van de elite. Twee
maanden later kwam de oproep tot mobilisatie.

Met vierhonderd andere studenten kreeg Den een opleiding tot officier bij de
marine, de legertak waar het kamikazeconcept was geboren. Op een avond in
oktober 1944, vlak nadat luitenant Seki de wereld had laten kennismaken met het
nieuwe fenomeen, werden de studenten bijeengeroepen in de sporthal. 'Alle
docenten stonden in een rij bij de ingang opgesteld', zegt Den. 'Er heerste een
plechtige atmosfeer.' Vanaf een podium zei de commandant van de school: 'Wij
zoeken uit jullie midden leden voor de speciale aanvalstroepen. Gebruikte wapens
zijn onderzeeer, bemande torpedo en motorboot. Vrijwilligers dienen zich voor
morgenochtend acht uur te melden. Einde mededeling.'

Doodstil waren de jongens toen ze de hal verlieten. Niemand kon die nacht
slapen, zegt Den. Hij lag in een kamer met twaalf man. Allemaal lagen ze tot het
ochtendgloren te draaien en te woelen terwijl ze de waarde van hun leven
overdachten. Op een enkeling na. Den: 'De jongen in het bed naast me stond 's
nachts op om zich aan te melden. Nadat hij terugkwam en weer in zijn bed stapte,
sliep hij in een keer in.' Alleen jongens die kozen voor de dood waren hun
zorgen kwijt en hadden een rustige nacht. Veertig van de vierhonderd meldden
zich aan en zijn allemaal omgekomen.

Die nacht kwamen bij Den afwisselend twee beelden bovendrijven. 'Eerst het beeld
van mijn leraar die zei: 'sterf voor de keizer'. Daarna het beeld van een
plezierige reis met de hele familie. Pas later realiseerde ik me dat de
boodschap daarvan was: leef verder!' Daarmee besloot Den dat zijn eigen leven
belangrijker was dan de keizer 'De wil om te overleven won die lange nacht.'
Maar na zijn eenjarige opleiding werd hij toch bij een kamikaze-eenheid
ingedeeld.

De 'geestesziekte' die jongeren bereid maakte hun leven voor de keizer op te
offeren schrijft Den toe aan indoctrinatie en hersenspoeling. In de jaren
dertig, de periode dat Den naar school ging, werd de militarisering van het
onderwijs langzaam maar zeker versterkt, zegt Den, die al op school militaire
training onderging. 'Ter onderscheiding van voorgaande generaties werden wij de
'militaristische jongeren' genoemd.'

Den vertelt over een leraar die leerlingen inprentte dat 'sterven voor de
keizer' de hoogste eer was en dan heeft hij het niet over de militaire
opleiding. Ook op gewone scholen werd kinderen dat bijgebracht, zelfs op
meisjesscholen. Zo vertelde een oudere vrouw op het eiland Okinawa ooit dat ook
op haar meisjesschool werd geleerd dat 'de dood is als een bloem'. Toen de
Amerikanen in de zomer van 1945 op Okinawa landden, werden zij en haar
klasgenoten als verpleegsters gemobiliseerd. Ze vochten met het leger mee tot de
dood. Slechts enkele meisjes hebben het overleefd toevallig, zoals deze vrouw
vertelde. De naam van hun beroemd geworden eenheid luidde 'lelie', een
kortlevende bloem.

Nadat Japan eind negentiende eeuw de grenzen opende, creeerde de elite een nieuw
nationalisme rond de keizer. Dat was nodig om tegenwicht te bieden aan Westerse
invloed. Afgesloten als Japan eeuwenlang voor vreemdelingen was geweest, leefde
het concept 'natie' helemaal niet bij de bevolking. Daar moest verandering in
komen om in de nieuwe omstandigheden als land te overleven, meenden de
machthebbers. Loyaliteit aan de keizer en opofferingsgezindheid werden
aangekweekt door kinderen bij te brengen dat zij die stierven voor het vaderland
als een god vereerd zouden worden in de Yasukuni tempel, een nieuw opgezet
instituut dat onder gezag van het leger viel.

Superioriteit

De eerste oorlogen die Japan als modern land rond 1900 tegen China en Rusland
voerde waren nog korte campagnes die met een winstgevend vredesakkoord werden
afgesloten. Japan gedroeg zich niet anders dan andere imperialistische staten.
Maar gaandeweg groeiden de botsingen met de Westerse concurrenten die zich
verzetten tegen Japanse expansie. De Japanners, vooral het gefrustreerde
middenkader in het leger, ging er een steeds radicalere ideologie op nahouden.
Ze geloofden in de superioriteit van het Japanse volk onder leiding van de
'goddelijke' keizer. Men wilde geen rekening meer houden met internationale
overwegingen. Voor de aanval op Pearl Harbor wist de marinetop al dat het
vervolg weinig kans van slagen had. Toch zette men door als gevolg van groeiend
fanatisme. Aan het einde van de oorlog ontstond de kamikazetactiek op initiatief
van een man, zonder dat het Japanse leger ooit een afweging maakte of de tactiek
effectief of verspillend zou zijn. Stilzwijgend liet de legertop de officier
zijn gang gaan. De oorlog was niet langer een rationeel verlengstuk van de
diplomatie, maar een 'heilige oorlog'.

Kolonel Onishi, de 'uitvinder' van het kamikazeconcept, gaf luitenant Seki en
zijn mannen bij hun vertrek als boodschap mee: 'Jullie zijn al goden en hebben
daarom geen wereldlijke verlangens meer. Hooguit hebben jullie het verlangen te
weten dat het niet zinloos is geweest dat jullie jezelf op de vijand hebben
geworpen. Maar helaas kunnen jullie dat niet weten, en kunnen wij het niet laten
weten, want jullie gaan een eeuwige slaap tegemoet. Maar ik verzeker jullie dat
ik mij er persoonlijk van zal vergewissen en rapport zal uitbrengen aan de
keizer. Ga dus met een gerust gemoed.'

Als ervaren gevechtspiloot schimpte luitenant Seki op de opdracht om behalve een
bom ook zijn vliegtuig en zichzelf op de vijand te gooien. Maar hij deed het.
Ook de twijfelende Hideo Den zou zichzelf bewust de dood in hebben gejaagd als
de oorlog maar iets langer had geduurd. 'Onderwijs is in dat opzicht
angstaanjagend. Kinderen geloven automatisch wat hen wordt verteld', zegt Den nu
terugblikkend.

De militaristische opvoeding had een vuur van fanatisme veroorzaakt. Dit leidde
ertoe dat ook na de overgave nog velen zich op de vijand wilden werpen of
zichzelf het leven ontnamen. Den was aan het einde van de oorlog commandant van
een flottielje motorboten en wachtte aan de kust op de Amerikaanse invasie van
de Japanse hoofdeilanden. Waren de Amerikanen verschenen, dan hadden zij zich
als eerste als varende bommen tegen de vijand te pletter moeten varen. 'Toen ik
hoorde dat de oorlog voorbij was, was mijn eerste gedachte: mijn leven is gered.
Maar onder mijn ondergeschikten waren jongens jonger dan ik, nog
militaristischer opgevoed dus - die zeiden dat we toch moesten aanvallen. Zij
wilden sterven, ongeacht wat de keizer zei.' Den stopte zijn ondergeschikten.

Luitenant Nakatsuru - van de foto - was minder gelukkig. Hij steeg met zijn
eenheid op nadat de keizer via de radio bekend had gemaakt dat Japan zich
overgaf. Nakatsuru handelde in opdracht van zijn commandant. Hij was geen
fanatieke vrijwilliger. 'Ik heb geen haast te sterven', had de jonge vader een
goede vriend toevertrouwd. Vermoedelijk heeft de commandant van de basis, die
mee aan boord ging, bewust de dood gezocht en enkele tientallen jonge piloten
meegenomen.

Voor Den was het einde van de oorlog als het ontwaken uit een kwade droom. Het
leven bleek opeens meer dan sterven voor de keizer. Den ging terug naar zijn
economiestudie aan de universiteit, maar nam uit pure interesse ook de kans waar
om aan de rechtenfaculteit colleges over de nieuwe, democratische grondwet te
volgen. Hij wilde weten hoe de samenleving ook op een andere manier kon worden
ingericht, zonder de keizerlijke ideologie. Maar bij sommigen is het vuur van
fanatisme nooit uitgegaan. Zelfs vijfentwintig jaar na dato viel er, zegt Den,
nog een slachtoffer: de schrijver Yukio Mishima. In 1970 pleegde hij samen met
een jonge vriend spectaculair harakiri - de rituele zelfmoord door het
opensnijden van de buik, gevolgd door onthoofding door een trouwe volgeling.
Mishima deed dat op het hoofdkwartier van het Japanse leger in Tokio. Hij had de
aanwezige soldaten opgeroepen het oude, militaristische Japan te herstellen.
Maar de soldaten, van een nieuwe generatie die de oorlog niet had meegemaakt,
maakten hem uit voor idioot. En Mishima trok zijn conclusies.

Hideo Den was schoolgenoot van Mishima. Op de elitaire Gakushuin zat de
toekomstig schrijver dertien jaar lang een klas lager dan Den, van de lagere
school tot het einde van de middelbare opleiding. 'Mishima was fysiek zwak, had
een hekel aan sport en werd afgekeurd voor het leger. Maar wij, en al zijn
klasgenoten, gingen wel', zegt Den. Terwijl zijn schoolvrienden een
officiersopleiding kregen en als kamikazes sneuvelden, moest de intelligente en
gevoelige Mishima in een fabriek werken. 'Dit groeide voor Mishima uit tot een
complex. Zonder zelf in het leger te hebben gezeten heeft hij als lid van de
'militaristische generatie' het leger geidealiseerd. In zijn bibliotheek schreef
hij na de oorlog uitermate elegante literatuur voor de hogere klassen. Maar het
harde leven van de gewone man kende hij niet. In zijn gedachtenwereld duurde de
oorlog voort. Hij weigerde het nieuwe Japan, het democratische Japan dat hij
buiten zag, te accepteren.'

Den zelf ging precies de tegenovergestelde weg. Hij koos voor pacifisme. Hij
werd journalist en dook in de naoorlogse ellende van de gewone bevolking.
Tijdens de Vietnam-oorlog, in 1967, reisde hij naar Noord-Vietnam en maakte een
beroemd geworden televisiedocumentaire, Glimlach uit Hanoi. Daarin schetste hij
een heel ander beeld van de oorlog. De Japanse machthebbers - nu grote vrienden
van Amerika - waren woedend en onder politieke druk verloor Den zijn baan.
Daarop besloot hij zelf de politiek in te gaan als lid van de Sociaal
Democratische Partij.

'De gangbare literatuurkritiek esthetiseert Mishima's gedrag. Maar als ik
Mishima lees, dan voel ik dat hij nog in de oorlog leefde, ook al schreef hij
over zaken die niet in het militarisme van destijds pasten. Hij was het laatste
slachtoffer van de oorlog, slachtoffer van de indoctrinatie die hij als ballast
mee bleef dragen. Hij was de laatste kamikaze.'

Okinawa, 1945: kamikaze-actie op een Amerikaans vliegdekschip voor de kust van
het Japanse eiland Okinawa Foto uit 'De Tweede Wereldoorlog in foto's'

Hideo Den als jong dienstplichtig militair in de oorlog

Hideo Den nu Foto's website Hideo Den

Zelfdoding ; Luchtmacht ; Cultuur ; Tweede wereldoorlog ; Kunst en Cultuur ;
Geschiedenis ; Vrede en Veiligheid ; Defensie ; Krijgsmacht ; Gezondheid ;
Gezondheidszorg

LOAD-DATE: May 8, 2003

LANGUAGE: DUTCH

                © 2001 PCM Uitgevers B.V.  All rights reserved.

                               26 of 82 DOCUMENTS

                                NRC Handelsblad

                                October 2, 2001

Bloembollen eten

BYLINE: MAARTEN HUYGEN

SECTION: Voorpagina; Pg. 1

LENGTH: 668 words


Nu het nieuwe er al lang af is, heeft Big Brother zijn massale
aantrekkingskracht verloren. Maar er is een golf van reality-klonen uit voort
gekomen. Twee jaar geleden keek iedereen omdat iedereen keek, ook al waren de
scenes in de Almeerse tv-kijkdoos nog zo suf. Het was een nieuw soort tv.
Sabine's verhoudinkje met Bart en Ruuds geknuffel werden conversatie-onderwerpen
voor als je niets beters wist bij de kapper. Roddelbladen volgden het op de voet
en cultuurcritici - ook ik - destilleerden gretig maatschappelijke analyses. Je
kreeg een voor- en tegenkamp van mensen die allemaal keken. Nu wordt een
niet-kijker niet meer bijgepraat, behalve bij de doelgroep van toch nog meer dan
600.000 kijkers en dat is genoeg voor zo'n goedkoop programma. Dat aantal loopt
op bij de eindstrijd in december, als het gezelschap kleiner en overzichtelijker
wordt.

Nu moet je echt alle uitzendingen volgen of bijlezen op internet om een beetje
op de hoogte te blijven en dat is de moeite niet. De gesprekken in therapeutisch
jargon interesseren me weinig. Ook nu liggen de deelnemers lang in bed uit
verveling. Om kijkers vast te houden, heeft de redactie er een strijdelement in
gebracht, The Battle, dat het ingewikkelder maakt en moeilijker te volgen dan
vroeger. Het gaat om allerlei spelletjes. Het winnende team verblijft in een
luxe-omgeving met jacuzzi (naakt gefoezel!) en de verliezers in een stal met
stro. Het meeste aandacht trekken de in zichzelf verdiepte transseksueel Kelly
en de lastige Frank. Maar als ik er eens heen-zap zie ik zelden iets memorabels.
In het veel populairdere soapgenre is elke minuut hevig en emotioneel. De
soapkarakters zijn bekend omdat ze jarenlang mee gaan. Big Brother moet moeite
doen om uit elke dag twintig minuten televisie te persen. Legendarisch is het
antwoord op een quizvraag dat Prinsjesdag op 30 april valt. De deelnemers zijn
niet de allerslimsten. De echte reality werd niet geloofd door een groep
bewoners die op tv de aanslagen in New York te zien kreeg. Ze dachten dat ze
voor de gek werden gehouden.

Nu de gewone man door reality beroemd wordt, is roem gewoon geworden en beklijft
die zelden. Reality associeer ik met tatoeages en piercings, ook zoiets
aandachttrekkerig lelijks. Gisteren miste ik Blind Vertrouwen, waar partners
twee weken apart op vakantie gaan en door anderen worden verleid. Een test. Aan
het einde van elke dag worden de gescheiden partners gefilmd terwijl ze elkaars
trouw of overspel zien op de video. De korpsleiding van politie Holland Midden
vond dit te ver gaan voor het eigen personeel en had een agentenpaar bedreigd
met lastige onderzoeken als ze zouden meedoen. Wie teveel krijgt te zien van de
mens achter het uniform, gaat om de politie lachen. Uiteindelijk hadden de
getatoeeerde echtelieden ontslag genomen van de politie, alleen om op tv te
komen. Dachten ze de kans van hun leven te hebben? Hopen ze door te breken in de
show-wereld? Een leven van winkels openen? In ieder geval hadden ze een
exclusief interview met Henk van der Meyden. Daarbij zal het wel blijven, want
er is zo veel reality.

Veel reality bestaat uit ontgroeningsgrappen die jonge kijkers trekken. In Een
rug te ver moeten deelnemers voor een prijs van 1000 gulden zoveel mogelijk
braken, frikadellen verorberen of een broodje eten nadat het door omstanders is
voorgekauwd en uitgespuugd. Als het maar vies is. Vooral jongeren lenen zich
voor dat soort uitdagingen. Maar gisteren zag ik ook veertigers meedoen aan een
wedstrijd om zo snel mogelijk bij de buren in hun doorzon-woonwijkje zes
ongewassen kledingstukken te verzamelen en aan te trekken. Toen ik ze daar zo
halfnaakt zag rennen in vieze slipjes en bh's kreeg ik heimwee naar de schaamte.

Vorige week moesten deelnemers aan de bloembollen-eetwedstrijd in het ziekenhuis
worden opgenomen met vergiftigingsverschijnselen. Niet alleen deelnemers, ook
redactieleden van dit soort programma's zijn oliedom. Zo maakt meligheid nog
eens nieuws.

Televisie ; Media ; Omroep

LOAD-DATE: May 8, 2003

LANGUAGE: DUTCH

                © 2001 PCM Uitgevers B.V.  All rights reserved.

                               27 of 82 DOCUMENTS

                                NRC Handelsblad

                               September 22, 2001

Boten voor de gewone man

BYLINE: DOOR CEES BANNING

SECTION: Economie; Pg. 16

LENGTH: 1615 words


Hij tekende voor de democratisering van de watersport en is grondlegger van de
industriele boot. De Nederlandse ontwerper E.G. van de Stadt innoveerde het
zeilen; zijn tekeningen - 650 in totaal - zijn voor het eerst verzameld en
geannoteerd. Aartsvader van het moderne zeilen.

Zijn bootontwerp, de Pionier, staat synoniem voor de democratisering van de
watersport. Henry Ford produceerde een auto voor de gewone man; Ericus Gerhardus
van de Stadt bouwde boten voor de 'kleine beurs'.

De Pionier (1959) was het eerste in serieproductie gebouwde polyester
kajuitjacht ter wereld. Tot die tijd was de watersport, met uitzondering van het
zeilen in kleine open boten, een elitaire aangelegenheid. Maar het nieuwe
materiaal polyester - en het gunstige economische klimaat het 'economisch
eldorado' veranderde het beeld op het water radicaal. Zelfbouw van jachten en de
relatief goedkope polyester jachten verdrongen de klassieke ronde- en
platbodemjachten.

E.G. ('Ricus') van de Stadt (1910-1999) is de grondlegger van de industriele
jachtbouw in Nederland. Op dit moment telt Nederland ruim anderhalf miljoen
watersporters. Volgens schattingen, exacte cijfers ontbreken, bezitten 300.000
mensen een schip groter dan zes meter en 400.000 mensen een boot kleiner dan zes
meter. Van de Stadt tekende voor zo'n 650 ontwerpen. Morgen verschijnt een boek
waarin al zijn tekeningen zijn verzameld en wordt in het scheepvaartmuseum in
Amsterdam een congres belegd.

Van de Stadt stamt uit een oud Zaans geslacht van houthandelaren. Op twaalf
jarige leeftijd tekende hij zijn eerste ontwerp, een zeilkano. 'In vergelijking
met andere kano's zelfs van grotere afmetingen is hij zeer snel en loopt
behoorlijk hoog aan den wind', vermeldde het clubblad van de Zaandamse Kano
Club. Wie ook zo'n snelle kano wilde, kon de tekening bij Ricus bestellen:
kosten een kwartje.

Op 23-jarige leeftijd begon Van de Stadt, pas afgestudeerd aan de HTS, met een
startkapitaal van 25.000 gulden een scheepswerf en tekenkamer aan de Voorzaan in
Zaandam; tegenover de werf waar de Russische tsaar Peter de Grote eind 17e eeuw,
aangetrokken door de roem van de Zaanse scheepsbouwers, het vak van
scheepstimmerman had geleerd.

Uit het werfboek blijkt dat de eerste opdracht een Zestienkwadraat is geweest.
Twee jaar na de oprichting kreeg Van de Stadt in 1935 een opdracht van het
Watersport Verbond voor de bouw van zes Olympia-jollen - oefenboten voor de
afvaardiging naar de Olympische Spelen van 1936 in Kiel. Ook Van de Stadt zelf
nam deel aan de kwalificatiewedstrijden. Daan Kagchelland won de selectie en Van
de Stadt, nummer twee, ging mee als reserve. Op de spelen behaalde Kagchelland
goud en de Olympia-jol werd in korte tijd een zeer populaire boot waarvan zo'n
vijftig door Van de Stadt zijn gebouwd.

De grote doorbraak kwam in 1939; de oorzaak: een deur. In de loop van 1939 zocht
Kees Bruynzeel, directeur van de Bruynzeel Deurenfabriek in Zaandam, naar
alternatieven omdat door de oorlogsdreiging de bouwactiviteiten verminderden.
Een alternatief was de fabricage van keukens, een ander die van botenbouw.

Bruynzeel had, door gebruik te maken van de pas ontwikkelde watervaste
kunstharslijm, een duurzame triplexsoort hechthout gemaakt voor de fabricage van
buitendeuren. Door hetzelfde materiaal te gebruiken voor het bouwen van boten
hoopte Bruynzeel de bouwwereld te overtuigen van de vocht- en waterbestendigheid
van dit nieuwe materiaal.

In de zomer van 1939 kwam Van de Stadt voor halve dagen in dienst bij de
deurenfabrikant om een bootontwerp te tekenen en de productie voor te bereiden.
Het moest een serieproduct worden, waarbij de machines van de keukenfabriek
gebruikt konden worden. Bruynzeel rekende uit dat een lengte van 6,50 meter
ideaal zou zijn, want dan waren drie platen hechthout voldoende. Het 'spanen
doosje' zoals Van de Stadt zijn ontwerp, de Valk, typeerde, was een
revolutionair vaartuig. Gebouwd met nieuwe constructiemethoden van een nieuw
materiaal. De eerste industriele zeilboot ter wereld en direct ook een nationale
eenheidsklasse. De Valk was zijn tijd ver vooruit en nog steeds is het een
populaire (wedstrijd)boot op de Friese en Hollandse meren.

Uit de zakelijke verhouding tussen Van de Stadt en Bruynzeel groeide een hechte
vriendschap. Bruynzeel, een gepassioneerd zeiler, liet zijn nieuwe boten
ontwerpen en bouwen door Van de Stadt. Bruynzeels weinig orthodoxe ideeen vonden
bij klassiek ingestelde jachtbouwers geen gehoor, Van de Stadt profileerde zich
als een innovatieve jachtbouwer. Bruynzeel was gefascineerd door de snelheid die
hechthouten lichtgewicht constructies mogelijk maakten.

Van de Stadt ontwierp voor hem een 12-meter oceaanracer, 'de Zeevalk'. Een
innovatief ontwerp de klassiek ronde vormen waren vervangen door rechte vlakken.
Voor Bruynzeels zestigste verjaardag ontwierp Van de Stadt een jacht met een
lengte van ruim 21 meter,'de Stormvogel', gebouwd van hechthout.

Twintig jaar na het succes van de Valk begon Van de Stadt te experimenteren met
weer een nieuw materiaal: polyester. De jaren veertig en het begin van de jaren
vijftig waren moeizame jaren voor de werf. Bouwmaterialen waren schaars en de
ingevoerde 'weeldebelasting' van veertig procent op jachten ontmoedigde de bouw
en verkoop. Maar in 1953 kreeg de werf een exportorder voor kleine
kajuitjachtjes voor de Amerikaanse markt. De verkoop van de mahonie rondspant
scheepjes liep op tot zo'n veertig stuks in 1954.

Via de export naar de Verenigde Staten kwam de werf in Zaandam ook in aanraking
met een nieuw product: polyester. Het materiaal bood grote mogelijkheden. Door
de bouw in mallen werd het mogelijk in korte tijd grote aantallen te produceren.
En voor de bouw was minder vakmanschap vereist; een werf kon goedkoper bouwen
dan in hout. Na experimenten met kleine bijbootjes kwam in het voorjaar van 1955
het eerste exemplaar van een speciaal ontworpen tweemansboot, de Stern, uit de
mal. De Stern werd, evenals de Valk, een nationale eenheidsklasse en was de
eerste in serie geproduceerde polyesterboot in Nederland.

Met de productie van de Pionier in 1959 zette de werf in Zaandam steeds meer
schepen af op de buitenlandse markt. De boot stond als zeer degelijk te boek.
Toen Van de Stadt bijvoorbeeld de constructietekening van de Pionier naar
verzekeringsmaatschappij Lloyds in Londen stuurde, kreeg hij bericht terug dat
de boot veel sterker was dan noodzakelijk. Herman Jansen was de eerste
Nederlander die solo de wereld rond voer in een Pionier, een boot van ruim negen
meter.

Met onder meer de Randmeer, de Trotter, de Sprinter, de Bries, de Pionier 10
kwam het accent van de werf meer te liggen bij de productie dan het ontwerpen
van schepen. Van de Stadt, die begin jaren zeventig inmiddels in de buurt van de
pensioengerechtigde leeftijd kwam, begreep dat er een keuze gemaakt moest worden
tussen productie en ontwerpen. In 1973 werd de beslissing genomen, de werf werd
verkocht aan het Duitse Dehler Bootsbau; precies veertig jaar na de oprichting.
De ontwerpers gingen verder als ontwerpbureau E.G. van de Stadt & Partners.

'Van de Stadt heeft een doorslaggevende bijdrage geleverd aan de innovatie van
jachtontwerpen en jachtbouw', constateert Theo van Harpen, auteur van het boek
'E.G. van de Stadt pionier in jachtontwerpen'. 'Goede zeileigenschappen, een
praktische indeling en innovatief materiaalgebruik zijn kenmerkend voor zijn
boten.' Het idee om de geschiedenis van de werf vast te leggen, ontstond eind
jaren zeventig. Willem Akkerman, hoofd van de tekenkamer, annoteerde alle
ontwerpen en plaatste ze in historisch perspectief. De tekenkamer was de
katalysator van het succes. Van de Stadt zette de grote lijnen op papier en de
tekenkamer werkte het uit. Maar vaak namen ze ook zelf het initiatief en werd
het eindproduct aan Ricus voorgelegd. Akkerman, die later met Klaas Kremer de
Waarschipwerf oprichtte, is voor negentig procent de auteur van het boek, stelt
Van Harpen die het project na het overlijden van Akkerman afrondde.

Het boek dat morgen wordt gepresenteerd, bevat een cd-rom met alle 650 ontwerpen
van de Zaanse scheepsbouwer. 'We hebben alle bouwtekeningen en zeilplannen
gescand. Een monnikenwerk waar we ruim een jaar mee bezig zijn geweest', zegt
Hans Korner van Van de Stadt Design. Maar het bespaart de jachtontwerper ook
veel werk. 'Knettergek' werden ze van de telefoontjes wanneer er weer een storm
over land en zee had geraasd. 'Het komt vaak voor dat de boot heel is gebleven,
maar de mast gebroken. Eigenaren willen dan een tekening van het zeilplan',
vertelt Korner. 'Het zoeken kostte uren, want we kregen ook aanvragen van de
eerste ontwerpen van veertig jaar geleden. Nu hoeven we alleen nog maar een
schijfje op te sturen. De aanvragen zullen wel blijven komen, want Ricus' boten
hebben slechts een manco: ze zijn te degelijk.'

'E.G. van de Stadt pionier in jachtontwerpen'. Willem Akkerman, Theo van Harpen
en Jan Broek. Uitgeverij Van Wijnen Franeker. ISBN 90 51 94 21 84. Prijs: 130
gulden (inclusief cd-rom). Zondag 23 september organiseert het Scheepvaartmuseum
in Amsterdam een congres over Van de Stadt. Inlichtingen: 020 5232 222. Aan de
steiger van het Scheepvaartmuseum liggen van 23 tot en met 29 september vijftig
ontwerpen van E.G. van de Stadt.

Ricus van de Stadt

De Pionier, een polyester zeiljacht van ruim 9 meter. Lloyds in Londen vond de
boot veel sterker dan noodzakelijk.

Een kano met 5 vierkante meter zeil, ontworpen door Van de Stadt op 12-jarige
leeftijd.

Het lijnenplan van de Valk, nog steeds volop te zien op meren en plassen.

Zeilen ; Schepen ; Verkeer en Vervoer ; Scheepvaart ; Sport ; Watersport

LOAD-DATE: May 12, 2003

LANGUAGE: DUTCH

                © 2001 PCM Uitgevers B.V.  All rights reserved.

                               28 of 82 DOCUMENTS

                                NRC Handelsblad

                               September 20, 2001

Indonesie krijgt forse hulp VS

BYLINE: DOOR ONZE CORRESPONDENT DIRK VLASBLOM

SECTION: Economie; Pg. 16

LENGTH: 378 words

DATELINE: JAKARTA, 20 SEPT.


President Bush van de VS heeft Indonesie economische hulp toegezegd en een
embargo op de leverantie van niet-dodelijke militaire goederen aan dat land
opgeheven. Ook zal de militaire samenwerking tussen beide staten, zij het
vooralsnog op bescheiden schaal, worden hersteld.

Bush deed deze toezeggingen gisteren tijdens een onderhoud in Het Witte Huis met
de Indonesische president Megawati Soekarnoputri. Megawati beloofde
'samenwerking met de internationale gemeenschap bij de bestrijding van het
terrorisme'. De door de Amerikanen gebezigde term 'oorlog' komt in de verklaring
niet voor.

Megawati onderstreepte dat 'terrorisme ook een steeds grotere bedreiging vormt
voor de democratie en nationale eenheid van Indonesie.' Ze doelde op recente
bomaanslagen bij kerken en winkelcentra die de politie toeschrijft aan de
afscheidingsbeweging in de provincie Atjeh en een radicale moslimgroep uit
Maleisie. Megawati erkende dat haar land 'nog een reeks problemen moet oplossen
in verband met de schending van mensenrechten, vooral in conflictgebieden'.

Megawati's meereizende adviseur Frans Seda zei gisteren dat zij Bush onder de
aandacht zou brengen dat 'terrorisme geen verband houdt met welk geloof dan ook,
dat bij eventuele represailles het gewone volk moet worden gespaard en dat niet
alle religieuze radicalisme terroristisch is.'

Bush kondigde aan dat de VS het in september 1999, na de door het Indonesische
leger gesteunde militiefurie in Oost-Timor, ingestelde embargo op de leverantie
van militaire apparatuur zullen opheffen voor 'niet-dodelijke' goederen. De twee
leiders verklaarden dat hun landen de militaire samenwerking op bescheiden
schaal zullen hervatten ter ondersteuning van de Indonesische inspanningen voor
hervorming van de strijdkrachten. President Bush zegde voorlopig 130 miljoen
dollar toe voor hervorming van het Indonesische rechtssysteem.

Meer hulp kan volgen voor bijstand aan ontheemden, wederopbouw van de
infrastructuur en training van de politie. Amerikaanse financieringsinstellingen
trekken 400 miljoen uit voor de bevordering van handel met en investeringen in
Indonesie, met name in de olie- en gassector.

Buitenlandse betrekkingen; Ontwikkelingshulp; Politiek en Staat; Buitenlandse
Betrekkingen

LOAD-DATE: May 12, 2003

LANGUAGE: DUTCH

                © 2001 PCM Uitgevers B.V.  All rights reserved.

                               29 of 82 DOCUMENTS

                                NRC Handelsblad

                               September 6, 2001

Wijngigant met januskop

BYLINE: LUCETTE M. FABER

SECTION: Agenda; Pg. 21

LENGTH: 1701 words


In drie generaties groeide de Californische familie Gallo uit van kleine
wijnmakers tot megaproducenten. Het wijnimperium profileert zich graag met zijn
chique 'boutiquewijnen', maar verzwijgt liever zijn grote geldbron. Het topje
van de Californische wijnberg rust op massaproductie van goedkope slobberwijn.

Midden in de bosrijke maar kurkdroge Dry Creek Valley in Sonoma, Californie,
verrijst een heuvel uit het niets. Het doet denken aan een grafheuvel van een
Chinese keizer of Myceense prins, maar dit is geen grafheuvel, het is bijna een
heiligdom. Dit is de 'state of the art winery' van Gallo, 's werelds grootste
wijnconcern. Er is geen ontvangstruimte voor bezoekers, alleen deze kale
tumulus, de Heilige Hallen van een wijnfamilie die in drie generaties uitgroeide
van kleine wijnmakers tot megaconcern. De Frei Ranch Winery in Sonoma is de
kroon op bijna zeventig jaar hard werken; hier worden alleen serieuze vaklieden
toegelaten en niet, zoals bij bijna alle andere wineries in Californie,
jan-met-de-pet die op zondag wil gaan wijnproeven. Toch maakt wijnproducent
Ernest & Julio Gallo niet louter exclusieve wijn: Sonoma is het topje van de
wijnberg, waar ongeveer tien procent van alle Gallo-wijn vandaan komt. De
miljardenproductie, waarmee een op de drie Amerikanen van wijn wordt voorzien,
komt uit Central Valley (Modesto en Fresno zijn de productiecentra) en wordt op
de markt gezet onder talloze submerken waarop de naam Gallo niet voorkomt. Voor
de buitenlandse gasten, en merkwaardig genoeg ook voor de Amerikanen zelf, wil
Gallo niet te koop lopen met zijn astronomische grootheid. In tegenstelling tot
ieder ander Amerikaans bedrijf waarvoor 'big' automatisch 'beautiful' is houdt
de familie Gallo de basis van zijn succesverhaal liever buiten de pers. 'Big' is
niet 'beautiful' in de huidige wijnindustrie. De cult- of boutiquewijnen doen
het uitstekend in de Verenigde Staten, zeker in Californie, en daarin past niet
het megaconcern E. & J. Gallo. Naar Europees voorbeeld geldt in Amerika voor
wijn 'small is beautiful'. Welke strategie het concern kiest met een lange
geschiedenis in sloten slobberwijn, is een verhaal apart.

De geschiedenis van het Gallo-imperium laat zich lezen als een variant op het
klassieke levensverhaal van Dagobert Duck. Ernest en Julio Gallo, zonen van
eenvoudige Piemontese immigranten die op kleine schaal wijn maakten, begonnen
ooit met niets; nu zijn Ernest (93, Julio is inmiddels overleden) en zijn
familie multimiljonairs.

Na de opheffing van de Drooglegging in 1933 wilden de broers, 24 en 23 jaar oud,
wijn maken. Net als hun ouders maar met een verschil: vanaf het begin hadden zij
grootse plannen. De broers wilden dat elke Amerikaanse arbeider dagelijks een
fles wijn op tafel kon zetten, iets wat hij 14 jaar lang had moeten ontberen.

Kredietwaardig waren ze niet, dus huurden ze hun pers- en bottelinstallaties.
Druiven kochten ze van kleine wijnboeren. Wijngaarden kopen, dat kwam niet eens
aan de orde. Maar hun ambities werden verwezenlijkt: de simpele, goedkope wijn
van de Gallo's viel in goede aarde in dit land waar men weinig gewend was. Het
bedrijf, gevestigd in Modesto in de Central Valley, groeide in de jaren veertig
en vijftig als kool. Omdat er nauwelijks concurrentie was Californie telde in
die tijd misschien twintig wijnproducenten, tegenover zo'n vijftienhonderd
vandaag de dag gingen de wijnen met fancy namen als 'Hearty Burgundy 'en 'White
Chablis' (inhoud onbekend) als zoete broodjes over de toonbank. De familie Gallo
breidde zich uit en er werden meer en grotere installaties en meer druiven
gekocht. In de jaren zeventig begon de herleving van de wijnproductie in
Californie, die in de negentiende eeuw aanzienlijk was geweest. De concurrentie
groeide, maar voorlopig was de positie van Gallo onaantastbaar.

Moeilijk werd het pas toen eind jaren tachtig de smaak van de Amerikanen een
klein percentage van de Amerikanen, maar wel een groep met veel invloed, geld en
een referentiekader van Europese wijnen zich ging ontwikkelen. Wijngoeroe Robert
Parker begon met zijn al spoedig invloedrijke puntensysteem voor Europese en
Amerikaanse lees voornamelijk Californische wijnen een smaakkader te creeren
waarin Gallo's hartige Bourgognes en witte Chablis niet meer pasten. Ernest en
Julio moesten gaan werken aan een ander imago, echter zonder hun
slobberwijnmarkt te verliezen, want die leverde het kapitaal waarmee nieuwe
investeringen konden worden gedaan. Het bedrijf ging werken als een uitgeverij
die het grote geld verdient met pulpromannetjes en dat geld gebruikt om mooie
dichtbundels mee te financieren.

Die 'dichtbundels' van de familie Gallo omvatten acht wijngaarden, in totaal
dertig hectare, in Sonoma, gelegen in Dry Creek Valley (Frei Ranch, Stefani,
Chiotti), Alexander Valley (Barrelli Creek), Russian River Valley (Laguna Ranch,
Laguna Ranch North, MacMurray) en Sonoma Coast (Two Rock). Dit zijn uitstekende
gebieden om kwaliteitswijn te maken: er zijn mooi afwisselende en koele
microklimaten en een redelijk gevarieerde bodem. Hier kunnen Amerikaanse
'terroirwijnen' worden gemaakt, iets dat tot nu toe aan Europa leek
voorbehouden.

De 'pulpromannetjes' van Gallo stammen uit de wijngaarden in Central Valley,
goed voor enorme oogsten door zijn warme, droge klimaat. Hier komen de simpele
wijnen als 'Livingston Burgundy' (anderhalve liter voor vijf dollar) vandaan.
Over deze wijnen dienen geen kritische vragen te worden gesteld door lastige
journalisten, werd mij te verstaan gegeven. Om aan een etiket te komen, moest ik
zelf een fles kopen in de plaatselijke supermarkt.

Eind jaren tachtig vond Gallo de tijd rijp om met zijn mooie wijnen uit Sonoma
de sprong naar de Europese markten te maken. Eerst naar Engeland, daarna volgden
de Scandinavische landen en, vanaf 1996, Nederland. Turning Leaf was het eerste
merk dat op de markt werd gebracht door Albert Heijn, in drie versies
(Chardonnay, Sauvignon Blanc en Zinfandel). Dat waren wijnen in het gemiddelde
prijssegment (iets onder de vijftien gulden). Thans is in bijna alle
supermarkten in Nederland ook de goedkope serie Wine Cellars te koop voor
[f]8,95.

Voor de Nederlandse horeca werden de duurdere series gelanceerd; wij houden er
nu eenmaal niet van om een wijn die bij de slijter vijftien gulden kost, in een
restaurant voor het viervoudige bedrag op de kaart te zien. De horecawijnen die
men nu exporteert, zijn de zogeheten Sonoma County-wijnen en de Single Vineyard
wijnen: deze wijnen komen niet uit diverse plaatsen in Californie, maar alleen
uit Sonoma County c.q. van aparte wijngaarden. Ze hebben in de regel houtrijping
op nieuw hout en komen van wijngaarden waar gedeeltelijk met de hand wordt
geplukt. De laatste stap op de ladder naar volmaaktheid zijn de Estate-wijnen,
die alle van een enkele wijngaard in eigen bezit komen. Op het etiket staan de
handtekeningen van Ernest en Julio, de uitstraling is chic en lichtjaren van de
anderhalve literflessen 'hearty Burgundy' verwijderd.

Intussen wordt de derde generatie Gallo-wijnmakers naar voren geschoven: Matt en
vooral zijn zus Gina Gallo staan in de bekende advertenties blij in de kelder of
in de wijngaard onder de slogan: 'Drie generaties, een passie'. De tweede
generatie vervult vooral directeursfuncties. Ernest werkt overigens nog vier
dagen per week en begint om zeven uur 's ochtends. Er gaan geruchten dat hij
eind van dit jaar zal aftreden. Nu gebeurt er nog niets zonder zijn fiat, ook al
mag Gina wel met haar eigen wijnideeen experimenteren in de kelder van Frei
Ranch in de Russian River Valley, het officiele hoofdkwartier. Tijdens mijn
bezoek kreeg ik, met vier collega's uit de 'Nordic Countries', Gina even te zien
en dat scheen een hele eer te zijn. Er wordt constant gewerkt en tijd voor
journalisten is er niet, laat staan voor een serieus gesprek. Gina is als derde
generatie wijnmaker overigens zeer succesvol: Gallo won recentelijk driemaal
achter elkaar de trofee 'Winery of the Year' tijdens een internationale
wedstrijd in San Francisco. Ook de wijnen van het topsegment krijgen regelmatig
op de grote internationale concoursen gouden en zilveren medailles, onder andere
tijdens de Vinitaly te Verona.

Al deze successen hebben een soort januskop-effect op het familieconcern. Een
hoofd kijkt naar de Frei Ranch Winery en naar al het moois dat daar op de meest
chique, verantwoorde manier wordt gemaakt. De buitenwereld wordt verzocht dat
ook te doen. Wie durft te vragen naar gegevens over Modesto en de miljarden
liters wijn die duidelijk niet op de Frei Ranch Winery in Dry Creek Valley
worden gemaakt, krijgt een blik op oneindig en vaag gemompel. Een Amerikaanse
collega merkt op dat Modesto te vergelijken is met Fort Knox: 'Je komt er niet
in.' Zelfs een van de naaste medewerkers niet van de familie bekende dat hij nog
nooit in Modesto was geweest. Toch wordt in de Central Valley, waar het warme,
droge klimaat voor ruime oogsten zorgt (getallen worden niet gegeven), het grote
geld gemaakt met wijnen in flessen van een, anderhalve of vijf liter. In Fresno
schijnt het complex met inox stalen vaten en buizenconstructies zo groot te zijn
dat Shell in Pernis er bij in het niet zinkt en de opslagruimtes in Modesto dien
je bij voorkeur per motorfiets te doorkruisen. Dit andere deel van de januskop
wordt angstvallig voor de buitenwereld afgeschermd. Gallo wil geen
massaproducent meer zijn, maar een producent van exclusieve boutiquewijn: 'Gallo
of Sonoma'. Daarmee verloochent Gallo voor de consument een zeer groot deel van
de identiteit in wezen lijkt het bedrijf niet meer achter deze wijnen te staan.
'We luisteren vooral heel goed naar de wensen van de consument', zegt men bij
Gallo. Dat er tussen de wereld van de consument met en zonder geld, en met en
zonder ontwikkelde wijnsmaak, een scherpe scheiding wordt gecreeerd, geeft de
bedenkers van dit dichotome wijnheelal een merkwaardig aura.

HET GALLO-IMPERIUMNRCH 060901

Luchtopname van Dry Creek Valley Californie Foto APEtiket van de goedkoopste
wijn die Gallo produceert, maar waaraan zij niet haar naam wil verbinden.

Economie ; Bedrijfstakken ; Industrie ; Consumentenzaken ; Voeding ; Dranken

LOAD-DATE: May 12, 2003

LANGUAGE: DUTCH

                © 2001 PCM Uitgevers B.V.  All rights reserved.

                               30 of 82 DOCUMENTS

                                NRC Handelsblad

                               September 1, 2001

Voorman zonder Vergezicht ; Aan het eind van het tijdperk-Kok loopt de polder
onder water

BYLINE: HUBERT SMEETS

SECTION: zaterdags bijvoegsel; Pg. 31

LENGTH: 2950 words


Met de aankondiging van zijn vertrek luidde Wim Kok woensdag het einde van een
tijdperk in. Het was een gouden decennium. Maar zaaide de premier die welvaart
zelf? Over tennissende tachtigers, lege leslokalen en natte voeten in de polder.

Het is september 1997. Rein Welschen draait het directe nummer van Betsy Dijk in
het torentje. Welschen is burgemeester van Eindhoven. Dijk is secretaresse aan
het Binnenhof. In het torentje zit Wim Kok. Welschen slaakt een noodkreet. Het
bestuur van Philips wil naar Amsterdam verhuizen. Als de bovenbazen van het
elektronicaconcern uit Brabant vluchten, wordt zijn gemeente gereduceerd tot
provincieplaatsje.

De premier begrijpt de zorgen. Bovendien heeft hij weinig op met Boonstra. Hij
heeft de 'exhibitionistische zelfverrijking' met opties van topmanagers juist
gehekeld. Kok laat Boonstra bellen. De chief executive officer van Philips ligt
met hernia op bed. Hij belt terug. Het wordt, naar verluidt, een beleefd maar
eenzijdig gesprek. Nederland moet blij zijn dat Philips naar Amsterdam is
vertrokken. Misschien heeft Welschen het niet goed begrepen. Daarom nog even
snel. Als wereldspeler Philips over zijn vestigingsplaats nadenkt, draait het
niet om Eindhoven of Amsterdam, maar om Londen of New York. Dat Philips niet
naar een echte wereldstad is uitgeweken, moet niet worden opgevat als desertie
maar als patriottisme.

Tuut, tuut, tuut.

Wim Kok is in het najaar van 1997 ruim drie jaar premier, al bijna acht jaar
minister en meer dan elf jaar partijleider van de PvdA. Toch confronteert
Boonstra hem met de wetmatigheden van de nieuwe wereldorde. Voor de grote
jongens in Nederland is Nederland te klein. De hele wereld is hun arena. Ook de
regering zal zich rekenschap moeten geven van de globalisering.

Kok kent de wetten van de mondiale economie al jaren. Tussen 1979 en 1982 is hij
voorzitter geweest van de Europese vakbeweging, een functie waarvan hij
zichtbaar heeft genoten. Met Nederland zelf ging het toen meer dan beroerd. Alle
grafieken wezen naar beneden. Het 'akkoord van Wassenaar', dat Kok namens de FNV
in 1982 met werkgevers en kabinet sloot omwille van 'loonmatiging', was een
wending in het maatschappelijk denken van conflict naar consensus. Maar
Nederland bleef 'ziek', constateerde premier Lubbers in 1990 bij de opening van
het academisch jaar in Nijmegen.

Elf jaar later, in 2001, blaakt deze 'zieke man van Europa' van gezondheid.
Sinds Kok in 1994 aantrad als premier zit de economische groei elk jaar, met
uitzondering van het jaar van Srebrenica (1995), boven de 3 procent. Geen
mooiere statistiek dan de AEX-index. Bij het begin van de paarse coalitie stond
Beursplein 5 op een nuchtere 400 gulden. In 1999 bereikte de beleggingsbarometer
met ruim 1.500 gulden een hoogtepunt. Weliswaar loopt dit feest nu ten einde,
maar met circa 1.200 gulden is de terugval nog draaglijk.

Het is niet onopgemerkt gebleven. Volgens The Economist is het voor de
ondernemers aller landen nergens beter toeven dan in het land van Kok: het land
waar in economisch en politiek opzicht 'een man, een man - een woord, een woord'
geldt. Philips heeft even geen verhuisplannen.

Heeft Kok de welvaart gezaaid of geoogst? Vaststaat dat het zuinige duo Kok/Zalm
niet zonder het bezuinigende tandem Lubbers/Ruding zou hebben bestaan. Vaststaat
eveneens dat na de wispelturige politicus Lubbers de tijd in 1984 rijp is voor
de stabiele non-politicus Kok die pas op de plaats maakt. Met hem wordt een
traditie in ere hersteld die in vijf letters is te vangen: samen.

Het woord 'poldermodel' bestaat dan nog niet. En het begrip 'derde weg'
herinnert slechts aan linkse socialisten uit de jaren vijftig die niet willen
kiezen tussen Washington of Moskou. Toch bewijst Kok al jaren zijn diensten aan
de polder. Op de universiteit van Nijmegen formuleert hij een maand na de val
van het laatste CDA/VVD-kabinet zijn machtswens ingetogen. De burger eist een
'daadkrachtige overheid', zegt Kok op 8 juni 1989. Maar minder misdaad, meer
milieubeleid en beter onderwijs laten zich niet per 'decreet' afdwingen.
'Daadkacht staat haaks op autoritaire aanspraken', weet hij.

Heeft Kok woord gehouden? Binnen het torentje en de partij gedraagt hij zich
autoritair. Als de kadetjes niet lekker ruiken, legt hij ze terug. Buiten
regeert het samenzijn van de polder ogenschijnlijk. Schijn? Dat noopt tot een
verklaring.

Maar eerst de feiten. Kok heeft vanaf 1989 de rommel opgeruimd die partijgenoot
Den Uyl in 1977 had achtergelaten. De cijfers van het Centraal Planbureau (CPB)
spreken voor zichzelf. Toen hij vice-premier en minister op Financien werd,
bedroeg het tekort op de overheidsbegroting 4,6 procent van het bruto
binnenlands product (bbp). In de Bondsrepubliek - waarmee Nederland voor de
afbraak van de Muur werd vergeleken - bedroeg het tekort 0,4 procent. De
verhouding tussen inactieven (van werklozen en arbeidsongeschikten tot kinderen
en bejaarden) en actieven was navenant dramatisch: 82,5 op de 100 inwoners deed
niets voor de kost. En nu na, twaalf jaar (vice-)premierschap? Terwijl Duitsland
kampt met een overheidstekort van 1,25 procent van het bbp, heeft Nederland een
overschot van 0,75 procent. De leuze 'werk, werk, werk' is evenmin flauwekul
gebleken. De verhouding tussen niets-doen en iets-doen is gedaald tot 64,8: een
derde van Nederland verdient geld. Het kapitaal schreeuwt zelfs om nog meer
arbeid.

Maar er kleeft een keerzijde aan dit succes. Die laat zich voelen in de
klaslokalen (te weinig onderwijzers), verpleegtehuizen en ziekenhuizen (te
weinig verpleegkundigen en te weinig artsen), op straat (te weinig agenten) of
langs het spoor (te weinig machinisten). De collectieve sector staat aan de rand
van een crisis. En dat in een land als Nederland.

Kunnen we Kok dit ten laste leggen? Is hij er verantwoordelijk voor dat de
zorgsector in 1989 nog 9,4 procent van het bbp bedroeg en nu maar 8,5 procent?
Had hij moeten voorzien dat tachtigplussers volgens minister Borst van
Volksgezondheid willen blijven tennissen en daarom een nieuwe knie wensen? Valt
het hem aan te rekenen dat de onderwijsuitgaven geen gelijke tred hebben
gehouden met de economische groei, maar zijn gedaald tot onder de gangbare
Westerse norm van 5 procent? Kan hij er wat aan doen dat 40 procent van de
jongeren met niet minder dan havo of vwo genoegen neemt en daarna wil doorleren
uit angst hun dagen als timmerman of loodgieter te moeten slijten?

Nee. Dit zijn trends in het hele Westen. Maar we mogen zijn paarse coalitie wel
beoordelen op het feit dat de publieke sector zich kreupel voortsleept.

Wim Kok heeft in zijn openbare leven, dat enigszins ruim genomen is begonnen in
1961 toen hij op 23-jarige leeftijd internationaal medewerker werd van de
Bouwbond NVV, zelden zijn hart met weidse ideeen gelucht. Toespraken heeft hij
vaak gehouden. Bijvoorbeeld voor dat grommende WAO-congres van de PvdA op 28
september 1991. Kok gromde toen terug. 'Sommige mensen zeggen: de staatsschuld
is onze schuld toch niet. Maar de problemen van vandaag zijn de erfenissen van
gisteren.' Ideologische vergezichten daarentegen heeft hij zoveel mogelijk
gemeden.

Alleen al daarom zal zijn Den Uyl-lezing van 11 december 1995 de geschiedenis
ingaan als een unicum, als een van de schaarse momenten waarop de leider zich in
de kaarten liet kijken. Deze toespraak in De Rode Hoed in Amsterdam is bijna de
enige intellectuele belofte van Kok. De rede is bekend geworden door een
bekentenis: namelijk dat de sociaal-democratie een hart van goud heeft, maar ze
zich daar minder borstklopperig op moet laten voorstaan. 'Het afschudden van
ideologische veren is voor een politieke partij als de onze niet alleen een
probleem, het is in bepaalde opzichten ook een bevrijdende ervaring', stelt Kok
opgelucht vast. Maar 'we laten niemand los'. Belangrijker dan zijn analyse van
de partij is niettemin zijn analyse van de samenleving. Met een fileermes
analyseert hij de dreigende ontreddering van het oude openbaar bestuur in de
nieuwe samenleving. De politiek en het maatschappelijk middenveld zijn door het
CDA te verstrengeld geraakt. Daarom klinkt de roep om het primaat van de
politiek weer. Terecht, aldus Kok. Het publieke domein moet worden heroverd en
gerevitaliseerd. 'De overheid die wij voorstaan, trekt zich niet terug achter
het bureau of in de buitenwijken.' Op zichzelf besturen we goed, zegt hij, maar
ook te ingewikkeld. 'Bestuurlijke mist staat bestuurlijke helderheid vaak in de
weg.'

Dit is geen Chinees. Dit begint angstaanjagend op een heuse visie te lijken. De
politiek moet zich volgens Kok weer laten gelden.

Wat is er van de Den Uyl-lezing terechtgekomen? Bitter weinig. De mist boven de
polder is niet opgetrokken.

Op de keper beschouwd is het poldermodel niets anders dan een nieuw woord voor
een oud bestel: de consensusdemocratie. Wat vroeger verzuiling heette, zijn we
bij gebrek aan levensbeschouwelijke zuilen gewoon poldermodel gaan noemen. Het
'akkoord van Wassenaar' was daarvan het begin, de 'paarse coalitie' de climax.

Dat Kok met beide momenten is verbonden, is logisch. Als vakbondsman is
onderhandelen zijn tweede natuur. Tegenstellingen laten zich immers beter
oplossen door plakken en knippen dan door strikte logica. Kok is geen tekst, Kok
is een houding.

Daarin verschuilt zich precies het probleem. Door die consequente attitude is de
onttakeling van het poldermodel juist aan het zicht onttrokken. Om de haverklap
is het begrip als bezweringsformule aangeheven om nieuwe marktwerking en oude
soberheid te verzoenen. Maar onder de oppervlakte heeft zich, ondanks de belofte
van Kok in De Rode Hoed dat hij het primaat van de politiek

Vervolg op pagina Z2 (32)

Kok

Vervolg van pagina Z1 (31)

zou heroveren, een andere werkelijkheid voltrokken.

Een rijtje aardrijkskundige rampgebieden als illustratie. Denkend aan
Bijlmermeer (vliegtuig), Srebrenica (vredesmissie), Zuid-Holland (provinciekas),
Amsterdam/Haarlem (recherche), Arnhem (elektra en voetbal), Enschede (vuurwerk),
Volendam (cafe), Utrecht (spoorwegen) en Brussel (Europees sociaal fonds) krijgt
de burger natte voeten. Op de keper beschouwd hebben alleen Den Haag (parlement)
en Buenos Aires (Zorreguieta) zich naar de wetten van het poldermodel gevoegd.

Manmoedig is geprobeerd deze rampen alsnog in het poldermodel te integreren. Dat
heeft geleid tot een nieuwe vorm van werkgelegenheid in de bestuurlijke sector:
het lidmaatschap van een onderzoekscommissie. Het maakt niet uit wat er
onderzocht moet worden, als het maar onderzocht wordt. Namen als Theo Meijer
(Bijlmer), Maarten van Traa (IRT), Jos van Kemenade (Srebrenica), Marten Oosting
(SE Fireworks), Hans Alders ('t Hemeltje) of Henk Koning (ESF) zijn symbolen
geworden van het verlangen naar catharsis achteraf. Zij hebben bestudeerd wat
anderen hebben nagelaten, ons verzoend met de gedachte dat het een bende is, ons
getroost met de conclusie dat die puinhoop niet doelbewust is veroorzaakt en ons
beterschap in het vooruitzicht gesteld, mits het 'protocol' maar wordt
nageleefd.

Met andere woorden: ze hebben een pijnlijke diagnose gesteld. Er wordt helemaal
niet aangestuurd, laat staan, robuust gehandhaafd. Het is sinds de Den
Uyl-lezing van 1995 alleen maar moeilijker geworden om de overheid, de politie
uitgezonderd, zelfs achter haar bureau of in de buitenwijken te vinden. Er ligt,
om Kok te citeren, een dikke mist over het landsbestuur.

Wie is er schuldig? Er bestaat over politiek, en dus ook over politici, een
misverstand. Het misverstand dat het bestuur volgens een uitgekookt plan werkt,
waarin alle onzekerheden zijn geelimineerd en de uitkomst van het beleid dus min
of meer voorspelbaar is. Dat nu is niet het geval. Politici doen vaak maar wat.
De besten proberen soms voldongen feiten te scheppen of de feiten voor te zijn.
Maar net zo vaak laten ze zich leiden door hun liefdesleven of moeten ze
achteraf een redenering verzinnen voor iets dat reeds is gepasseerd. Politici
zijn mensen. Ze volgen hun instinct en intuitie.

De premier en zijn paarse metgezellen zijn daarop geen uitzondering. Ook zij
moeten met de tijdgeest meebuigen, zich aanpassen aan de samenleving die ze
willen dienen. Dat is een heidens karwei. Wie erkent dat 'hervormingspolitiek
enkel effectief is als die berust op een redelijke mate van overeenstemming'
(Kok in 1989) moet zijn irritaties en ambities in toom houden en zich nooit
laten ontregelen. Met name de premier is daartoe in staat geweest. Kok is in
bijna alle opzichten 'made in Holland'. In schoolrapporttermen van voor de
Mammoetwet: voor gedrag, netheid en vlijt een 9+. Het is dan ook geen toeval dat
Kok zijn Den Uyl-lezing niet zelf heeft geschreven, maar zich heeft gebaseerd op
een concept van burgemeester Bram Peper van Rotterdam. Kok had de PvdA
teruggeleid naar het hart van de macht. Zwevende kiezers laten zich niet
verleiden door essays. Pas toen de partij weer in het centrum zat, werd het tijd
voor een nadere verkenning van de horizon.

Dat is anno 1995 een verwarrende opdracht. Paars is net bezig met een revolutie,
overigens zonder dat er een onvertogen en ideologisch woord valt. Nederland is
een netwerksamenleving geworden waarin geen bevelslijnen meer bestaan. Iedereen
moet contact hebben met iedereen. En dat ook nog eens in een wereld waarin
iedereen continu op elkaar let. Nederland moet de draai maken van gehoorzame
consensus- naar eigenzinnige concurrentie-economie.

Rond 1990 heeft het gesprek nog gedraaid om Rijnlands versus Angelsaksisch
model. Zo wijst fractievoorzitter Thijs Woltgens van de PvdA op de voordelen van
het dempende corporatisme dat ook de sociaal-democratie heeft omarmd. Eerst
praten dan staken: zo worden in het Rijnland de winsten mogelijk wat afgevlakt,
maar de tegenstellingen tegelijkertijd gekanaliseerd. VVD-leider Frits
Bolkestein weerspreekt hem. Weliswaar maakt hij zich geestelijk zorgen over een
'maatschappij die op drift is geraakt' en breekt hij een lans voor ideele
'waarden, waaronder het christendom'. Maar in materiele zin zet hij zijn kaarten
op de dynamiek van optimale vrijheid. Ontevredenheid is geen rem op, maar motor
van vooruitgang. Een mens die niet is verzadigd en murw geregeld, steekt zijn
handen pas echt uit de mouwen. Het Angelsaksische liberalisme ontleent volgens
Bolkestein zijn kracht aan deze onzekerheid dat de beste uiteindelijk wint.

Met paars is dit intellectuele debat beslecht. Ten gunste van Bolkestein wel te
verstaan. Onder leiding van premier Kok begint vervolgens de afbraak van de
laatste muren van het verzuilde bouwwerk. Nederland moet de weg naar de vrijheid
inslaan, naar een vitaal en sociaal-liberaal bestel. Dat gebeurt echter met de
oude methodiek van de consensus. En daarom is het resultaat niet helder maar
mistig. De coalitie roept het poldermodel vooral aan om te voorkomen dat haar
succes alle kanten opspat. Als Kok de zelfverrijking van de topmanagers
veroordeelt, doet hij dat om de vakbeweging te behoeden voor looneisen en de
gewone burger te troosten. De illusie dat Philips zich wat gelegen laat liggen
aan een zondagse preek, is hij kwijt.

Tegelijkertijd worden publieke taken afgestoten. Bij sommige openbare diensten
is dat logisch. In de telefonie bijvoorbeeld is eerlijke marktwerking geen fata
morgana. Maar talloze functies zijn van de hand gedaan omdat de overheid er geen
raad mee weet. Die worden 'verzelfstandigd' of 'uitgeplaatst' in een orgaan, dat
zich aan de tucht van de markt noch de zweep van de minister hoeft te
onderwerpen. Wie denkt dat de NS uniek is, vergist zich. Er is een circuit van
honderden quasi-onafhankelijke overheidsorganen dat zich monopolistisch
bekommert om onze studiebeurzen of rijbewijzen, daarvoor met elkaar jaarlijks
een kwart biljoen gulden omzet, maar amper aanspreekbaar is. Waarom? Omdat de
individuele burger de weg naar het loket slecht kent en het politieke bestuur
alleen nog marginaal kan toetsen.

Dit is helemaal geen poldermodel. Dit is een moeras, een fictie van
saamhorigheid verzopen in een omgeving waarin mens en organisatie allemaal hun
welbegrepen eigenbelang hebben. Daar is de boodschap van sociaal-liberaal paars
anders begrepen. De couponknippers van World Online wenden zich tot
strafrechtjuristen. De slachtoffers van de nieuwjaarsbrand in 't Hemeltje
vertrouwen ook niet meer op overleg, ze rekenen liever op een
letselschadeadvocaat. Want heeft de commissie-Alders niet vastgesteld dat het in
Volendam een ondoorzichtige rotzooi was?

Premier Kok is op het scheiden van de markt ook tot dit nare inzicht gekomen.
Zijn laatste grote daad deze week getuigt daarvan: vijf beleidsverkenningen in
een paars kaftje. In het licht van de Den Uyl-lezing zijn ze een soort tweede
'coming out'. Nederland heeft een nieuwe 'bestuursfilosofie' nodig. De staat
moet weer een gezicht krijgen: geen regie maar hierarchie. In de woorden van de
overkoepelende notitie Bedreven en gedreven, dit keer geschreven door Paul
Schnabel van het Sociaal en Cultureel Planbureau: 'De overheid geeft richting,
neemt ruimte, boekt resultaat en legt rekenschap af.' 'Weg met het gedogen',
aldus Kok afgelopen dinsdag.

Het oude poldermodel is dood, leve het nieuwe 4-R-model.

Wil het met dat 4-R-model wat worden, dan zal de post-paars generatie eerst de
politiek opnieuw moeten uitvinden. Dat wordt een krankzinnige opgave. Alleen de
eerste R voor 'richting' vergt al vier jaar. Nederland staat inmiddels
barstensvol met verkeersborden. Je kan vaststellen dat die de verkeerde weg
wijzen. Maar je kan ze, na het gouden decennium van Kok, niet zomaar omdraaien.

Foto Roel Rozenburg

Politiek en Staat ; Recht ; Staatsrecht ; Regering

LOAD-DATE: May 12, 2003

LANGUAGE: DUTCH

                © 2001 PCM Uitgevers B.V.  All rights reserved.

                               31 of 82 DOCUMENTS

                                NRC Handelsblad

                                August 31, 2001

Onthoofd als een eitje ; Verslag uit de loopgraven van Henri Barbusse

BYLINE: ARNOLD HEUMAKERS

SECTION: boeken; Pg. 32

LENGTH: 1721 words


Wie de loopgraven niet heeft meegemaakt, kan niet met recht over de oorlog
spreken, vond Henri Barbusse. Zijn roman 'Het vuur' beschrijft de gruwelen van
de frontsoldaten in de Eerste Wereldoorlog. Die was voor Barbusse ook een
persoonlijke loutering.

'Een verachtelijk, laag en verslappend boek', oordeelde de rechtse nationalist
Leon Daudet over Le feu (Journal d'un escouade) van Henri Barbusse (1873-1935),
'een boek dat alleen de vijand kan dienen'. Maar het lukte hem niet zijn
mede-juryleden te overtuigen, want in 1917 werd Barbusse's oorlogsroman (het
jaar tevoren gepubliceerd als feuilleton en daarna als boek) bekroond met de
Prix Goncourt. Bij het publiek was het succes zo mogelijk nog groter, eind 1918
bleken er al een kwart miljoen exemplaren van te zijn verkocht.

Toch verstomden de protesten niet. Zo was er in hetzelfde jaar 1918 een Frans
officier, op officiele missie in de Verenigde Staten, die het Amerikaanse
publiek meende te moeten waarschuwen tegen de valse voorstelling van de oorlog
in Barbusse's roman. De schrijver reageerde verontwaardigd. Waar haalde deze
officier zijn kennis vandaan? 'Bent U eenvoudig soldaat in de loopgraven
geweest?' vroeg hij per open brief, 'Nee? Spreek dan niet over dat wat U niet
kent'.

Barbusse zelf had wel recht van spreken. In de zomer van 1914 had hij zich - 41
jaar oud - als oorlogsvrijwilliger gemeld, om vervolgens anderhalf jaar het lot
van de gewone frontsoldaten te delen. Wat er in zijn boek stond had hij zelf
gezien of uit betrouwbare bron vernomen. Voor het eerst kwamen die gewone
frontsoldaten, via zijn empathische pen, aan het woord om hun kijk op de oorlog
te geven. De officier daarentegen vertegenwoordigde de officiele propaganda, die
er alles aan gelegen was om de oorlog mooier voor te stellen dan zij in
werkelijkheid was.

Teneinde deze 'leugens' te ontzenuwen had Barbusse Le feu geschreven. De
propaganda, gehaat door de soldaten die wel beter wisten, vergrootte de kloof
tussen front en thuisfront, die Barbusse juist had willen dichten. De waarheid
was daarom niet een 'gif' dat het moreel van de troepen verzwakte. Eerder het
tegendeel: pas nu werden de ogen van het publiek geopend voor de werkelijkheid
van het front en voor de heroiek van de poilus, die ondanks alle ellende dapper
hun plicht bleven doen.

Details

In tal van losse episodes vertelt Barbusse over de lotgevallen van zijn
'escouade' (te vertalen met compagnie of peloton), gelegerd aan het westfront
dat sinds september 1914 was verstard tot een uitzichtloze loopgravenoorlog.
Rooskleurig is zijn vertelling inderdaad allerminst. Het mechanische geweld, het
massale sterven, de regen, de modder, de kou, de afstomping en de verwarring van
de simpele infanteristen komen er haarscherp in tot uitdrukking, vaak met
gruwelijke details.

Zo bijvoorbeeld treffen Barbusse en zijn kompanen een veroverde Duitse loopgraaf
aan: 'Een feldwebel zit tegen de uiteengereten planken geleund die een
luisterpost vormden op de plek waar we onze voeten zetten. Er zit een gaatje
onder zijn oog: een bajonetsteek heeft hem met zijn gezicht tegen aan de planken
vastgepind. Voor hem zit nog een man, met de ellebogen op de knieen, de vuisten
tegen de hals; de hele bovenkant van zijn schedel is er afgeslagen als bij een
zachtgekookt ei... Naast hen beiden staat, als een afschuwelijke wachter, een
halve man: hij is doorgesneden, van de schedel tot het bekken in tweeen gehakt,
en leunt rechtop tegen de aarden wand'.

Maar de Franse gesneuvelden worden in de beschrijvingen evenmin gespaard. In
hetzelfde hoofdstuk ziet Barbusse een hoofd op de grond staan, 'een bloedeloos
en vochtig hoofd met een zware baard'. En dan lezen we: 'Het is iemand van ons:
de helm ligt ernaast. De opgezwollen oogleden laten iets van het doffe glazuur
van zijn ogen zien en in de donkere baard glimt een lip als een slak.
Waarschijnlijk is hij in een granaattrechter gevallen die door een andere
granaat weer dicht is gegooid; zo is hij tot de hals begraven...'

Zulke passages schokten de lezers, al zullen ze niet weinig hebben bijgedragen
aan het succes van het boek. Barbusse beschikte, net als zijn grote voorbeeld
Zola, over het vermogen de werkelijkheid ongewoon beeldend op te roepen,
waardoor je nog altijd het gevoel krijgt: ja, zo en niets anders moet het
geweest zijn.

Een soortgelijk realisme kleurt de vele weergegeven gesprekken tussen de
soldaten. In het korte poeticale hoofdstuk 'Krachttermen' wordt het expliciet
aan de orde gesteld. Wanneer een soldaat Barbusse aantekeningen ziet maken,
vraagt hij: 'Als je in je boek de gewone soldaten laat praten, laat je ze dan
praten zoals ze praten of kalefater je 't stiekempjes wat op?' Barbusse belooft
al hun krachttermen 'op de plaatsen te zetten waar ze horen', en hij heeft woord
gehouden. Met als gevolg een authentiek aandoende rauwheid van dictie, doorspekt
met argot, die later navolging zou vinden bij Celine, zijn leven lang een vurig
bewonderaar van Barbusse.

In de nu als deel vier van de fraaie reeks 'Oorlogsdomein' verschenen nieuwe
vertaling van Le feu (de eerste stamt al uit 1918) heeft Mechtild Claessens deze
onopgesmukte spreektaal ietwat afgezwakt. De soms fonetisch gespelde uitspraken,
voorzien van veel apostrofs, laten zich nu eenmaal moeilijk in het Nederlands
weergeven zonder lachwekkend te worden. 'I'zyeutait l'ciel' wordt daarom 'z'n
ogen naar de hemel' of 'J'te dis, moi, qui veul'tent not'peau' wordt 'Ik zal je
'ns wat zeggen, ze willen ons kapot hebben'. Helemaal hetzelfde is het niet,
maar rauw en realistisch blijft de tekst ook in deze verder uitstekende
vertaling, behalve daar waar de schrijver zelf het realisme achter zich laat.
Want ook al was zijn roman naar eigen zeggen 'un livre de verite', de waarheid
mocht niet beperkt blijven tot enkel literair realisme. Barbusse blijkt in Le
feu tevens een visionaire dichter met een politieke boodschap, en de lezer
krijgt niet veel kans die boodschap over het hoofd te zien.

Sanatorium

De visionaire dimensie dient zich al meteen aan in het eerste hoofdstuk, waar
hoog in de Alpen een groepje onthechte sanatorium-patienten (vergelijkbaar met
de personages in Thomas Manns Der Zauberberg uit 1924) reageert op het uitbreken
van de Eerste Wereldoorlog. Bij voorbaat 'zien' zij de komende loopgravenstrijd,
compleet met soldaten als 'monsterlijke schipbreukelingen' en een aarde die
veranderd wordt in een 'druipende vlakte, doorploegd met lange evenwijdige
kanalen, uitgehold door gaten vol water'. Over de soldaten lezen we dat zij 'hun
menselijk gelaat opheffen , waarin eindelijk een wil ontkiemt'.

Vrijwel hetzelfde tafereel keert terug in het laatste hoofdstuk, wanneer
Barbusse en enkele soldaten (Fransen en Duitsers) verzeild raken in het
doorregende nachtelijke niemandsland en daar de dageraad afwachten. Het is alsof
de Zondvloed is losgebarsten, alles staat onder water en even lijkt het 'vuur'
van de oorlog gedoofd. Onder deze uitzonderlijke en zeer symbolische
omstandigheden vinden de soldaten voor het eerst de passende woorden voor wat
hen overkomt. De werkelijkheid van de oorlog is nauwelijks voorstelbaar voor wie
het niet heeft meegemaakt, menen zij, en wie het wel heeft meegemaakt, vergeet
het bijna meteen weer.

Toch is het van belang het vergeten tegen te gaan, want, zoals een van hen zegt:
'Als ze 't zich zouden herinneren ...  dan zou er geen oorlog meer zijn'. Overal
op het doorweekte slagveld klinkt opeens de kreet: 'Geen oorlog meer, geen
oorlog meer'. Waarna Barbusse, als een verlossing brengende profeet, uitlegt wat
daarvoor noodzakelijk is: gerechtigheid oftewel gelijkheid. Aan de oorlog kon
pas definitief een eind komen als de strijd veranderde in een sociale revolutie,
een voortzetting en in zekere zin ook een complement van de Franse Revolutie.

Met bijna dezelfde intentie was Barbusse in 1914 de oorlog ingegaan, als een
typisch Franse republikein voor wie humanisme en patriottisme twee zijden van
dezelfde medaille vormen. De ervaringen in de loopgraven, waar hij voor het
eerst van nabij kennismaakte met het gewone volk, zorgden echter voor een niet
onbelangrijke verschuiving. Barbusse verloor zijn laatste resten pessimisme (nog
dominant in zijn eerste roman L'enfer uit 1907) en verwachtte het heil sindsdien
alleen van een internationale proletarische revolutie. Wat dit betreft bleek de
oorlog, behalve voor de mensheid, ook voor hem persoonlijk een zinvolle
loutering.

Binnen de groep Clarte, die Barbusse in 1919 met enkele geestverwanten oprichtte
en die als een 'Internationale van de geest' de 'Internationale der volkeren'
zou moeten gidsen, meende hij dat die revolutie zonder geweld kon plaatsvinden.
Naarmate hij meer sympathie kreeg voor het Russische bolsjewisme, verminderde
zijn pacifistische gezindheid, om tenslotte geheel te verdwijnen. In 1923 trad
hij toe tot de Franse Communistische Partij en werd - in de dankbare woorden van
'volkscommissaris' Loenatsjarski - niet zomaar 'een sympathieke meeloper, maar
onze vriend, kameraad en medestrijder'.

Stalin

Dat was geen woord te veel gezegd. Barbusse ontpopte zich als een loyaal
partijganger, die zich gewillig liet gebruiken als intellectueel boegbeeld van
de partij. Alle koerswijzigingen binnen het internationale communisme volgde hij
zonder noemenswaardige kritiek, hetgeen door niets beter wordt onderstreept dan
door zijn laatste, vlak voor zijn dood in 1935 gepubliceerde boek: een
hagiografie van Stalin.

In Le feu kondigt deze ontwikkeling zich slechts aan. Daardoor is de roman ook
voor niet-communisten (en dat is tegenwoordig bijna iedereen) nog altijd zeer de
moeite waard. Niet zozeer vanwege de politieke boodschap, die er met
apocalyptisch pathos wordt ingehamerd, als wel vanwege de realistische evocatie
van het meedogenloze frontleven en de liefdevolle aandacht voor de gewone
soldaten, die Barbusse in een reeks van even kleurrijke als aandoenlijke
verhalen aan de anonimiteit van regen, modder en geweld heeft weten te
ontrukken.

Henri Barbusse: Het vuur. Dagboek van een escouade. Vertaald door Mechtild
Claessens.

De Arbeiderspers. 427 blz. [f]49,95

Oorlog

Franse loopgraaf, 1916 Foto Getty Images

Kunst en Cultuur ; Geschiedenis ; Eerste wereldoorlog ; Kunst en Cultuur ; Kunst
; Taal- en Letterkunde ; Literatuur

LOAD-DATE: May 8, 2003

LANGUAGE: DUTCH

                © 2001 PCM Uitgevers B.V.  All rights reserved.

                               32 of 82 DOCUMENTS

                                NRC Handelsblad

                                August 31, 2001

Buigen is belachelijk ; Beethovens revolutionaire idealen

BYLINE: DOOR KASPER JANSEN

SECTION: CS; Pg. 21

LENGTH: 1706 words


De Nationale Reis- opera brengt Beet- hovens enige opera 'Fidelio', de
tetterende geboorte van het genre politieke opera.

Toen Beethoven en Goethe in augustus 1812 een wandeling maakten in het kuuroord
Teplitz, zagen zij op hun pad de complete Oostenrijkse keizerlijke familie
naderen. Goethe nam zijn hoed af en stelde zich terstond eerbiedig terzijde op,
tot ongenoegen van Beethoven. De eigenzinnige componist drukte zijn hoed vaster
op het hoofd en banjerde dwars door het gezelschap heen. Prinsen en lakeien
gingen opzij. Aartshertog Rudolf, een van zijn leerlingen, nam voor Beethoven
zijn hoed af. De keizerin begroette hem. Goethe stond ondertussen alleen maar
diep te buigen en Beethoven maakte hem later verwijten over zijn serviliteit.

De anekdote is beroemd, al klopt hij niet helemaal. De keizerlijke familie was
in augustus niet in Teplitz, aartshertog Rudolf was er zelfs het hele jaar niet.
Beethoven was wel in juli in Teplitz, net als Goethe, die hij er een week lang
dagelijks ontmoette. Het incident op het wandelpad was illustratief voor het
verschil in hun karakters en de beide kunstenaars zagen elkaar daarna nooit
meer. Beethoven beschreef zijn zelfbewuste, vrijgevochten gedrag aan Bettina von
Arnim, die de ontmoeting met Goethe had gearrangeerd.

Vanwege de onjuistheden is de brief omstreden. Maar of alle feiten juist zijn of
niet, doet nauwelijks terzake. Beethovens relaas zegt veel over zijn ideeen over
macht, rangen en standen in de maatschappij in het begin van de 19de eeuw. Een
kunstenaar hoefde volgens Beethoven niet opzij voor een keizer. Beethoven
schreef later aan zijn muziekuitgever, dat om Goethe heen meer hoflucht hing dan
betamelijk is voor een dichter.

Het ongenoegen met Goethe stamt uit de tijd dat Beethoven werkte aan Fidelio,
een revolutionaire opera. Fidelio is gebaseerd op een waar gebeurde
geschiedenis: een politieke gevangene die jarenlang zonder veroordeling is
vastgehouden, wordt bevrijd door zijn trouwe vrouw en door een nette minister,
die zich houdt aan de wet. Fidelio is een aanklacht tegen het machtsmisbruik
onder het ancien regime van de 18de-eeuwse vorsten. En Fidelio is een manifest
voor de nieuwe burgerlijke vrijheden van de 19de eeuw.

Tijdens het ontstaan van Fidelio, tussen 1803 en 1814, was het oorlog in Europa,
de lange en gewelddadige nasleep van de Franse revolutie, die begon met de
bestorming van de Bastille-gevangenis. Wenen werd twee keer bezet en
gebombardeerd door de Fransen. Aanvankelijk had Beethoven sympathie en
bewondering voor Napoleon en zijn republikeinse idealen. De 'Eerste consul' was
zijn held en Beethoven wilde de Derde symfonie 'Eroica' aan hem opdragen.

Toen de republikein Napoleon zichzelf in 1804 tot keizer kroonde, was Beethoven
woedend. 'Hij zal alle rechten van de mens aan zijn laars lappen. Hij zal zich
boven alle anderen willen verheffen en een tiran worden!' Beethoven schrapte
Napoleon zo krachtig uit de titelpagina dat er een gat in het papier van de
partituur ontstond. Sindsdien was de republikein Beethoven een gefrustreerde
republikein; vandaar zijn ergernis over Goethes onderdanigheid voor de
keizerlijke familie. De volgzame Oostenrijkers bekeek hij al veel langer met
groot cynisme: 'Ik geloof dat zolang de Oostenrijker nog bruin bier en worst
heeft, hij niet in opstand komt.'

De hoflucht rond de Duitser Goethe, dichter en hoge ambtenaar aan het hof van
Weimar, was niet alleen de bedompte lucht van binnen, in paleizen en troonzalen.
Het was ook de oude lucht van de conventie, van het verleden, van de vorstelijke
macht. Goethe had in 1808 nog met keizer Napoleon ontbeten bij een
legerinspectie in Erfurt en kreeg het Legioen van Eer.

Vrije lucht

Beethoven zocht het nieuwe op, hij hield van het buitenleven, hij wandelde in
weer en wind door Wenen en nog liever door het Wienerwald. Daar, in de vrije
natuur, kwam de inspiratie voor Beethovens bevrijdende noten. Die frisse
buitenlucht wordt in Fidelio hartstochtelijk bezongen door de gevangenen, als
zij worden gelucht. 'O, wat een genot, in open lucht weer vrij te kunnen ademen!
Hier, alleen hier is het leven, die kerker is een graf.'

De vrije lucht staat voor de vrijheid die in 1789 was beloofd door de Franse
revolutie, samen met de gelijkheid en de broederschap. Het realiseren van die
leuze werd jaren later nog steeds in de weg gestaan door keizers: de Franse en
de Oostenrijkse. Maar een ware democraat was Beethoven allerminst, de kunstenaar
stond boven het gewone volk. Hij had ook onvermijdelijk relaties met de adel,
die de culturele elite van Wenen vormde. Hij schaamde zich niet daarvan te
profiteren met chantage. Hij dreigde Wenen te verlaten en liet zich ompraten met
de toekenning van een fors jaargeld.

De nog met gedempte vreugde gezongen ode aan de vrije lucht wordt in Fidelio
gevolgd door een plots tetterende trompet. De triomfantelijke noten zijn het
signaal dat de minister en daarmee de bevrijding eraan komt. Het maatschappelijk
bewuste, eigentijdse politieke theater was geboren, en Beethovens trompetsignaal
was daarvan het schallende symbool. Zoals de filosoof Ernst Bloch het later
interpreteerde: het trompetsignaal luidde, net als bij het ineenstorten van de
muren van het bijbelse Jericho, de verwoesting van de oude machten in. Het
onvoorstelbare gebeurde eindelijk. 'O Gott! Welch ein Augenblick!'

Beethovens maatschappelijke opvattingen blijken ook in veel van zijn andere
muziek, als men ze tenminste wil horen. In Barenboims opname van Beethovens
Zesde symfonie klinkt een echo van die trompet in Fidelio. In de slotmaten van
deze arcadische Zesde (de 'Pastorale') klinken twee hoorns. Aanvankelijk vallen
ze nauwelijks op in deze zwoele, wellustig tevreden muziek. Maar geleidelijk aan
krijgt hun klank een scherpere markering, een stralend karakter. Die oplichtende
accentuering verheft het slotakkoord boven de pure muzikale esthetiek. In de
lome, welgedane sfeer, klinkt opeens weer een signaal met een bijzondere
betekenis.

Die verbinding tussen de Pastorale de lofzang op de paradijselijke natuur en
Fidelio de lofzang op de door God gegeven vrijheid is niet zonder grond. De
componist stelde rust en vrijheid op een lijn. In een opschrijfboekje dat
Beethoven bijhield in de jaren 1812-1818 schreef hij: 'Ruhe und Freyheit sind
die grossten Guter.'

Ook het beroemde klopmotief, waarmee de Vijfde symfonie begint, kan men
interpreteren als de klop op de deur van de alles verstikkende gevangenis van de
oude tijd. Het klopmotief is dan een voorspelling van verandering, de
aankondiging van een nieuwe tijd. Ook als het klopmotief, zoals gebruikelijk,
een 'noodlotsmotief' moet heten, dan staat aan het begin van de Vijfde het
desastreuze lot van het verleden vast. Ook Goethe hoorde dat wel degelijk. Toen
Mendelssohn hem in 1830 het eerste deel van de Vijfde voorspeelde, dacht hij bij
de openingsnoten dat het huis kon instorten: opnieuw Jericho!

De muzikale dwarsverbindingen in Beethovens oeuvre zijn talrijk. Fidelio,
Beethovens enige opera, is geen incident maar een werk dat past in het geheel.
De thema's voor de eerste zes symfonieen, een aantal pianoconcerten en Fidelio
ontstonden vaak door elkaar heen in de tien jaar na 1798. In 1808 culmineerde
Beethovens onstuitbare componeren in een concert met de wereldpremieres van de
Vijfde symfonie, de Zesde symfonie, het Vierde pianoconcert en de Chorfantasie,
'de kleine Negende'. En dan klonk ook nog de concertaria Ah, perfido! De
woedende toon herinnert sterk aan Abscheulicher, wo eilst du hin? in Fidelio.

De Negende symfonie (1824) eindigt met het Alle Menschen werden Bruder op de
tekst van Schillers Ode an die Freude. De tekst is te verstaan als een ode aan
een paradijselijke wereld, gedragen door menselijkheid en vrijheid. Leonard
Bernstein verving in de zangtekst zelfs het woord 'Freude' door 'Freiheit', toen
hij de Negende symfonie dirigeerde in Berlijn na het vallen de muur.

Napoleon

Beethovens politieke actualiteit bleek het sterkst in 1814. Toen kwam na de
verbanning van Napoleon naar Elba, het Weense congres bijeen in Beethovens
woonplaats. De derde versie van Fidelio was in dat voorbarige vrijheidsjaar
eindelijk een groot succes. Napoleon zou nog van Elba ontsnappen en moest nog
definitief worden verslagen bij Waterloo. Beethoven vierde de voorlopige
overwinning op Napoleon bij Waterloo met Wellingtons Sieg. En voor het Weense
Congres componeerde hij de cantate Der glorreiche Augenblick.

De 24 minuten durende cantate is de apotheose van het 'Welch ein augenblick' uit
Fidelio, maar bleef later onuitgevoerd. Pas vier jaar geleden verscheen bij Koch
een cd-opname. Het werk is immers te genant voor Beethoven: het markeert zijn
draai van rebel tot ceremoniemeester van de heersende klasse.

De holle tekst van de Weense chirurg Weissenbach, net zo doof als Beethoven
zelf, is typerend voor de geest van de tijd: de restauratie van de oude vorsten
en hun regimes. Met Napoleon is ook het gedachtengoed van de Franse revolutie
verslagen. Der glorreiche Augenblick voert een koor van dankbare volkeren op,
verheerlijkt de keizersmantel met zes kronen, bejubelt het gekroonde Wenen, de
koningin der steden, de gastvrouw van de heersers die samen met de Oosterijkse
keizer een eeuwig verbond zullen sluiten voor de opbouw van een nieuw Europa.

Beethovens nieuwe Europa werd onder supervisie van de keizer gewoon weer het
oude Europa. In Der glorreiche Augenblick buigt Beethoven eindelijk voor de
keizer en salueert hij, net als Goethe, terzijde van de weg der geschiedenis.

'Fidelio' van L. van Beethoven door de Nationale Reisopera o.l.v. Jaap van
Zweden. Regie: Monique Wagemakers. 31 aug t/m 8 sept. Twentse Schouwburg
Enschede. Tournee: 1 t/m 23 juni 2002.

streamliners Beethoven banjerde dwars door het gezelschap heen. Prinsen gingen
opzij

'Zolang de Oostenrijker bruin bier en worst heeft, komt hij niet in opstand'

Ludwig von Beethoven

Francisco Goya: Niet iedereen weet het, 1814-1820 uit het programma 'Fidelio'
van de Koninklijke Muntschouwburg, 1989

J. David: De kroning van Napoleon (detail) foto uit G. Josselin de Jong: De taal
der dieren

Muziek ; Opera ; Kunst en Cultuur ; Kunst ; Klassieke Muziek

LOAD-DATE: May 8, 2003

LANGUAGE: DUTCH

                © 2001 PCM Uitgevers B.V.  All rights reserved.

                               33 of 82 DOCUMENTS

                                NRC Handelsblad

                                 August 3, 2001

Spieken bij afluisternetwerk Echelon

BYLINE: MENNO STEKETEE

SECTION: Achterpagina; Pg. 18

LENGTH: 1063 words


Over het wereldomspannende afluisternetwerk Echelon van alle Engels sprekende
landen, de Verenigde Staten voorop, doen veel verontrustende verhalen de ronde.
De strekking daarvan laat zich ongeveer als volgt illustreren. In deze
boekbespreking, die via Internet naar de krant werd verzonden, staan de woorden
'Osama bin Laden', 'Explosieven', en 'Amerikaanse ambassade.' De monsterachtige
programmatuur van Echelon bij de Amerikaanse elektrische afluisterdienst
National Security Agency, NSA, zou via satellieten alle mondiale e-mails, fax-
en telefoonverkeer kunnen opvangen en selecteren op trefwoord. Tegenstanders,
waaronder internetjournalisten, maar ook Europarlementariers en Nederlandse
kamerleden, menen dat de afluisteraars daarom achter de naam van auteur dezes
een zwart kruis plaatsen. En dat blijft staan tot in lengte van dagen. Een visum
voor de VS, zal daarom worden geweigerd. Zonder opgaaf van redenen. Bovendien,
vinden de tegenstanders van dit Boze Oor, mag je niet zomaar bij iemand in de
post spieken.

De wantrouwende berichtenstroom over Echelon is makkelijk te relativeren,
bijvoorbeeld door te wijzen op de anti-Amerikaanse selectiviteit van de ophef.
Iedereen bespioneert namelijk iedereen, of heeft die intentie. En dat is al
eeuwen zo. Russen, Israeliers, Chinezen, Fransen, Brazilianen of het Vaticaan,
allemaal spieden ze zoveel als de technologie en de wet maar toestaan - en die
laatste legt nergens grote restricties op. Ja, zelfs Nederland heeft op de
Amsterdamse marinebasis Kattenburg een eigen 'Echelon': het Strategische
Verbindingsinlichtingen Centrum, SVIC.

Omkooppraktijken

Dat een Angelsaksische Big Brother bij privaat berichtenverkeer kan meelezen is
voor de 'gewone man' niet verontrustender dan het gegeven dat de postbode
Valentijnskaarten kan inzien. En dat Echelon-programmatuur in de jacht op echte
slechteriken een argeloze boekbespreker door het gebruik van bepaalde
trefwoorden selecteert, zou een aanvaardbaar risico moeten zijn. Met de komst
van Echelon - de Amerikanen geven het bestaan van zo'n netwerk intussen toe - is
dus wel de schaal van het afluisteren vergroot, maar niet de aard van het
op-een-na oudste beroep ter wereld.

Geschonden privacy-rechten zijn niet eens het kwalijkst van Echelon, vinden
tegenstanders. De Amerikanen, zo klinkt het, gebruiken de opgevangen berichten
om hun eigen industrie te bevoordelen: wat goed is voor Boeing, is goed voor de
VS. Ook op dit vlak valt op de kritiek een hoop af te dingen. In kritische
stukken over Echelon worden altijd dezelfde verhalen rondgepompt, waarschijnlijk
niet toevallig zijn het meestal apocriefe gevallen, waarbij twee Franse
bedrijven miljardencontracten voor hun neus zagen weggekaapt door Amerikaanse
concurrenten. Frankrijk heeft een uitgesproken hekel aan Echelon, mede doordat
dit omkooppraktijken van Franse bedrijven aan het licht bracht.

Toch wordt de discussie over Echelon door de VS zo serieus opgevat dat de NSA
zelf de deur naar de openbaarheid op een kier mocht zetten. Auteur James
Bamford, die eerder over de NSA schreef in The Puzzle palace, kreeg, binnen de
strenge 'security'-wetten, voor de totstandkoming van Body of Secrets tekst en
uitleg over de activiteiten van de NSA in heden en verleden. Alleen al de
bloedstollende details over afluisteroperaties tijdens de Cuba-crisis en de
Vietnam-oorlog maken het boek al waardevol.

Nu is de NSA als bron voor de relativering van de vermeende almacht van Echelon
natuurlijk verdacht. En toch komt de argumentatie die de Echelon-omnipotentie
moet ontkrachten niet onaannemelijk over. De barrieres die de NSA ondervindt bij
het verwezenlijken van zo'n oppermachtig Echelon zijn procedureel en technisch.
Allereerst moet de NSA zich aan vele wetten en regels houden die de privacy van
de afgeluisterde moeten garanderen. 'Wat naief, spionnen die zich aan de wet
houden!', roepen de critici. Maar zowel in Body of Secrets als in andere
literatuur over inlichtingendiensten staan veel voorbeelden van 'spionnen', die
hard aan de bel trekken als de burgerrechten in het gedrang komen. Een
spionnendienst die zich niet aan de regels houdt - zie de in 1994 opgeheven
Nederlandse Inlichtingen Dienst Buitenland, IDB - is niet onschendbaar. Op zijn
minst dreigen dan drastische bezuinigingen.

Het idee dat NSA-analisten in alle communicatie ter wereld zitten te neuzen is
aanwijsbaar technische onzin. De informatiemaatschappij heeft een supernova aan
etherinformatie veroorzaakt, veelal waardeloze gegevens. Selecteren kan zeer
gericht, bijvoorbeeld wanneer al een vermoeden van clandestiene activiteiten
bestaat, zoals over pogingen om het embargo van Irak te breken, of over een
exportdeal van raketonderdelen naar Libie. Daarom zal deze recensie
waarschijnlijk aan de NSA-aandacht ontsnappen.

Onoirbare activiteiten

Het technische argument neemt niet weg, zoveel zegt ook NSA, dat de kolossale
afluistermogelijkheden wel voor economische spionage en het bevoordelen van het
eigen bedrijfsleven kunnen worden gebruikt. Maar alleen, aldus NSA, als er
onoirbare activiteiten aan het licht komen. Bij omkoopschandalen worden
regeringen van corrupt gedrag van onderdanen op de hoogte gesteld. Als NSA dat
gelogen had, zou bijvoorbeeld het Europese Airbus concurrent Boeing niet hebben
kunnen inhalen - iets dat nu wel het geval is.

Geen wet kan overigens het oneerlijk bevoordelen van de eigen Amerikaanse
economie tegenhouden. Maar de omschakeling van 'defensieve' economische
spionage, gericht tegen omkooppraktijken en ander ongeoorloofds, naar de
'offensieve' variant, zou alleen worden gemaakt indien de president het
economische welzijn van de VS zodanig bedreigd ziet dat zelfs de nationale
veiligheid in het geding is. Maar aangezien de Amerikaanse economie nu en in de
nabije toekomst ook zonder dit soort kunstgrepen - die het loslaten van het
marktprincipe vereisen - al lijkt te gedijen, is er op dit moment geen reden tot
angst voor deze Big Brother. Voorlopig blijft Echelon gewoon oude wijn in
nieuwe, digitale zakken.

James Bamford: Body of Secrets. Doubleday, 721 blz. [f]82,65

Installatie van de Royal Air Force bij het Britse Harrogate, mogelijk onderdeel
van het Echelon-netwerk Foto Paul Bates/Reuters

Politiek en Staat ; Buitenlandse Betrekkingen ; Spionage ; Kunst en Cultuur ;
Kunst ; Taal- en Letterkunde ; Non fictie

LOAD-DATE: May 8, 2003

LANGUAGE: DUTCH

                © 2001 PCM Uitgevers B.V.  All rights reserved.

                               34 of 82 DOCUMENTS

                                NRC Handelsblad

                                 August 2, 2001

Voor prinsen en glazenwassers

BYLINE: EDITH SCHOOTS

SECTION: Agenda; Pg. 15

LENGTH: 1395 words


Geen plek op aarde waar golf zo gewoon is als in de Schotse stad St. Andrews.
Iedereen slaat er een balletje in zijn vrije tijd. Ook prins William, die hier
in september kunstgeschiedenis gaat studeren. Portret van de bakermat van golf.

Nee, Allistair! Je kunt niet gaan golfen vandaag. Het is mijn golfzondag en jij
past op de kinderen.' Liz Hamilton, moeder van twee dochters van zeven en drie,
laat zich haar zondag op de golfbaan niet afpakken door haar echtgenoot. Liz is
gehecht aan die 'vier uur zonder gezeur van man en kinderen aan m'n kop'. Golf
is van iedereen in Schotland, en zeker in St. Andrews, 'the home of the golf'.

De cafe-eigenaresse, de vrouw van de elektricien, de glazenwasser, de professor
en de student van de eeuwenoude universiteit ze spelen allemaal golf in hun
vrije tijd. Al of niet met hun kinderen. Een zaterdag of zondagmiddag naar het
puttersveld is een typisch familiedagje uit. Voor nog geen pond zijn putters te
huur voor het subtiele slagwerk op de green, maar de meeste families brengen hun
eigen clubs mee. Menige kleine Schot krijgt voor zijn tiende verjaardag al een
wedge of putter cadeau. Vandaar wellicht dat er rondom alle stadsparken van enig
formaat borden staan met 'streng verboden te golfen'.

St. Andrews IS golf.

Men kan twisten over de oorsprong van golf. Hollandse zeevaarders zouden een
spel met een stok en een bal dat kolf heette op de Schotse kust hebben
geintroduceerd. Vast staat dat de sport zoals die vandaag de dag gespeeld wordt,
met de combinatie van lange slagen en een subtieler eindspel op de green, in St.
Andrews is ontwikkeld. En daar gaat de stad prat op. In 1552 kregen alle burgers
van St. Andrews in een Royal Charter het recht om te golfen op de links, de door
weer en wind geteisterde stroken vlak land tussen de Noordzee en de vruchtbare
heuvels van de kustprovincie Fife. Hier werd in de 18de eeuw de nu
wereldberoemde Old Course aangelegd. Het licht glooiende grasland, gelardeerd
met duinen, waterpartijen en zanderige kuilen (bunkers), maakte van elke hole
een nieuwe uitdaging, die specifieke strategische en tactische manoeuvres
vereiste. In wezen is de architectuur van alle golfbanen ter wereld met achttien
holes gebaseerd op de Old Course. De straffe zeewind en plotseling opkomende
mist van de zogenoemde links courses zijn extra hindernissen die je niet op elke
golfbaan aantreft, en puristen beweren dan ook dat golf aan zee de enige ware
golf is.

De vijf 18-holes- en de 9-holesgolfbanen van St. Andrews liggen broederlijk
langs en achter elkaar gegroepeerd aan de westkant van de stad. 'Dat zijn 99
holes bij elkaar', verkneukelt een golffanaat zich. 'De hemel op aarde.' De Old
Course, de New Course, de Jubilee, de Eden, de Strathtyrum en de 9-holes
Balgrove zijn publiek eigendom, en niet, zoals elders vaak het geval, het bezit
van golfclubs. Voor 105 pond kan een inwoner van St. Andrews een jaar op al deze
banen spelen. Dat is waarom Liz, die zes dagen per week parttime werkt in een
winkel voor huishoudelijke artikelen, het zich kan veroorloven om te golfen.

Een beetje zuur voor degenen die net een meter buiten de stadsgrenzen wonen,
maar de inwoners van de provincie Fife kunnen spelen op de municipal courses,
die gerund worden door de gemeentes. Inwoners betalen 5 pond voor een dag, en
voor een lidmaatschap van 100 pond per jaar kunnen ze op elke gemeentelijke
course (een stuk of vijf) in de provincie spelen. 'Dankzij de municipal courses
kan ook de gewone man in Schotland golfen', zegt John Curry, glazenwasser van
beroep. Hij zou er anders nooit aan begonnen zijn. 'Het zijn prachtige banen,
goed onderhouden, die niet onderdoen voor de club courses.'

Behalve de zes links golfbanen heeft St. Andrews ook een 'inlandse' baan: de
hoger gelegen Dukes biedt schitterende uitzicht over stad en zee. De baan is
genoemd naar prins Andrew, Duke of York, die de Dukes enkele jaren geleden
opende met een rondje 18-holes. St. Andrews onderhoudt goede relaties met de
Britse prinsen. Andrews neefje, prins William, begint in september zijn studie
geschiedenis aan de eeuwenoude universiteit van de stad. Naar verluidt heeft
zich een fors aantal - Amerikaanse - rijkeluisdochters aangemeld bij de
verschillende faculteiten.

Of William veel zal golfen is de vraag: hij staat niet bekend als een gedreven
golfspeler. Maar mocht hij een balletje willen slaan op de Old Course, dan hoeft
hij als inwoner van St. Andrews niet de green fee te betalen die voor
buitenstaanders geldt: 85 pond. Een astronomisch bedrag voor een half dagje
golf, maar menige golfer betaalt dat grif, en om een teetime te kunnen krijgen
op de populairste golfbaan ter wereld moeten lootjes getrokken worden. In de
zomer heb je een kans van 1 op 7 om ingeloot te worden. De eerste tee (afslag)
ligt zo goed als midden in de stad, met als gevolg dat je voor die 85 pond de
stress hebt van caddies, toeristen en collegagolfers die op gehoorsafstand je
prestaties becommentarieren. Niemand minder dan generaal Eisenhower kon die druk
niet aan en wandelde door naar de tweede tee.

Op zondag is de Old Course 'van het volk'. Van oudsher mag er op deze dag niet
worden gegolfd en is de baan een groot park waar inwoners van het stadje en
bezoekers rondstruinen. In het seizoen staan de toeristen letterlijk in de rij
om foto's te nemen op de wereldberoemde Swilken bridge op de 18de hole. Op de
achtergrond de skyline van St. Andrews en het statige Victoriaanse pand van The
Royal and Ancient Club - een eerbiedwaardig oude golfclub en bovendien nog
altijd het internationaal erkende 'wetgevend' orgaan voor het edele golfspel.
Nota bene: vrouwen worden hier niet toegelaten.

Menigeen gaat vervolgens naar The British Golf Museum, waar geen detail van de
golfgeschiedenis onbesproken blijft. De golfpelgrim vervolgt zijn tocht langs de
vele goed gesorteerde golfwinkels en hij zal tegen het eind van de dag een pint
of een wee dram (whisky) pakken in de Dunvegan, net om de hoek van de Old
Course. Deze 'golfers corner' maant de passant om binnen te komen en te eten
'met de golfgeesten van weleer' die vanaf honderden foto's de cafebezoekers
toegrijnzen. Je hebt kans dat je een - levende - golfer van formaat treft, en
anders zijn er altijd wel een paar caddies die brallen over de beroemdheden waar
ze voor gelopen hebben. Het zijn aardige, professionele jongens die al vanaf
half twee 's nachts bij de caddie-corner posten om de volgende ochtend een klus
binnen te slepen, maar ze hebben een reputatie als het om drank en vrouwen gaat.

Ook op een wandeling dieper de stad in zijn er trefpunten voor golfers. Aan de
westkant, waar St. Andrews bijna de Noordzee in valt, liggen de ruines van de
kathedraal. Op het onafzienbare kerkhof rondom de halve muren en de drie nog
overeind staande torens liggen vele lokale beroemdheden begraven. De
golfpelgrims zullen er even stilstaan bij de graftombes van Tom Morris, golfer,
caddie en clubmaker van St. Andrews, en zijn zoon, even getalenteerd golfspeler.
Zoon Morris stierf op 25-jarige leeftijd aan een gebroken hart, omdat zijn vrouw
en eerste kind eerder dat jaar beiden in het kraambed overleden. Op de terugweg
naar de Old Course door Market Street, passeer je het huis van Morris senior,
althans de plek waar zijn huis heeft gestaan, zegt een plaquette op het huidige
onopvallende pand. De antiquair even verderop verkoopt 150 jaar oude (Morris)
golfclubs voor duizenden guldens volgens kenners een goede belegging.

Zelfs dwalend over de eeuwenoude binnenplaatsen van de universiteitsgebouwen
blijven details uit de golfgeschiedenis de wandelaar achtervolgen. In het serene
St Mary's College in South Street bijvoorbeeld staat een doornboom die nog is
geplant door Mary, Queen of Scots. Koningin Mary, die vaak verbleef in St.
Andrews, mocht graag een balletje slaan. Zes dagen na de dood van een van haar
echtgenoten - vraag niet welke - stond ze al op de golfbaan. Zoals gezegd. Golf
was en is van iedereen in St. Andrews.

St. Andrews

NRC Handelsblad 020801

The Royal and Ancient Club op de Old Course Foto Warren Morgan/ABC Press

Ruine van een kerk in St Andrews Foto Warren Morgan/ABC Press

St Andrews Castle Foto Kingdom of Fife Tourist Board

Prins Andrew (rechts) slaat regelmatig een balletje op de Old Course foto AP

Toerisme ; Recreatie en Vrijetijdsbesteding ; Reizen

LOAD-DATE: May 8, 2003

LANGUAGE: DUTCH

                © 2001 PCM Uitgevers B.V.  All rights reserved.

                               35 of 82 DOCUMENTS

                                NRC Handelsblad

                                 July 21, 2001

Een rituele dans van wereldleiders

BYLINE: ARJEN VAN WITTELOOSTUIJN

SECTION: Wetenschap; Pg. 7

LENGTH: 2612 words


Het is hoog tijd voor een diepgaande en afgewogen discussie over marktwerking en
vrijhandel. Dat zal op de G8-top in Genua echter niet gebeuren. De wereldleiders
zijn daar vooral met zichzelf bezig, meent Arjen van Witteloostuijn.

In Genua praten de G8-heren weer braaf over de noodzaak van economische
coordinatie op wereldniveau in de huidige tijden van economische malaise. Hoewel
de mediabeelden van handenschuddende en breedlachende wereldleiders
eensgezindheid doen vermoeden, schuilt achter deze faCade van daadkracht veel
onenigheid. Tony Blair raakt meer en meer verstrikt in zijn eigen
publiek-private retoriek, Gerhard Schroder komt maar niet los van de erfenis van
de hereniging, Silvio Berlusconi legt uit dat een nationale economie niet
wezenlijk verschilt van een grote onderneming, Jacques Chirac straalt zijn
gebruikelijke presidentiele onschendbaarheid uit, Vladimir Poetin zwijgt
stoicijns over persvrijheid en Tsjetsjenie, de Japanse premier lijkt te veel op
de vorige om zijn naam te kunnen onthouden, de Canadese minister-president is te
anoniem om een naam te hebben en George 'Dubeya' Bush weet sowieso niet wie wie
is. Het is een fraai gezelschap, dat zich nauwelijks om de waarheid hoeft te
bekommeren. Desgewenst kunnen Berlusconi, Bush, Chirac en Poetin uit de doeken
doen hoe een megavermogen kan worden opgebouwd, hoe verloren verkiezingen kunnen
worden gewonnen, hoe uitbundige vakantiereizen kunnen worden gefinancierd en hoe
een horzelige pers het zwijgen kan worden opgelegd.

Het is misschien niet onverstandig de discussie tot dergelijke onderwerpen te
beperken. Het gezelschap wordt immers niet gehinderd door veel macro-economische
kennis. Vooral Bush' demagogische gebruik van economische drogredeneringen is
hemeltergend. In zijn recente Fuzzy math: the essential guide to the Bush tax
plan laat Paul Krugman overtuigend zien hoe Bush cum suis hun ideologische
belastingplan verkopen door de waarheid te verdraaien, informatie doelbewust
achter te houden en hoofdmotieven te verzwijgen. Het is het verkeerde plan op
het verkeerde moment op basis van de verkeerde macro-economische argumenten dat
de verkeerde groep belastingbetalers bevoordeelt ten koste van toekomstige
generaties. Het resultaat is dat de kleine groep superrijken het leeuwendeel van
de biljoenenbelastingvoordelen in de schoot krijgt geworpen via de stilzwijgende
plundering van de noodzakelijke reserveringen ten behoeve van de toekomstige
financiering van de sociale zekerheid (inclusief gezondheidszorg). Het
opportunistische argument dat de enorme belastingverlaging noodzakelijk is om de
haperende economie van een broodnodige injectie te voorzien, gaat schaamteloos
voorbij aan de standaardeconomische inzichten over de (in)effectiviteit van
Keynesiaanse vraagstimulerende maatregelen. Nog afgezien van de dubieuze
effectiviteit van het belastinginstrument in het algemeen, is het evident dat
een structurele belastingverlaging die vooral verderop in het huidige decennium
na 2006 zijn beslag krijgt, geen vraagimpuls kan genereren ter voorkoming van
een conjuncturele neergang in 2001.

Het economische wanbeleid van Bush c.s. komt buitengewoon ongelegen. De mondiale
tegenwind wakkert immers lokaal aan tot stormachtig. Het is daarom alles behalve
ondenkbaar dat die andere meteorologische metafoor depressie binnen afzienbare
tijd uit de mottenballen moet worden gehaald. De bewijzen daarvoor stapelen zich
in hoog tempo op. De Azie-crisis lijkt in 1997 te zijn gekomen om lang te
blijven. De Japanse economie staat weer in zijn achteruit, terwijl de voormalige
tijgereconomieen niet verder komen dan wat moeizaam gepruttel. In Europa
stagneert intussen het macro-economische herstel. De macro-economische
groeivoeten van bijvoorbeeld Duitsland en Nederland kruipen in de richting van
de een procent. Vooral de ziekteverschijnselen die het voormalige
nieuw-economische wonder in de Verenigde Staten vertoont, zijn echter
zorgwekkend. Wanneer de Amerikaanse wereldeconomiemotor panne krijgt, wachten
barre tijden voor de mondiale economie. In de VS staan inmiddels te veel
signalen op rood om nog waarde te hechten aan de hoop op een zachte landing. De
industriele productie zakt in, de beurs kwakkelt van de ene naar de andere week,
de werkloosheid loopt op, de aankondiging van massa-ontslagen is dagelijkse
kost, het consumenten- en producentenvertrouwen herstelt niet en Californie (de
vijfde economie van de wereld) balanceert op de rand van een energiecrisis. De
Amerikaanse conjunctuur reageert nauwelijks op de paarmaandelijkse toediening
van het rentemedicijn door Alan Greenspan. Nog even en het rentepillenflesje is
leeg. Negatieve nominale rentestanden zijn immers niet te verwachten.

Voor Nederland kunnen de gevolgen van een mondiale depressie verstrekkend zijn.
Daarvoor zijn drie hoofdargumenten aan te voeren. In de eerste plaats gaan hier
recessieverschijnselen hand in hand met oplopende inflatie. Mocht deze
tweeledige ontwikkeling doorzetten, dan kan het stagflatiebegrip uit de jaren
zeventig weer uit het economisch-historisch archief worden opgediept. De
inmiddels inganggezette loon-prijsspiraal, in reactie op ten dele incidentele
inflatiestijgingen, roept een krachtig deja-vugevoel op. De worstelingen van de
kabinetten-Van Agt en -Lubbers staan symbool voor de moeizame strijd tegen het
stagflatiespook. In de tweede plaats is de kleine en ultra-open vaderlandse
economie buitengewoon gevoelig voor schommelingen in het mondiale economische
klimaat. Een verkoudheid in Duitsland en de VS kan ervoor zorgen dat Nederland
het griepbed moet houden. Daarvoor staat de grote omvang van de exportstromen
borg. In de derde plaats heeft het neo-liberale no-nonsensebeleid van de
achtereenvolgende kabinetten Van Agt I en II, Lubbers I, II en III en Kok I en
II de crisisbestendigheid van de Nederlandse economie ondermijnd. De
ontmanteling en verschraling van grote delen van de publieke sector zijn hieraan
debet. Lange tijd is deze vergrote kwetsbaarheid verborgen gebleven achter de
economische voorspoed van Jan Modaal en Mien Boven-Modaal. Zodra het economische
kaartenhuis echter in elkaar stort, worden de zwakheden van de Nederlandse
economie uitvergroot: een lage participatiegraad, een onderinvestering in
onderwijs en zorg, een groot aandeel van deeltijdwerk, stagnerende private
investeringen in onderzoek en ontwikkeling, een afgeslankt sociaal vangnet en
een enorm WAO-reservoir verkleinen de slagkracht van de Nederlandse economie in
slechte tijden.

Wat het te verwachten G8-gestuntel nog veel erger maakt, is de noodzaak van een
structurele hervorming van het mondiale economische systeem. De Nederlandse
casus staat symbool voor de wereldwijde vergroting van de macro-economische
kwetsbaarheid. Deze observatie is weinig verrassend in de context van de Tweede
en Derde Wereld. Van grote delen van deze werelden kan veel worden gezegd, maar
niet dat daar in het afgelopen decennium grote vooruitgang is geboekt.
Integendeel de kloof tussen het rijke Noorden en het arme Zuiden is fors
verdiept, en menig ontwikkelingsland is erop achteruit gegaan. De vruchten van
de toenemende mondialisering gaan aan grote delen van de wereld voorbij.

De stelling dat ook het rijke Westen de nadelige gevolgen van mondialisering zal
ondervinden via de schaduwzijden van een vergrote kwetsbaarheid, is
controversieler. Immers: na de tijdelijke dip in het begin van de jaren negentig
van de vorige eeuw heeft het nieuw-economische hosannavirus om zich heen
gegrepen in grote delen van het rijke Westen. Vanuit dit perspectief is de
huidige conjuncturele tegenwind hooguit een tijdelijk en zelfs gezond briesje.
Tegen het volgehouden geloof in de permanente vestiging van het neo-liberale en
nieuw-economische paradijs kunnen een financieel-economische en een
fysiek-economische hoofdredenering, alsmede een combinatie van beide, worden
ingebracht. Tijdens en na de jaren waarin onder de bezielende leiding van Ronald
Reagan en Margaret Thatcher de financiele markten verregaand zijn
geliberaliseerd, is het belang van financiele kapitaalstromen tot ongekende
hoogten gestegen. De geaggregeerde waarde van het mondiale bedrijfsleven is in
de jaren negentig van de vorige eeuw razendsnel gestegen.

De omvang van de financiele economie is een veelvoud geworden van zijn reele
pendant. Zo kunnen meer dan 95 procent van de dagelijkse valutatransacties niet
worden toegeschreven aan onderliggende reele handelstromen. De mondialisering
van het netwerk van kapitaalmarkten met behulp van moderne informatie- en
communicatietechnologieen heeft de omvang en snelheid van het flitskapitaal nog
verder vergroot.

Daarmee zijn nationale economieen bijzonder kwetsbaar geworden voor de
grilligheid van het kapitaalverkeer. Van het ene op het andere moment kan het
kapitaal vluchten van de ene naar de andere kant van de wereld. Van de ene op de
andere dag kan het nationale 'virtuele vermogen inzakken ten gevolge van een
(sluipende) beurskrach, met alle negatieve vermogens- en vertrouwenseffecten van
dien. Ook Westerse landen zijn hiertegen niet immuun.

Maar niet alleen de financiele economie is van karakter veranderd, ook de reele
economie zelf is kwetsbaarder geworden. De keerzijde van het voordeel van
flexibiliteit is dat niet alleen de opwaartse groeistuipen radicalere vormen
aannemen, maar ook de neerwaartse bewegingen. De Amerikaanse economie van
oudsher het ultieme toonbeeld van flexibiliteit is niet alleen een
razendproductieve banenmachine in tijden van hoogconjunctuur, maar ook een brute
banenvernietiger bij macro-economisch guur weer. Deze grotere flexibiliteit van
arbeids- en productmarkten genereert een dynamiek die overigens over een langere
periode niet tot lagere werkloosheid of hogere groei leidt.

De macro-economische prestaties van 'rigide' economieen als de Duitse, de
Japanse en de Zweedse doen niet onder voor die van hun flexibele tegenvoeters in
Canada, het Verenigd Koninkrijk en de VS. De huidige reeks Amerikaanse
massa-ontslagaankondigingen niet alleen door kwakkelende dotcommers als
Amazon.com en hightech boegbeelden als Cisco, maar ook door een oud-economische
reus als DaimlerChrysler is de direct zichtbare uiting van de consequenties van
een dergelijke neerwaartse flexibiliteit.

De stelling is verdedigbaar dat deze neerwaartse flexibiliteit sinds het midden
van de jaren tachtig is vergroot via de invoering van moderne en 'afgeslankte'
just-in-time-organisatieprincipes in het mondiale bedrijfsleven, die nog verder
zijn geperfectioneerd met behulp van virtuele organisatievormen in het fin de
siecle van de vorige eeuw. Het gevolg hiervan is immers de drastische
vermindering, of zelfs verdwijning, van voorraden. Ten gevolge daarvan wordt een
neerwaartse schok ergens in de productieketen direct doorgegeven aan de
voorliggende en/of de navolgende schakels. Daarmee is de dempende invloed van de
macro-economische voorraadbuffer grotendeels verdwenen en vervangen door
cyclusversterkende domino-effecten. Het productieproces in de industriele
bedrijfstakken gaat lijken op dat in dienstensectoren, met alle nadelige
gevolgen van dien voor de neerwaartse flexibiliteit van de moderne diensten- en
'netwerk'-economie.

Beide argumenten ter zake de financiele en de reele economie komen bij elkaar in
de wereld van het grote bedrijfsleven. De toenemende liefde voor het financiele
aandeelhouderwaardebelang heeft enorme consequenties voor de 'reele stijl van
bedrijfsvoering. Snelle rendementen en dito winststijgingen zijn een must omdat
de driemaandelijkse road show door de financiele wereld veel belangrijker is dan
het periodieke overleg met het 'reele' personeel via de ondernemingsraad. Deze
eenzijdige orientatie op financiele kortetermijnbelangen gaat gepaard met een
nadruk op reele gedragingen waarmee snelle resultaten kunnen worden geboekt.
Geen wonder dat bedrijfshandel de agenda van de moderne topbestuurder vult. Via
de aankondiging van acquisities, verkopen en fusies kan van de ene dag op de
andere de aandeelhouderwaarde een impuls krijgen via de positieve reactie van de
beursvloer.

Ook saneringen mogen zich in een toenemende populariteit verheugen. Vooral
financieel gezonde bedrijven kunnen via een saneeraankondiging goede sier maken
in aandeelhouderland. Hogere rendementen kunnen immers worden behaald door met
steeds minder mensen steeds meer te produceren. Het gevolg van de inburgering
van deze aandeelhouderwaardefilosofie is dat koelbloedig saneren in goede tijden
salonfahig is geworden, zonder uiteraard de eigen topbestuurderbeloning te
verwaarlozen. Sterker nog: een topbestuurder kan zijn imago en daarmee zijn
inkomen verbeteren door middel van een daadkrachtig saneeroptreden.

In dit verband is het opvallend dat juist in het aandeelhoudertoezichtparadijs
van de VS de stijging van de topsalarissen ongeremd uit de bocht is gevlogen.
Een recent Nederlands voorbeeld van een dergelijke modern-snelle strategie is de
aankondiging van een massasanering door en de bekendwording van de
salarisstijging van topman Rijkman Groenink van de toch nauwelijks armlastig te
noemen ABN Amro. Het spiegelbeeld van deze nadruk op 'snelle' strategieen is de
geringe populariteit van lange-termijninvesteringen in de drie 'sleutel-P's':
producten, processen en personeel.

De huidige debatten over mondialisering en marktwerking geven blijk van een
groeiend onbehagen over de dominantie van de neo-liberale filosofie van
marktwerking en vrijhandel. In Nederland worden pamfletten gewijd aan de
ondergang van de beschaving ten gevolge van de dominante marktwerkingsfilosofie,
en worden in de cultuurbijlagen felle debatten gevoerd tussen Rudi Kousbroek en
de zijnen en Theo van Gogh c.s. over de vernietigende invloed van de Amerikaanse
massamarktcultuur. In verre en nabije buitenlanden verzamelen zich buitengewoon
heterogene gezelschappen van Derde-Wereldactivisten en milieubeschermers tot
autonome relschoppers en strijders tegen lage-lonenconcurrentie om de
vernietigende werking van het voortdurende proces van neo-liberale
mondialisering aan de kaak te stellen in de veldslagen van Seattle, Praag en
Gotenburg. Het gevaar bestaat dat tussen het schip van het heilige geloof in
marktwerking aan de ene kant en de wal van de dogmatische
anti-mondialiseringsdemagogie aan de andere kant het broodnodige genuanceerde
debat over de voor- en nadelen van marktwerking en vrijhandel wordt vermalen.

Dat de huidige overdosis aan ongereguleerde marktwerking en ongeremde
mondialisering herijking behoeft, staat in veel maatschappelijke en politieke
kringen buiten kijf. De vraag wat daarvoor in de plaats moet komen, is echter
gemakkelijker gesteld dan beantwoord. Het is daarom hoog tijd voor een
diepgaande en afgewogen discussie over de noodzakelijke regulerende inbedding
van marktwerking en vrijhandel. Even leek het erop alsof in de naweeen van de
Azie-crisis de geesten voor herbezinning rijp waren geworden nadat bijvoorbeeld
Tony Blair, Bill Clinton en Gerhard Schroder repten van de noodzaak om de
ongeremde kapitaalmarkten te herreguleren. Blair en Schroder zitten nog altijd
aan het stuurwiel. Het economische geheugen is echter buitengewoon kort. Helaas
valt van de G8-top daarom weinig meer te verwachten dan een mediagenieke rituele
dans van egocentrische wereldleiders en dat is weer een gemiste kans.

Arjen van Witteloostuijn is hoogleraar economie aan de Rijksuniversiteit
Groningen.

'Onze wereld is niet te koop', laat een demonstrant op weg naar Genua weten.
(Foto AP)

Internationale economie ; Handel ; Topconferenties ; Politiek en Staat ;
Buitenlandse Betrekkingen ; Economie ; Bedrijfstakken

LOAD-DATE: May 8, 2003

LANGUAGE: DUTCH

                © 2001 PCM Uitgevers B.V.  All rights reserved.

                               36 of 82 DOCUMENTS

                                NRC Handelsblad

                                 July 14, 2001

Getuige nummer 1 ; President Chirac voelt zich onaantastbaar ondanks
smeergeldzaken

BYLINE: PIETER KOTTMAN

SECTION: Zaterdags Bijvoegsel; Pg. 27

LENGTH: 2248 words


Jacques Chirac is in opspraak. De Franse president wordt verdacht van corruptie.
Maar hij weigert voor de rechter te verschijnen. In plaats daarvan houdt Chirac
vandaag, op de nationale feestdag, een televisietoespraak. 'Ik ben niet helemaal
een burger als alle andere.'

Nog maar nauwelijks lag dagblad Liberation op 5 juli in de kiosken of de
hoofdredacteur ontving een reeks woedende telefoontjes, van het Elysee en van
gezaghebbende vrienden van president Jacques Chirac. Steen des aanstoots was een
foto, gemaakt in 1992 op het zeer tropische eiland Mauritius in de Indische
Oceaan, die een verhaal illustreerde over de snoepreisjes van de burgemeester
van Parijs die Chirac toen nog was. Het huidige staatshoofd is slechts gekleed
in een short en ligt uitgestrekt op een strandstoel. Aan zijn voeten staat een
zwarte man met een doek te wapperen. Naast hem zitten twee in badpak gehulde
vrouwen. Het onderschrift vermeldde slechts waar en wanneer de foto genomen was.

Chirac werd al beschuldigd van corruptie en chantage. Overspel kon de Franse
president er niet bij hebben. Wegens het prive-karakter vond de chiraquie, de
aanhang van de president, publicatie van de foto ongepast, zo schrijft het
weekblad Le Canard Enchaine deze week. Het had de foto zelf ook willen plaatsen,
maar kreeg nul op het rekest van het fotoagentschap Gamma. Een niet met name
genoemd tijdschrift zou plotseling het alleenrecht van publicatie hebben
bedongen. Geintrigeerd zocht en vond het weekblad Canard de vermoedelijke reden
voor de weigering. Gamma wordt geleid door Anne-Marie Couderc, oud-minister voor
de RPR, de partij van Chirac. Ze was wethouder van Parijs toen Chirac er
burgemeester was.

Dat is een aspect van het verhaal. Een ander is dat de vrouwen op de foto,
Elisabeth Friedrich en FranCoise Varenne, journalisten zijn bij respectievelijk
het persbureau AFP en dagblad Le Figaro. Als gevolg van een innige vriendschap
met Chirac publiceerden ze jarenlang louter jubelverhalen over de burgemeester
van Parijs. Als voorzitter van de Associatie van de Gemeentelijke Pers bepaalde
Varenne zelfs welke collega's geaccrediteerd werden voor evenementen op het
stadhuis.

Een derde aspect van het vakantiekiekje is dat reis en verblijf van het
gezelschap voor rekening kwamen van de door Chirac opgerichte Internationale
Vereniging van Franstalige Burgemeesters. Ze sliepen in het Royal Palm-hotel,
dat voor zijn suites 7.000 gulden per nacht rekent. Die burgemeestersvereniging
heeft sowieso al weinig om het lijf, maar de ter elfder ure ingelaste
vergadering van 8 mei 1992 stelde volgens de zegslieden van Le Canard al
helemaal niets voor. 'Toevallig' middenin een long-weekend. Drie uur bla-bla et
puis la plage, en daarna het strand.

De kwestie van de strandfoto is symbolisch voor de cultuur waarin het Franse
staatshoofd de in juridisch opzicht meest omstreden figuur van dit moment is
geworden. Zijn naam wordt genoemd in zes strafrechtelijke onderzoeksdossiers,
die draaien om verduistering van miljoenen en miljoenen francs. Steeds tekent
zich hetzelfde patroon af: belangenverstrengeling, vriendjespolitiek,
dubbelfuncties, dekmantels, chantage dan wel pogingen tot intimidatie. En, in
het algemeen, het vertrouwen dat de pers voor karretjes te spannen is. Ook
strikte bescherming van imago's hoort bij die cultuur. Dus geen foto's van
halfnaakt luieren met een andere vrouw dan zijn wettige echtgenote Bernadette.

De cultuur van onaantastbaarheid wordt niet alleen door de president geschapen.
Het is, grofweg gesteld, ancien regime in Frankrijk. De voortzetting van die
traditie is in goede handen bij iemand die sinds 1967 onafgebroken
sleutelposities heeft bezet. Hij begon, pas 34 jaar, als minister, werd toen
premier, voorzitter van de grootste rechtse partij, burgemeester van de
hoofdstad en ten slotte staatshoofd. Al minstens een kwart eeuw beschikt Chirac
over door de staat betaalde ambstwoningen, chauffeurs, mee-verhuizende
secretaresses, auto's, vliegtuigen en buitenverblijven. Vorming van een
hofhouding is in zo'n geval bijna onvermijdelijk, net als nepotisme.

Op niemand vertrouwt de president zozeer als op zijn eigen dochter Claude (38).
Bij zijn aantreden als president in 1995 stelde hij haar aan als waakhond van
zijn publieke imago. Leden van de hofhouding die het bestonden zich daar
enigszins kritisch over uit te laten, kregen te verstaan dat haar positie
'niet-onderhandelbaar' is. Dat haar verhoor door onderzoeksrechters afgelopen
week de president dwarszit, is dan ook zacht uitgedrukt. Claude was opgeroepen
als getuige in een zaak rond met smeergeld betaalde privevakanties.

Onberispelijk

Zo'n lange, vooraanstaande politieke loopbaan in een land dat ervan overtuigd is
te leven volgens de regels van de logica: het zou bijna een wonder zijn als zo'n
loopbaan onberispelijk bleef. Het veelgeprezen logische Franse denken is een
mythe die het zicht op de werkelijkheid alleen maar vertroebelt. Het door
generaal Charles de Gaulle ingestelde, presidentiele systeem is een voorbeeld
van gebrek aan logica dat met de door de kiezers eigenhandig uitgevonden
cohabitation, het samenleven van een premier en een president van verschillende
politieke kleur, alleen maar schrijnender is geworden. Wat de een zegt, aan de
top van de Republiek, spreekt de ander tegen.

Een ander voorbeeld van bestuurlijke inconsequentie is de positie van de
rechterlijke macht. In een land dat er prat op gaat de bakermat van de
mensenrechten te zijn, geniet justitie pas de afgelopen jaren een zekere
onafhankelijkheid. Dat verklaart trouwens meteen de moeilijkheden die Chirac nu
ondervindt, misschien nog wel meer dan zijn vermeende schuinsmarcheerderij.

Een derde in verband met de 'affaires' sprekend voorbeeld van gebrek aan logica,
is het bestaan van de 'speciale fondsen'. De term alleen al is zo obscuur, dat
misbruik een kwestie van uitlokking genoemd kan worden. Het gaat om een fors
bedrag, dit jaar 130 miljoen gulden, waarvan de helft bestemd is voor de geheime
inlichtingendiensten. Top secret, akkoord, maar de andere helft wordt met blinde
instemming van parlement en senaat in de richting van de overheid gesluisd, dat
wil zeggen naar het Elysee van de president, naar het paleis Matignon van de
premier, en naar de departementen. Niet alleen kunnen die naar eigen,
ongecontroleerd inzicht beschikken over de hen toebedeelde porties, de toelagen,
waarvan de hoogte afhankelijk is van de plaats in de hierarchie van de
begunstigde, worden bovendien contant uitgekeerd. Er worden onder meer
niet-geregistreerde en dus onbelaste premies voor goed functioneren mee betaald.
Zo wordt belastinggeld doodleuk zwart geld.

In zo'n cultuur is het niet verwonderlijk dat de president aan het einde van de
lunch met een bevriend Kamerlid een buidel biljetten van vijfhonderd francs uit
zijn zak haalt om de rekening te voldoen. Toen zijn gast hem er niettemin op
wees dat hij weleens 'wat voorzichtiger' zou mogen zijn op zichzelf al bijna een
teken van companionship in crime en dat gebruik van een creditcard beter zou
zijn, zei de president: 'Een creditcard? Maar dat is vreselijk ingewikkeld!'

Weekblad Le Nouvel Observateur tekende de anekdote op, in het kader van een
artikel over de oude 'contante-flappengeneratie' in de politiek. In hetzelfde
artikel stond ook een incident met oud-minister van Binnenlandse Zaken Charles
Pasqua, ook al lijdend voorwerp van justitieel onderzoek. Die betaalde ten tijde
van zijn ministerschap weliswaar met zijn gloednieuwe bankpasje, maar toen de
ober hem vroeg zijn code in te tikken, zette de minister verbaasde ogen op.
'Hoezo, mijn code? U kunt me vertrouwen hoor, ik ben de minister van
Binnenlandse Zaken!'

Bankpasje

De socialistische premier Jospin wil een einde maken aan deze cultuur van
gesjoemel. Hij voert een 'schone-handen-politiek'. En dat was ook nodig, want
gezagsdragers konden tot voor kort ongestraft hun gang gaan. Daarvan worden de
bewijzen nu geleverd door een justitieel apparaat dat er zin in heeft. Zoals
gezegd, figureert president Chirac in maar liefst zes onderzoeksdossiers. Alle
hebben betrekking op de tijd dat Chirac burgemeester van Parijs was (1977-1995).
Hij zou toen kennis hebben gehad dan wel aangezet hebben tot 'bevoordeling,
verduistering van gemeenschapsgeld en onwettige belangenverstrengeling' bij de
gemeentelijke drukkerij Sempap. Een aanklacht is uitgebleven.

Datzelfde gebeurde bij het onderzoek naar 'valsheid in geschrifte, onwettige
belangenverstrengeling en verduistering van gemeenschapsgeld' in verband met
zo'n dertig papieren functionarissen in het kabinet van burgemeester Chirac.
Enkele schijncontracten zijn persoonlijk door hem ondertekend. Ook in een derde
onderzoek naar verkiezingsfraude over het meetellen van 'spookstemmen' zijn nog
geen concrete stappen genomen.

In een vierde affaire over afgedwongen aanstellingen van RPR-leden bij de
gemeente Parijs en bij bedrijven, heeft de onderzoeksrechter zich 'onbevoegd'
verklaard. Reden: tegen de voornaamste verdachte in het dossier, Jacques Chirac,
kon hij geen vervolging instellen wegens de juridische onschendbaarheid van de
president. Hij liet wel aantekenen 'aanwijzingen' verzameld te hebben, dat het
huidige staatshoofd heeft 'meegewerkt aan onrechtmatige belangenverstrengeling
en misbruik van gemeenschapsgelden'.

De vijfde zaak draait om smeergelden die zijn opgestreken bij de aanbesteding
van sociale woningbouw. In april riep de rechter Chirac op te komen getuigen. De
president weigerde dat, op grond van zijn juridische onschendbaarheid. De
rechter zag zich opnieuw genoodzaakt zich onbevoegd te verklaren. Hij tekende
daarbij aan dat er 'aanwijzingen' zijn die het 'waarschijnlijk' maken dat de
president zich schuldig heeft gemaakt aan, wederom, 'verduistering van
gemeenschapsgelden'.

In de zesde zaak werd deze week Chiracs dochter Claude verhoord. Haar verhoor
maakte deel uit van een onderzoek naar de renovatie van scholen in
Ile-de-France. Bedrijven die een opdracht wilden binnenhalen, moesten ook hier
smeergeld betalen. De rechters vermoeden een verband tussen het smeergeld en
contant betaalde prive-reizen, die Chirac tussen 1992 en 1995 maakte. Er zijn
bovendien aanwijzingen dat destijds al op zijn minst getracht is rookgordijnen
op te trekken. Zijn familie en vrienden reisden onder valse namen als Bernolin
en Pierac of, in het geval van echtgenote Bernadette, onder haar eigen
familienaam Chodron. Samen met de weduwe Pompidou maakte Bernadette Chirac ook
eens een reis naar Amerika onder de verzamelnaam 'Pompichac'.

Juridisch twistpunt in de zesde zaak is opnieuw de vraag of de
onderzoeksrechters bevoegd zijn het staatshoofd op te roepen voor verhoor, laat
staan in staat van beschuldiging te stellen. En of zij de reizen-affaire zomaar
bij hun oorspronkelijke onderzoek naar smeergelden mogen betrekken. Om die reden
noemt RPR-preekbuis Patrick Devedjian, tevens juridisch adviseur van de
president, ook het verhoor van Claude Chirac 'volkomen onrechtmatig'.

'Ik ben niet helemaal een burger als alle andere', liet Chirac eerder al weten
in reactie op pogingen hem als getuige te verhoren. Vandaag, tijdens het
traditionele vraaggesprek met het staatshoofd ter gelegenheid van de nationale
feestdag 'quatorze juillet', zal hij dat waarschijnlijk herhalen.

Daarnaast zal hij alle zeilen bijzetten om de verdenkingen te ontzenuwen. Was
Chirac wel een gewone burger, dan had hij bij bewezen schuld een gevangenisstraf
van in totaal twintig jaar opgelegd kunnen krijgen en een boete van in totaal 1
miljoen gulden. Het socialistische Kamerlid Arnaud de Montebourg heeft dit
welwillend berekend. Hij becijferde ook het bedrag dat minimaal gemoeid is met
de malversaties, waarbij Chirac betrokken zou zijn geweest: rond dertig miljoen
gulden.

De Montebourg heeft een resolutie geformuleerd die Jacques Chirac voor het Hoge
Hof van Justitie moet brengen. Die poging gaat mislukken, omdat voldoende steun
van de volksvertegenwoordiging ontbreekt. Daarom wordt over De Montebourg
geirriteerd en lacherig gedaan.

Toch is zijn resolutie nu eens wel een voorbeeld van logica. Enerzijds hekelt
hij aan de hand van de Grondwet de begin 1999 ingevoerde uitzonderlijke
strafrechtelijke status van de president. Anderzijds voegt hij zich in het
gewraakte systeem door precies de enig resterende weg te bewandelen om Chirac
verantwoording te laten afleggen voor de rechter.

In zijn resolutie noemt hij - nooit zonder gevaar in Frankrijk - Amerika als
voorbeeld. Daar stemde de Republikein Butler ooit in met de in
staat-van-beschuldiging-stelling van Richard Nixon met de woorden: 'Ik doe dit
niet met plezier.' Hij maakte daarmee volgens Montebourg duidelijk dat de
rechten van het staatshoofd ondergeschikt zijn aan die van de Staat. Wellicht
verwees RPR-preekbuis Devedjian behalve naar de Monica Lewinsky-affaire ook naar
die passage in de resolutie toen hij van de week zei: 'Al die aanvallen op de
president! Het is gewoon een uit Amerika overgewaaide mode!'

Jacques Chirac (links op een ligstoel) in 1992 op het strand van Mauritius met
twee vrouwelijke journalisten. Deze onlangs voor het eerst gepubliceerde foto
gaf in Frankrijk aanleiding tot geruchten over overspel van de president Foto
Gamma/RBP

Chirac eind maart in het Elysee Foto AP

Fraude en corruptie ; Binnenlandse politiek ; Gemeentebestuur ; Recht ; Politiek
en Staat ; Staatsrecht ; Gemeenten ; Criminaliteit ; Delicten

LOAD-DATE: May 8, 2003

LANGUAGE: DUTCH

                © 2001 PCM Uitgevers B.V.  All rights reserved.

                               37 of 82 DOCUMENTS

                                NRC Handelsblad

                                  July 9, 2001

Vogels en flesjes van antiek glas

BYLINE: DOOR EDO DIJKSTERHUIS

SECTION: Kunst; Pg. 6

LENGTH: 778 words


Volgens de overlevering is glas is een toevallige uitvinding. In zijn Naturalis
Historica beschrijft Plinius de Oudere in de eerste eeuw na Christus hoe een
groepje Fenicische kooplui een kookpot stutten met blokken soda. Naarmate de
maaltijd vordert, smelt de soda en vermengt zich met het zand.

Uit die oerperiode van het glas, ruim 4500 jaar geleden, zijn enkel ruwe kralen
bekend. De eerste echte voorwerpen zijn Syrische cosmeticaflesjes van rond 1500
voor Christus, te zien op de tentoonstelling Antiek glas: de kunst van het vuur
in het Amsterdamse Allard Pierson Museum. Niet alleen is deze expositie de
eerste van antiek glas sinds 38 jaar, van de 250 tentoongestelde voorwerpen zijn
er bovendien vele zeldzaam en van hoge kwaliteit.

Een groot deel van het tentoongestelde glas is afkomstig is uit
prive-collecties, zoals die van Dolf Schut. Uit zijn collectie komt een
bijzonder fraaie oorstop, door Egyptenaren als een soort prehistorisch glazen
knopje door het oorlel gedragen. De oorstoppen werden op net zo gemaakt als de
vroege cosmeticaflesjes; het nog stroperige glas werd in draden rond een vorm
van klei of stro gedrapeerd. Dit 'kernglas' werd daarna glad gerold op een
stenen plaat, en gekleurde draden werden aangebracht in de karakteristieke
veerpatronen.

Al vroeg werd ontdekt dat glas ook kan worden gekleurd door metalen mee te
mixen. In het als inlegwerk gebruikte mozaiekglas, werd het combineren van
kleuren vervolmaakt. Een grasgroen Egyptisch schijfje uit de eerste eeuw voor
Christus toont op een doorsnee van niet meer dan zeven millimeter een lopende
ibis. Alsof hij geetst is, zo fijn zijn de details.

Een variant op het mozaiekglas is het millefioriglas - bloempatronen die
eveneens in staafvorm werden geproduceerd om later in plakken te worden
gesneden. Deze methode van glas maken leverde vaak bloemen op die door
meervoudige verhitting tot groteske kwallen waren opgerekt. Het gieten van glas
dat in de vierde eeuw voor Christus opgang maakte in Griekenland, was dus een
grote verbetering. Het leverde gelijkmatig vaatwerk op, zoals een
tentoongestelde honingkleurige kom. Maar de allerbelangrijkste uitvinding kwam
pas in 50 voor Christus: het glasblazen.

Het merendeel van de geblazen glazen voorwerpen op de expositie is Romeins van
herkomst, maar de onderlinge variatie is enorm. Een bijzondere plaats wordt
ingenomen door de 'balsamaria'; flesjes met versiersels van glasdraad die lijken
op barokke reageerbuisjes. Een ander kunststukje is een vrij geblazen vogeltje
uit de eerste eeuw van onze jaartelling. Het extreem fragiele voorwerp werd in
1996 in een Nijmeegse grafkuil gevonden en bevat nog resten wit poeder. Het was
namelijk, net als de verderop als 'kerstbal' aangeduide bol, een vaatje voor
talkpoeder.

Na de ontdekking van het glasblazen volgden de ontwikkelingen elkaar op in
stormachtig tempo. Bij het zogeheten optisch geblazen glas werd de verhitte
grondstof eerst in een mal geblazen om vervolgens vrij te worden uitgeblazen.
Het relief dat hierdoor mogelijk werd, kwam helemaal tot zijn recht in het in
vorm geblazen glas dat geheel in mallen werd gemaakt. Vooral in de eerste eeuw
na Christus gingen glasblazers zich te buiten aan de plastische mogelijkheden
die het nieuwe procede bood. In de vitrines van het Allard Pierson staan
Januskopflesjes, kruikjes in de vorm van dadels of druiventrossen en als
geribbelde tonnetjes gevormde wijnflessen.

Behalve dat mallen de expressiviteit drastisch vergrootten, maakten ze ook
massaproductie mogelijk. Aan het eind van de eerste eeuw bezat een gemiddeld
Romeins huishouden tussen de 40 en 80 glazen objecten. De tentoonstelling
illustreert dit met een keur aan grove vier- en zeshoekige olieflessen,
drinkkelken op dunne steeltjes en parfumflesjes. Natuurlijk ontbreken ook niet
de zware geribbelde kommen en schalen die hoogst waarschijnlijk op een
draaischijf gemaakt werden. Vanwege hun makkelijke productieproces waren ze zeer
populair. In opgravingen duiken ze op van Scandinavie tot China. Ze zijn het
meest tastbare bewijs dat glas zich in korte tijd ontwikkeld had van exclusief
kunstvoorwerp tot alledaags gebruiksartikel voor de gewone burger. Reden voor
keizer Gallienus (derde eeuw na Christus) om pertinent te weigeren nog uit glas
te drinken.

Tentoonstelling: Antiek glas - de kunst van het vuur. T/m 16 sept in Allard
Pierson Museum, Oude Turfmarkt 127, Amsterdam. Open: di-vrij: 10-17u., za-zon:
13-17u. Catalogus: [f]15,-.

Opvallend grote Januskopfles met dubbelhoofd uit begin van de vierde eeuw. (Foto
Collectie Museum Het Valkhof, Nijmegen)

Kunstnijverheid ; Vormgeving ; Kunst en Cultuur ; Kunst

LOAD-DATE: May 8, 2003

LANGUAGE: DUTCH

                © 2001 PCM Uitgevers B.V.  All rights reserved.

                               38 of 82 DOCUMENTS

                                NRC Handelsblad

                                 June 26, 2001

'Geen propaganda voor gentech'

BYLINE: DOOR MARIANNE HESELMANS

SECTION: Binnenland; Pg. 3

LENGTH: 1144 words

DATELINE: BUSSUM, 26 JUNI.


Organisaties vrezen dat het komend debat over biotechnologie ontaardt in een
voorlichtingsactie over de voordelen van genetische manipulatie. Debatsleider en
oud-minister Jan Terlouw over de grenzen tussen voorlichting en propaganda.

Eerst wilden de maatschappelijke organisaties zelfs niet meedoen aan de
officiele start van het publieksdebat Eten en Genen, gisteren in 't Spant in
Bussum. Maar een persoonlijk gesprek met de voorzitter van de commissie die dit
debat komend half jaar organiseert, Jan Terlouw, haalde de kou uit de lucht. Met
als resultaat dat Greenpeace, Platform Biologica en de NOVIB op de valreep toch
nog vertegenwoordigd waren in het dertienkoppige forum dat s'ochtends aan de 150
genodigde burgers haar standpunten uiteen zetten. En zo stonden gistermiddag
alsnog tien kritische organisaties op het 'marktplein', broederlijk naast de
voorlichtingsstandjes van de multinationals en de onderzoeksinstellingen.

Komend half jaar moeten zoveel mogelijk burgers en consumenten zich een mening
vormen over biotechnologie en voedsel, dit middels debatten op scholen, in
kerken, bij belangenorganisaties en op Internet. Centraal staan zeven, deels
fictieve toepassingen van genetische manipulatie waaronder BSE-vrije koeien,
schimmelresistente aardappelen, rijst met vitamine A en de langer houdbaarder
tomaat. De voor- en nadelen hiervan heeft de organisatie netjes op een rijtje
gezet. En ook, hoewel heel kort, alternatieven voor het probleem dat de gentech
gewassen moeten oplossen.

Commissievoorzitter Terlouw is het oneens met de kritiek dat de cases gentech
bij voorbaat in een positief daglicht stellen, en het debat daarmee ontaardt in
voorlichtingsoffensief om mensen over de streep te trekken. 'We stellen niet de
vraag centraal of we verder moeten met genetische modificatie', zegt hij na
afloop van de ochtendsessie. 'Want bij die vraag zegt de gemiddelde Nederlander:
'Wat is genetische modificatie dan?' Dan kun je uitleggen dat je daarbij een gen
in DNA zet, maar dat zegt nog niks. We moeten voorbeelden noemen en daarover
gebalanceerde informatie aandragen op grond waarvan burgers met verstand en
gevoel kunnen zeggen: ja daar zit wat in. Als mensen dan bijvoorbeeld zeggen:
gemodificeerde BSE-vrije koeien is onzin, je moet koeien gewoon geen slachtafval
geven, ben je weer een stap verder.'

Terlouw vindt het debat dan ook geen voorlichtingsactie, al zitten er natuurlijk
altijd elementen van voorlichting in omdat je mensen moet informeren voor ze
zich een mening kunnen vormen. Een wat ongelukkige start van het debat, waar
meteen al kritiek op kwam vanuit de zaal was het filmpje waarmee gisteren de
ochtendsessie begon. Over de omstreden veiligheid van gentech voedsel kwamen
twee officiele keuringsinstanties en biotechnologen aan het woord. Zij
verklaarden het voedsel unaniem veilig. Over biotechnologie als oplossing voor
schimmelziektes en vitamine A-tekort liet de film wel ruimte voor meer visies:
hier werd biologische landbouw als serieus alternatief gepresenteerd.

Terlouw had het filmpje pas de avond voor het startdebat gezien. Hij had de
commissie de volgende ochtend nog voorgesteld het filmpje niet te draaien, omdat
het te veel zou lijken op een voorlichtingsfilmpje, maar de commissie besloot
het toch te draaien omdat er in het debat daarna immers ruimte was voor ook
andere visies.

Wat vond u van het filmpje?

'Mijn eerste indruk is dat de biotechnologie wat welbespraakter wordt aanbevolen
dan wordt afbevolen. Maar dat zag ik ook als we deskundigen in onze commissie
uitnodigden. De tegenstanders verdedigen hun standpunten vaak emotioneler dan de
voorstanders. De voorstanders zijn vaak genuanceerder: zij wijzen zowel op de
voordelen als op de risico's.'

Bij het maatschappelijk debat over kernenergie in de jaren zeventig is gekozen
voor een open vraag: wat voor energieproductie willen we? Nu had ook gekozen
kunnen worden voor bijvoorbeeld de vraag: wat voor landbouw of wat voor
veredeling willen we?

'Van het debat over kernenergie is mij vooral bijgebleven dat het een discussie
tussen gelovigen bleef. Bij biotechnologie is er ook al jaren een patstelling.
Daarom willen we nu niet een discussie aangaan met de voor- en tegenstanders,
maar ons richten op mensen die er blanco tegenover staan. Weten hoe de gewone
Nederlander, die veel aan zijn hoofd heeft en die veilig voedsel belangrijk
vindt maar zijn portemonnee ook, tegenover gentechnologie staat.'

Ook met zo'n aanpak kunnen alternatieven voor een landbouw met genetische
modificatie aan de orde komen. Het resultaat van de debatten kan dan zijn dat
mensen wel gentechnologie willen, maar alleen onder bepaalde voorwaarden zoals
goede etikettering. Maar het resultaat zou ook kunnen zijn dat er een groeiend
verzet is tegen genetische modificatie.'

Uw commissie is ingesteld door een interdepartementale stuurgroep. Uw
opdrachtgever is dan toch niet onafhankelijk? De ministeries van Landbouw en
Economische zaken stimuleren al jaren genmodificatie.

'Onze commissie is wel onafhankelijk. Stel dat uit het debat komt dat mensen
alleen nog willen inzetten op kruisen en fokken, als het ministerie van Landbouw
Natuurbeheer en Visserij dan een probleem heeft is dat niet mijn zaak. Mijn taak
is het te melden wat de trends zijn bij het publiek.'

Uw rapport komt in januari 2002 uit. Dat is te laat voor het parlementsdebat in
november over de Integrale Nota Biotechnologie en over genomics, waar het
kabinet nu een half miljard in gaat steken.

'Daar moet je niet zo'n punt van maken. In november kunnen wij het kabinet best
al wat melden, al hebben we het rapport nog niet af. Wat wij doen moet een
effect hebben op veel langere termijn. Een volgend kabinet zal ook weer een
standpunt innemen, en reken maar dat biotechnologie een gebied is waar het nog
jaren onrustig zal zijn.'

Een actiegroep die zich De Razende Hazen noemt, heeft in de nacht van zondag op
maandag twee proefvelden met genetisch gemanipuleerde suikerbieten vernield in
Wouw (West-Brabant) en in Rilland (Zeeland). De velden zijn gehuurd door het
Instituut voor Rationele Suikerproductie in opdracht van agro-multinational
Monsanto. Die wil suikerbieten genetisch veranderen om ze bestand te maken tegen
het onkruidverdelgingsmiddel Round-up, ook van Monsanto. De actievoerders
vernielden het loof van de planten die sinds enkele jaren met vergunning van het
ministerie van Milieubeheer (VROM) gekweekt worden. 'Belangrijke
wetenschappelijke gegevens zijn verloren gegaan', aldus een woordvoerder van
Monsanto. De Razende Hazen zeggen met hun actie een bijdrage te hebben willen
leveren aan het maatschappelijk debat over gentechnologie en voedsel, dat
gisteren is begonnen.

(Foto Bas Czerwinski)

Biotechnologie en genetica ; Ethiek ; Levensbeschouwing ; Wetenschap en Techniek
; Exacte Wetenschappen ; Biologie

LOAD-DATE: May 12, 2003

LANGUAGE: DUTCH

                © 2001 PCM Uitgevers B.V.  All rights reserved.

                               39 of 82 DOCUMENTS

                                NRC Handelsblad

                                 June 23, 2001

HET PUBLIEK

BYLINE: ROBERT MISSET

SECTION: Sport; Pg. 13

LENGTH: 264 words


Drie oude dames nippen aan hun thee na een tennispartij; dat beeld kan alleen op
Wimbledon worden vastgelegd. Hardnekkig houdt de All England Club vast aan oude
tradities op het enige toernooi waar geen reclameborden zichtbaar zijn. De
Victoriaanse moraal weerspiegelt zich in de strenge kledingvoorschriften, het
publiek gedraagt zich navenant. Zo is het complex aan de Church Road in Londen
een oase van beschaving. Geen ordinair geschreeuw na een knappe volley van
publiekslieveling Tim Henman, maar een aristocratisch geformuleerd 'nice shot',
gevolgd door een ingetogen applaus.

De tradities op Wimbledon zijn inmiddels een anachronisme geworden in de
commerciele sportwereld. Natuurlijk kan de bezoeker elke dag aardbeien eten,
maar ze kosten ruim drieenhalve gulden per stuk. Het is ook geen pretje de
tennishelden op de buitenbanen te volgen. In rijen dik verdringen de
toeschouwers zich, om een glimp van de partijen op te vangen. Desondanks staan
duizenden mensen uren in de rij, om de magie van het meest prestigieuze
grandslamtoernooi te ervaren. Echt leuk wordt als regenbuien het speelschema
dermate bederven dat zelfs de heilige rustdag op zondag moet worden opgeofferd.
Op People's Sunday mag het gewone volk het centre court betreden en prompt ging
enkele jaren geleden de wave door het stadion. Laat het een week regenen en
Wimbledon lijkt de eerste zondag even op een voetbalstadion.

Dit is de 36ste en laatste aflevering van een serie over publiek

Theedrinkende dames op Wimbledon. (Foto Freddy Rikken)

Toeschouwers ; Tennis ; Sport ; Algemeen

LOAD-DATE: May 12, 2003

LANGUAGE: DUTCH

                © 2001 PCM Uitgevers B.V.  All rights reserved.

                               40 of 82 DOCUMENTS

                                NRC Handelsblad

                                 June 16, 2001

Voor Bulgaarse premier is spel ondanks succes uit

BYLINE: DOOR ONZE CORRESPONDENT RENEE POSTMA

SECTION: Economie; Pg. 17

LENGTH: 794 words

DATELINE: BOEDAPEST, 16 JUNI.


Bulgarije kiest morgen een nieuw parlement. Verkiezingen op een cruciaal moment:
nu gaat het erom de keus te maken tussen Europa en de Balkan. Premier Kostov
komt, ondanks vele verdiensten, zo goed als zeker niet terug.

'Normaal wordt de geschiedenis geschreven door overwinnaars maar in het geval
van transitie zijn het de verliezers die het gezicht van de geschiedenis
bepalen.'

Volgens de Bulgaarse analist Ivan Krastev (Center for Liberal Strategies in
Sofia) hebben de mensen die beter worden van de overgang naar een
vrije-markteconomie het veel te druk met hun eigen zaken, terwijl de verliezers
juist van zich laten horen.

Regeringen die pijnlijke hervormingen doorvoeren worden dan ook genadeloos
afgestraft. Zo zal ook de Bulgaarse premier Ivan Kostov na de verkiezingen van
morgen waarschijnlijk niet terugkomen. Ook al heeft hij de Bulgaarse
samenleving, sinds hij in 1997 aan de macht kwam met zijn Unie van Democratische
Krachten (SDS), weer een bodem gegeven. Ook al heeft hij de hyperinflatie
getemd. Ook al is hij er onlangs in geslaagd om de visumbepaling voor Bulgaarse
burgers in de Europese Unie te laten schrappen, als gevolg waarvan de Bulgaren
zich eindelijk onbelemmerd door de EU kunnen begeven - althans diegenen die het
zich financieel kunnen veroorloven.

Cruciale ontwikkelingen voor het immer tobbende Bulgarije, maar toch is bijna
zestig procent van de Bulgaren ervan overtuigd dat ze nu slechter af zijn dan
vier jaar geleden. Kostov heeft volgens Krastev de fout gemaakt die Vaclav Klaus
in de Tsjechische Republiek maakte en Leszek Balcerowicz in Polen: ze zijn zo
abstract bezig dat het voor de gewone burger niet te volgen is en ze hebben er
daarnaast een handje van om hun eigen netwerken op te bouwen en de
overheidsinstellingen vol te proppen met hun eigen vriendjes. Hetgeen de kiezer
het gevoel geeft van 'een corrupte bende aan de top'.

De centrum-rechtse SDS zal bij de verkiezingen van morgen niet meer dan twintig
procent halen. Links, de voormalige communisten verenigd in de Bulgaarse
Socialistische Partij BSP, was al langer uitgespeeld. De gedachte aan de totale
chaos die de BSP onder leiding van premier Zjan Videnov in de winter van
1996-1997 op alle denkbare gebieden achterliet, doet velen vandaag nog gruwelen.
'De Bulgaarse staat had feitelijk opgehouden te bestaan. Er functioneerde niets
meer. Het bankwezen niet en de overheid niet', Aldus Krastev.

Daarom zullen de Bulgaren massaal het wit-blauwe stembiljet van de NDS II in de
stembussen laten vallen, de Nationale Beweging Simeon II, de 'partij' van de man
die als kind van 1943 tot 1946 koning was. De raadselachtige Bulgaarse ex-koning
gaat volgens de verschillende peilingen tussen de 36 en 43 procent van de
stemmen weghalen. 'Het is goed dat er eindelijk een gelegenheid is op iemand
anders te stemmen. Het is goed dat er een nooduitgang is. Maar als na de
verkiezingen blijkt dat de uitgang geblokkeerd is zijn we nog verder van huis.'

De Bulgaarse maatschappij snakt volgens Krastev naar de sociale energie die de
koning losmaakt. 'Als de koning de Bulgaren ervan weet te overtuigen dat het
land op de goede weg is en dat er over een jaar of twee, drie echte resultaten
voelbaar zullen zijn, is het goed. Maar als de beweging van de koning zich na de
verkiezingen gaat bezig houden met politieke intriges en spelletjes rond de
grondwet, dan is het heel gevaarlijk.' Tot nog toe heeft de koning niet willen
zeggen welke rol hij zelf denkt te gaan spelen. 'Het zou een nachtmerrie zijn
als Simeon II de meeste stemmen kreeg maar zich toch formeel buiten de politiek
houdt en vanuit zijn paleis een soort schaduwregering, buiten de democratische
instituties om vormt.'

Bulgarije staat op een kruispunt: 'We kunnen ons ontwikkelen tot een land als
Tsjechie of Hongarije waar natuurlijk ook nog het een en ander niet helemaal
stevig verankerd is maar waar duidelijke keuzes worden gemaakt, of tot een
klassiek Balkan-land waar je nooit weet wat er gebeurt, wie de beslissingen
neemt en waarom die beslissingen genomen worden.'

Hoe het verder gaat na de verkiezingen van morgen zal vooral afhangen van de
vraag hoe groot de overwinning van de beweging van de koning zal zijn. Krastev
denkt dat een coalitie tussen de NDS II en de nu regerende SDS het beste zal
zijn voor het land. 'Een combinatie van nieuwe energie en nieuwe bloed met de
ervaring van de afgelopen vier jaar.'

Krastev ziet in de huidige minister van Buitenlandse Zaken Nadezjda Michajlova
en de populaire burgemeester van Sofia Stefan Sofianski politici die SDS na de
verkiezingen een tweede leven zouden kunnen geven. Voor Kostov lijkt het spel
voorlopig uit.

Binnenlandse politiek ; Verkiezingen ; Politiek en Staat ; Recht ; Staatsrecht

LOAD-DATE: May 12, 2003

LANGUAGE: DUTCH

                © 2001 PCM Uitgevers B.V.  All rights reserved.

                               41 of 82 DOCUMENTS

                                NRC Handelsblad

                                 June 14, 2001

Economie bloeit, Bulgaren klagen

BYLINE: DOOR ONZE CORRESPONDENT RENEE POSTMA

SECTION: Economie; Pg. 15

LENGTH: 868 words

DATELINE: SOFIA, 14 JUNI.


De Bulgaren zijn ontevreden, maar toch heeft de economie het de afgelopen tijd
niet slecht gedaan. Dit weekeinde wordt er gestemd.

Vraag een Bulgaar hoe het gaat in zijn land en hij zal zeggen dat het nog nooit
zo slecht geweest. De lonen blijven laag, de prijzen hoog en de werkloosheid wil
maar niet minder worden. Toch heeft Bulgarije het de laatste vier jaar onder de
centrum-rechtse regering van Ivan Kostov niet slecht gedaan.

Toen het team van Kostov na de verkiezingen van april 1997 aantrad, lag de
Bulgaarse economie in puin. De regering kon niet meer aan haar buitenlandse
verplichtingen voldoen, de inflatie naderde het punt van hyperinflatie en op
straat stonden lange rijen burgers tevergeefs te wachten tot de failliete
prive-banken die in de eerste helft van de jaren negentig als paddestoelen uit
de grond waren geschoten, nog iets van hun spaarcentjes zouden teruggeven.

Inmiddels vertoont de Bulgaarse economie al weer drie jaar achtereen een
stijgende lijn. Het bruto binnenlands product is in die tijd met 11 procent
toegenomen, de buitenlandse schuld, die in 1997 honderd procent bedroeg van het
bbp, is teruggebracht tot tachtig procent daarvan, en de inflatie is
teruggedrongen tot minder dan tien procent. Bovendien is Bulgarije een van de
landen die op de nominatie staan om lid te worden van de Europese Unie. Er is
weer perspectief.

'Kostov heeft discipline ingevoerd', vertelt de economisch analist Krassen
Stantsjev van het Instituut voor Markteconomie in Sofia. Eerst werd de Bulgaarse
economie aan de leiband gelegd van het Internationale Monetaire Fonds door
middel van een currency board: de Bulgaarse leva werd gekoppeld aan de Duitse
mark en de overheidsuitgaven werden sterk beperkt. De centrale bank mocht geen
prive-banken meer financieren en de geldpers mocht niet langer gebruikt worden
om de schatkist te spekken. Stantsjev stelt vast dat de regering-Kostov verreweg
de beste staat van dienst heeft van alle regeringen die sinds de val van het
communisme een poging hebben mogen doen om de Bulgaarse economie op orde te
brengen.

Toch heeft Kostov een paar kostbare fouten gemaakt, waar de kiezers zijn Unie
van Democratische Krachten (SDS) tijdens de verkiezingen flink voor zullen
afstraffen. 'Ze hebben te veel achter de schermen geregeld en ze hebben niet de
moeite genomen om de bevolking uit te leggen wat ze eigenlijk aan het doen
waren. Waarom de banken bijvoorbeeld aan buitenlandse banken moeten worden
verkocht', zegt Stantsjev.

Sofia staat aan de vooravond van de verkiezingen bol van sterke economische
verhalen. Zoals de onbegrijpelijke verkoop van de nationale
luchtvaartmaatschappij Balkan Air aan de Israelische Zeevi Holding. Iedere
Bulgaar weet piekfijn uit te leggen hoe de Israeliers eerst alle bezittingen van
Balkan Air te gelde hebben gemaakt om de maatschappij vervolgens failliet te
laten verklaren. Zo werden dure bedrijfspanden op toplocaties over de hele
wereld (Regent Street in Londen bijvoorbeeld) verkocht en Boeings en Airbussen
van de hand gedaan. De nationale trots heeft letterlijk nog een toestel over
waarmee aarzelend op Londen wordt gevlogen.

Verder gonst het in Sofia van de geruchten over hoe de premier zich een
Mercedes-Benz heeft laten aanmeten van 450.000 mark en hoe de minister van
Buitenlandse Zaken Nadjezjda Michajlova een appartement heeft betrokken van
vijfhonderd vierkante meter. En over hoe de overheid de kleine ondernemer
uitschudt en ambtenaren de zakken laat vullen in een labyrint van regels en
vergunningen. Verhalen die deels wel en deels niet waar zijn - maar dat neemt de
kiezer niet zo nauw - en die direct voortkomen uit de plaatselijke folklore van
partijkapitalisme. 'De politieke klasse in ons land ziet de economie eigenlijk
altijd als een cake die verdeeld moet worden. De een krijgt nou eenmaal een
groter stuk, de ander een kleiner stuk', zegt Stantsjev. Dat verklaart volgens
de econoom ook waarom de slinger telkens heen en weer slaat. Nu eens krijgt de
ene partij van de kiezer de gelegenheid de zakken te vullen, dan weer de andere.
'Politieke partijen worden hier altijd opgebouwd langs lijnen van zakelijke
belangen.'

De Nationale Beweging Simeon II (NBS II), de partij van de koning, zou hierop
een uitzondering moeten vormen. Eerlijkheid en anti-corruptie staan bovenaan het
verkiezingsprogramma. Maar ook de ex-koning, die het grootste deel van zijn
leven als balling in het buitenland heeft doorgebracht, ontkomt niet aan de
economische spelregels van zijn land.

De koning vertegenwoordigt de belangen van de gewone man, die massaal een
proteststem zal uitbrengen op de NBS II. Maar de partij vertegenwoordigt ook het
op Russische zakenlieden georienteerde bedrijfsleven. Het politieke spel rond de
koning is wat Stantsjev betreft voor een belangrijk deel een kwestie van 'The
empire strikes back': zakenlieden met een rood verleden die vier jaar geleden
hardhandig buitenspel werden gezet, hopen aan de hand van de koning weer terug
te komen op het politieke toneel.

Bulgarije in een oogopslag

NRCH 140601 / Bron: Wereldbank

Nationale economie ; Binnenlandse politiek ; Verkiezingen ; Politiek en Staat ;
Recht ; Staatsrecht ; Economie

LOAD-DATE: May 12, 2003

LANGUAGE: DUTCH

                © 2001 PCM Uitgevers B.V.  All rights reserved.

                               42 of 82 DOCUMENTS

                                NRC Handelsblad

                                  June 9, 2001

Latijns platteland ; BATAVEN ROMANISEERDEN DANKZIJ REKRUTEN

BYLINE: THEO HOLLEMAN ILLUSTRATIE EN FOTO VRIJE UNIVERSITEIT

SECTION: Wetenschap; Pg. 55

LENGTH: 1034 words


In de Romeinse tijd was de Bataafse plattelandsbevolking verder geromaniseerd
dan gedacht, blijkt uit de verspreiding van zegeldoosjes.

In Nederland zijn zo'n tweehonderdtwintig Romeinse zegeldoosjes teruggevonden.
Ze werden gebruikt om de zegels van brieven, geschreven op dichtgeslagen
wasplankjes, tijdens het transport over lange afstanden te beschermen. Tot nu
ging men ervan uit dat de zegeldoosjes vooral te maken hadden met de Romeinse
legerplaatsen. Dat ligt voor de hand, want vanuit de Romeinse forten en
versterkingen werd nogal druk gecorrespondeerd, onderling en met de hogere
commandostructuren. En men sloeg alle correspondentie netjes op in archieven.
Een recent onderzoek naar de verspreiding van zegeldoosjes in het Nederlandse
rivierengebied, in de kern van de civitas Batavorum, levert echter een
verrassing op. Zesentwintig stuks blijken afkomstig van de aan Hercules
Magusanus gewijde tempel van Empel, en tachtig doosjes zijn gevonden in vijftig
uiterst simpele, Bataafse plattelandsnederzettingen. De oudste dateren uit de
tijd van keizer Augustus (27 v. - 14 na Chr.), het gros is uit de eerste en
tweede eeuw. VU-archeologen prof.dr. Nico Roymans en dr. Ton Derks leiden
daaruit af dat een belangrijk deel van de Bataafse gemeenschap het Latijnse
schrift beheerste. Zij gingen de herkomst van de zegeldoosjes inventariseren
nadat er bij recente opgravingen bij Tiel een groot aantal werd gevonden bij
eenvoudige boerderijen.

''We hebben altijd gekeken naar inscripties op monumenten, om te zien hoe het
schriftgebruik en de kennis van het Latijn verspreid raakten', zegt Ton Derks.
''Maar daarmee krijg je alleen de elite in beeld. Je moest behoorlijk rijk zijn
om dat soort inscripties te laten maken.' Het perspectief op latinisering was
dan ook top-down. Latijn kwam binnen via de elite die participeerde in Romeinse
netwerken en in de loop van de tijd zakte dat dan langzaam naar beneden in de
samenleving. Nico Roymans: ''En het zou een laagje vernis zijn gebleven.
Wellicht kon degene die de steen betaalde de inscriptie wel lezen, maar de
gewone man die daar langs kwam zou die tekst nauwelijks hebben kunnen
begrijpen.'

De elite zal ook zeker het Latijn hebben beheerst. Zo is van Julius Civilis
(leider van de Batavenopstand in 69/70) bekend dat hij zijn opvoeding in Keulen
kreeg. En de Bataafse commandant Flavius Cerialis van het fort Vindolanda aan de
Muur van Hadrianus schreef perfect Latijn. Dat blijkt uit zijn correspondentie,
die door bijzonder gunstige conserveringsomstandigheden bewaard is gebleven.
Maar volgens Roymans en Derks is dit dus niet het hele verhaal.

De latinisering van de gewone Bataven zal via dienst in het Romeinse leger zijn
verlopen. Het gebruik van de zegeldoosjes in de kleine Bataafse dorpjes is
bijvoorbeeld precies hetzelfde als in het Romeinse leger, aldus Roymans en
Derks. ''Onder de Bataven werd bijzonder intensief voor de Romeinse hulptroepen
gerekruteerd. Ze leverden negen cohorten, een afdeling ruiterij, de lijfwachten
voor de Julisch-Claudische keizers. En dan zijn er nog de talloze Bataven die
dienst deden in niet naar etnische afkomst samengestelde onderdelen. De
rekrutering begon al voor keizer Augustus. Uit vrijwel elk Bataafs huishouden is
minstens een jongen in Romeinse dienst gegaan', vertelt Roymans. ''Daar maakte
hij kennis met het schriftgebruik en moest zich dat op de een of andere manier
eigen maken. Om te kunnen functioneren, hogerop te komen of om contact met thuis
te onderhouden.'

Dat in het Romeinse leger inderdaad naar huis werd geschreven blijkt uit onder
meer de Vindolanda-brieven. Een inmiddels beroemd kattebelletje betreft de
zending van sokken, sandalen en twee onderbroeken door familie van een Bataafse
soldaat.

Als een soldaat zijn diensttijd overleefde, keerde hij na twintig of
vijfentwintig jaar sterk geromaniseerd terug naar huis. ''Vanwege de intensiteit
van de rekrutering en de lange geschiedenis daarvan, mag je ervan uitgaan dat in
de eerste en tweede eeuw in alle Bataafse gezinnen wel een figuur rondliep die
Latijn sprak en het kon lezen en schrijven. Voor een belangrijk deel blijkt de
latinisering van de Bataafse gemeenschap hiermee dus ook een bottom
up-beweging.'

Het Latijn dat Bataven in Romeinse dienst oppikten zal niet het Latijn van
Vergilius en Cicero zijn geweest. 'Legerjargon' vermoedt Roymans. Maar die taal
raakt wel diep verankerd in de Bataafse wereld. ''Vergeet niet dat het om
tweeeneenhalve eeuw ontwikkeling gaat', zegt Ton Derks. ''En die trend werd door
de Romeinen ondersteund en aangemoedigd. Het zal daarom erg snel zijn gegaan.'
Roymans en Derks verwachten eenzelfde patroon van latinisering bij andere
groepen in het Romeinse grensgebied waaronder werd gerekruteerd. Bij de
westelijker wonende Cananefaten bijvoorbeeld, al zijn er wel verschillen. ''Hun
bevolkingsomvang was veel geringer dan die van de Bataven. Zij hebben voorzover
bekend slechts een cohort en een ruiterafdeling geleverd. Het verspreidingsbeeld
van zegeldoosjes zal daar zeker dunner zijn dan in de omgeving van Tiel. Een
probleem is dat het bodemarchief op de plekken die de Cananefaten bewoonden,
oeverwallen langs rivieren en kreken, nauwelijks toegankelijk is voor
archeologisch onderzoek. Daar staat de glastuinbouw bovenop.'

In de loop van de derde eeuw hield het gebruik van zegeldoosjes langzaam op. De
geromaniseerde bevolking trok waarschijnlijk weg als gevolg van Romeinse
bestuurlijke zwakte en steeds intensievere Germaanse invallen. Die ontvolking
zou volgens Roymans en Derks ook de reden zijn dat Nederlands geen Romaanse taal
is, zoals het Frans of het Spaans. ''Het gebied raakte wel weer bevolkt, maar
door Germaanse Franken', zegt Derks. ''Wat de taal betreft werd toen als het
ware met een schone lei begonnen. Er was geen groep meer die deze Romeinse
erfenis kon doorgeven naar de Middeleeuwen.'

rechts Opengeklapt zegeldoosje.

links Schets van wasplankje, het Romeinse briefpapier. Het touwtje dat het
plankje dichthield werd in een zegeldoosje bijeengeknoopt. Over de knoop werd
was gegoten, die van een zegel werd voorzien. Illustraties Vrije Universiteit

Archeologie ; Geschiedenis ; Kunst en Cultuur

LOAD-DATE: May 12, 2003

LANGUAGE: DUTCH

                © 2001 PCM Uitgevers B.V.  All rights reserved.

                               43 of 82 DOCUMENTS

                                NRC Handelsblad

                                  June 5, 2001

Bommen los

BYLINE: SJOERD DE JONG

SECTION: Opinie; Pg. 8

LENGTH: 1121 words


Naar het schijnt zijn de Japanners in de nieuwe oorlogsfilm Pearl Harbor geen
grijnzende apen, geen fanatieke kamikazes, maar gewone mensen, die er ook maar
het beste van proberen te maken onder moeilijke omstandigheden - wat natuurlijk
nog geen reden is om ze niet dood te schieten als je de kans krijgt.

Ian Buruma gaf in het Cultureel Supplement van vrijdag jl. een mooie, kritische
analyse van deze nieuwe blockbuster uit Hollywood, die 135 miljoen dollar heeft
gekost en onlangs in premiere ging op het vliegdekschip John C. Stennis in Pearl
Harbor (extra kosten: naar verluidt 3 miljoen dollar voor de Amerikaanse marine,
hapjes en drankjes voor rekening van de firma Disney). De film is, teken des
tijds, een onbekommerde lofzang op de moed en heroiek van de zeelieden die op 7
december 1941 het slachtoffer werden van een Japanse verrassingsaanval. Alles
staat hier in het teken van belangeloze moed en opofferingsgezindheid; de tijden
van de moralistische 'anti-oorlogsfilm' lijken lang vervlogen.

De ironie wil dat onlangs in een andere havenstad, Cannes, een verlengde versie
in premiere ging van Francis Ford Coppola's Apocalypse Now, de meest geprezen
film die is voortgekomen uit de oorlog in Vietnam, een moreel veel minder
eenduidig conflict dan de Tweede Wereldoorlog. Coppola's hallucinerende verslag
van een missie om een gestoorde Amerikaanse officier te liquideren, wordt al op
een lijn gesteld met epen als de Gilgamesj of Odyssee.

De tegenstellingen tussen beide verbeeldingen van oorlog zijn even monumentaal
als de films zelf: de eerste een patriottische lofzang, de andere vol morele en
psychologische doolhoven en twijfels aan de grens tussen normaliteit en waanzin.
Coppola's meesterwerk is een reflectie van de turbulente jaren zeventig, en zo
lijkt Pearl Harbor de neerslag van het welvarende onbehagen en de behoefte aan
heroiek van de jaren nul van het nieuwe millennium. In de film kregen we eerder
al het quasi-religieuze motief van Saving Private Ryan (ten minste een zoon moet
worden gered), waarmee Steven Spielberg zijn filmische portret van de menselijke
nazi Schindler een Amerikaanse variant gaf.

Neem ook eens een kijkje in Amerikaanse boekwinkels. Onbezorgd patriottisme ligt
er metershoog opgetast. Ongekend is het succes van The Greatest Generation door
de tv-journalist Tom Brokaw, een sentimentele ode aan de generatie die opgroeide
in de crisisjaren, daarna het land en de vrijheid verdedigde in de Tweede
Wereldoorlog, en vervolgens door de lichtzinnige opwinding van de jaren zestig
in de hoek werd gezet als een amorfe 'zwijgende meerderheid', een verzameling
uitgebluste, bierdrinkende Archie Bunkers.

Brokaw heeft die generatie bijna eigenhandig gerehabiliteerd. In Washington komt
een monument voor veteranen van de Tweede Wereldoorlog, met bronzen adelaars,
fonteinen en 56 zuilen (kosten: 160 miljoen dollar, iets duurder dan een film).
Een 'veteraan' is weer een held, na de archetypische drugsverslaafde en
maatschappijkritische Vietnamveteraan in een rolstoel. Tegelijk rolt een hausse
aan militaria door de boekhandels, en opnieuw vooral over de Tweede Wereldoorlog
- de 'goede oorlog', in de woorden van de journalist Studs Terkel. Uit inhoud,
moraal en zelfs titels van de boeken (A War To Be Won, heet een nieuw militair
standaardwerk) spreekt de opluchting dat de nationale zelfkwelling van het
Vietnamtijdperk tot het verleden behoort.

Interessant is dat het bij die verering van een complete generatie niet gaat om
grote, historische figuren - die zijn allemaal al onderwerp van serieus
historisch onderzoek en worden de een na de ander ontdaan van hun grootsheid -
maar om gewone burgers. Het eerherstel van de zwijgende meerderheid is een
democratisch en weinig riskant eerherstel, namelijk voor niemand in het
bijzonder. Zoals ook de vijand in de nieuwe oorlogsfilm niet speciaal een
bepaalde buitenlander of concurrent is, maar ook, gewoon, niemand in het
bijzonder. Waarom die hang naar heldhaftige nobody's? Omdat, het ligt voor de
hand, we zelf doorgaans zulke onheroische nobody's zijn?

Als film niet zomaar een onthechte esthetische exercitie is, maar ook op een of
andere manier een maatschappelijke werkelijkheid - of wensdenken - weergeeft
(zoals de crisisjaren zeventig rampenfilms kenden vol afbrandende wolkenkrabbers
en de yuppie-jaren tachtig wemelden van de Rambo's en gestoorde
carrierevrouwen), dan zegt dit ongerichte, niet-fanatieke patriottisme ook iets
over deze tijd. Er is meer in te zien dan tijdloos escapisme. Francis Fukuyama
voorspelt in The Great Disruption de behoefte aan maatschappelijke heling in de
westerse samenlevingen, na de 'grote scheuring' van de jaren zeventig, en de
droomfabriek aan de Westkust lijkt hem gelijk te geven.

In de nieuwe oorlogsfilms is het Systeem niet fout of gestoord - zoals in
Apocalypse Now - maar goed, en hooguit in handen van de verkeerde mensen. Zie
voor het laatste die andere succesvolle hakfilm, Gladiator, waar het Romeinse
Rijk wordt verkwanseld door een incestueuze homo (ook een leerzame obsessie van
deze tijd). Niet alleen is het Systeem goed, het wil ook helemaal niet dat er
oorlog komt. Oorlog overkomt ons. De crux van Pearl Harbor is: een
verrassingsaanval, waar hebben we dat in godsnaam aan verdiend?

Nu de Koude Oorlog is gewonnen en de vijand geen gezicht meer heeft, wordt
oorlog een natuurkracht die je raakt vanuit een onverwachte hoek. Vandaar dat
deze films en boeken zo lijken op een ander genre dat tegenwoordig in elke
vliegveldkiosk te krijgen is: de heldenverhalen over groepjes mannen ter zee,
die het vege lijf moeten redden temidden van rukwinden en ander natuurgeweld.
Lees The Perfect Storm (succesvol verfilmd) van Sebastian Junger, waarin een
groep stoere vissers het aflegt tegen een golf - een nobele dood, en de vraag of
het besluit van de macho-kapitein om het weerbericht te negeren nu wel zo
verstandig was, is opeens taboe. In het boek wordt uitvoerig beschreven hoe het
voelt om te verdrinken - de ultieme nederlaag tegen een overmacht.

In plaats van de strijd tegen een vijand die het slechtste voor heeft met de
wereld, gaat het hier om doorzettingsvermogen in het zicht van onverwachte
tegenslagen: John Wayne op de AEX-index. Zo is de huidige oorlogsfilm een warm
spiegelbeeld van de kille competitiesamenleving. In vredestijd wordt
geconcurreerd tot we erbij neervallen, maar in de oorlog lonken cooperatie en
broederband, en worden we eindelijk bevrijd van dat altijd maar onbevredigde en
om zelfontplooiing zanikende ego. Vrede is hell, kortom, goddank heeft Disney de
oorlog ontdekt.

Geschiedenis ; Internationale gewapende conflicten ; Politiek en Staat ; Recht ;
Volkenrecht ; Kunst en Cultuur

LOAD-DATE: May 12, 2003

LANGUAGE: DUTCH

                © 2001 PCM Uitgevers B.V.  All rights reserved.

                               44 of 82 DOCUMENTS

                                NRC Handelsblad

                                  June 2, 2001

Wijs, wijzer, afgewezen

BYLINE: MENNO TAMMINGA

SECTION: Economie; Pg. 15

LENGTH: 411 words


Dit was de week van de wijze mannen. M/v.

De commissie Wijffels over de toekomst van de boeren, de commissie Donner over
de toekomst van de WAO, de commissie Peeters over het toekomstige NS-rooster, de
Nederlandsche Bank over de toekomst van de economie en de toekomstige Koning
over de toekomst van internet voor de gewone man.

Is het toeval, of stijgt de vraag naar wijze mannen die conflictstof kanaliseren
en objectiveren, opdat de besluitvorming van scherpe kantjes wordt ontdaan en
knopen worden doorgehakt? Bloeit deze markt dankzij groeiende (maatschappelijke)
tegenstellingen of zijn de beslissers gewoon besluitelozer?

Nederland is gek op wijze mannen, ook onder paars (primaat van de politiek)
bewind. Wat zou de consensus-economie zijn zonder de SER, die straks ook weer
zijn licht mag laten schijnen over het rapport-Donner?

Wat zou het bedrijfsleven zijn zonder de wijze mannen die daar de raden van
commissarissen bevolken? Hun aanzienlijke macht is geregeld, maar of en hoe zij
verantwoording willen afleggen, mogen zij zelf beslissen. De wetgeving over
ondernemingsbestuur en commissarismacht is, hoe kan het anders, de uitwerking
van een advies van een commissie van wijze mannen.

Hoe vielen de wijze mannen deze week bij politiek en samenleving? Minister
Brinkhorst wil Wijffels' rapport rap uitvoeren. De conclusie van Peeters leidden
niet tot een nieuwe staking bij de NS.

Maar de commissie Donner kreeg een vernietigend commentaar. De grote fracties
spraken waardering uit voor de analyse in het rapport. Dat is meestal de
positief getoonzette opmaat tot hoekse en kabeljauwse twisten over de concrete
aanbevelingen.

Het bedrijfsleven heeft niet zoveel op met adviezen van wijze mannen, ook niet
als het zelf een bijdrage heeft geleverd. Bijna iedereen vond dat de commissie
Peters in 1997 een puik rapport had afgeleverd over effectiever
ondernemingsbestuur en ruimere verantwoording tegenover de aandeelhouders. En
Peters' 40 aanbevelingen gingen de managers uitvoeren, behalve die adviezen die
aandeelhoudersinvloed dichterbij brachten.

Een unaniem advies van de SER, uit december, over hetzelfde onderwerp dreigt
eenzelfde lot. Grote concerns als Ahold en Getronics weten niet hoe snel zij hun
statuten moeten wijzigen om bijvoorbeeld meer invloed van beleggers en
werknemers op de benoeming van hun eigen wijze commissarissen buiten de deur te
houden.

Economie ; Trends ; Maatschappij ; Sociaal Cultureel

LOAD-DATE: May 12, 2003

LANGUAGE: DUTCH

                © 2001 PCM Uitgevers B.V.  All rights reserved.

                               45 of 82 DOCUMENTS

                                NRC Handelsblad

                                  May 29, 2001

Bunkerbouwers aan de Amstel

BYLINE: HUBERT SMEETS

SECTION: Opinie; Pg. 8

LENGTH: 2565 words


De sociaal-democratie is in Amsterdam weer onzichtbaar en naar binnen gekeerd.
Het is daarom tijd dat de PvdA de electorale kaalslag in de hoofdstad van 1966
en 1990 aan hernieuwd onderzoek onderwerpt. Soms denkt Amsterdam het zonder de
PvdA te kunnen, maar nooit kan de PvdA het zonder Amsterdam, meent Hubert
Smeets.

Het is weer zover. De PvdA in Amsterdam beziet haar critici opnieuw met die
vertrouwde minzame minachting van weleer. Bezwaren tegen een deelraad in de
binnenstad? Jongens, dat hobbeltje nemen we en daarna snel over tot de orde van
de dag. Behoefte aan meer politieke passie en minder ambtelijk driftleven?
Heren, wij zijn aan het besturen voor de gewone man en hebben geen tijd voor
romantische bespiegelingen waarin gestudeerde types graag zwelgen.

Een heldere lijn. Maar ook een klassieke fout. Want tot nu toe is het vaak
misgegaan met de hoofdstedelijke sociaal-democraten als ze het gesprek staakten
met die burgers die de PvdA niet per definitie welgezind waren, maar haar
evenmin uit eigenbelang of betrokkenheid volledig wilden negeren.

De reden is simpel. Amsterdam wordt van oudsher weliswaar gedomineerd door de
sociaal-democratie maar niet beheerst. De verkiezingsuitslagen tot nu toe
illustreren deze wetmatigheid. In haar 55-jarig bestaan heeft de PvdA een paar
keer ongenadig op haar falie gehad: bij de raadsverkiezingen van 1966 en 1990.
In beide gevallen was sprake van een landelijke trend. Maar beide keren waren er
eveneens lokale omstandigheden die tot electorale straf noopten. Wanneer de PvdA
zich herstelde (1974/78 en 1994/98) of glansrijk won (1986), gebeurde het
omgekeerde. Ook dan liftte ze landelijk mee maar werd ze tevens extra beloond
voor haar plaatselijke beleid.

Sinds de bevrijding mag de PvdA rekenen op gemiddeld een derde van de 45
Amsterdamse raadsleden. Elke zetel meer is meegenomen (zie grafiek), elke zetel
minder een probleem. De eerste decennia na de oorlog was er geen vuiltje aan de
lucht. De PvdA opereerde binnen de veilige context van de verzuiling. Maar medio
jaren zestig moest de PvdA er voor gaan vechten. Het strijdtoneel was de
binnenstad. Conform oud sociaal-democratisch concept, zou de binnenstad als
leefomgeving worden afgeschaft. De binnenstad was er om te werken en desnoods te
recreeren, hoewel al dat bioscoopbezoek wel een beetje eng werd gevonden. Wie
wilde wonen, moest het elders proberen. Dat ging goed, totdat rond 1965 de
laatste der mohikanen zich hiertegen gingen roeren. Dat was toen al een elite,
zij het geen financiele maar sociaal-culturele elite.

Om dit tij na de rookbom bij het huwelijk te keren, schoof de PvdA in 1966 de
jonge Ed. van Thijn naar voren. Hij was meer stadsmens en minder regentesk dan
zijn voorgangers en bovenal niet bang om te politiseren. De uitslag in 1966 was,
net als in de Tweede Kamer, dramatisch: van 17 naar 13 zetels. Maar in 1970
bleek dat de methode-Van Thijn werkte. Weliswaar verloor de PvdA in Amsterdam
nog een zetel, in de rest van Nederland was het verlies twee keer zo groot. Zijn
opvolger Han Lammers zette de lijn voort. Binnen de PvdA werd hij zo omstreden,
met name door zijn niet aflatende strijd voor een metro dwars door de
Nieuwmarktbuurt, dat de partij in twee of meer fracties uiteen viel die zelfs
apart en op verschillende plaatsen vergaderden. Daarbuiten werd hij evenmin als
sinterklaas bejubeld. Maar Lammers liep niet weg. Hij zocht zijn critici op in
de cafes, liet zich door hen uitschelden en schold met liefde terug. Het werkte.
Terwijl de spanning rond de ondergrondse tot traangashoogte steeg, voerde
Lammers de PvdA terug naar haar traditionele peil.

Om de eenheid binnen de PvdA te herstellen, werd in 1978 ex-staatssecretaris Jan
Schaefer ('In geouwehoer kun je niet wonen') teruggeroepen. Het lukte hem niet
meteen om orde op zaken te stellen. Na de kraakrellen, culminerend in de halve
staat-van-beleg tijdens de inhuldiging van koningin Beatrix, duikelde de PvdA in
1982 van 19 naar 16 zetels. Maar toen Schaefers betonmolen eenmaal ging draaien,
sloeg de PvdA verwoestend terug. Bij de raadsverkiezingen van 1986 veroverde ze
maar liefst 21 zetels. Terwijl de PvdA haar zeteltal in de Tweede Kamer met tien
procent zag toenemen, sleepte Schaefer een groei van dertig procent in de wacht.
Nota bene ten koste van de VVD, die vier jaar eerder een historisch hoogtepunt
van 10 zetels had bereikt.

Dat was niet louter aan Schaefer te danken. Achter zijn brede rug had een breed
uitwaaierende bestuurder als Walter Etty ook een bijdrage geleverd. Maar
Schaefer was wel de man die zijn partij had afgeleerd alleen in eigen kring te
discussieren en aangeleerd weer met de buitenwereld te praten. Onder zijn regime
liep de PvdA met het hoofd omhoog en open vizier over straat. Nadat Schaefer was
vertrokken, ging het mis. En hoe. Zonder 'bouwer' Schaefer verzeilde 'beheerder'
Etty op dood spoor. Bij de verkiezingen van 1990 bleek dat Amsterdam het
eerlijke meningsverschil node had gemist: de PvdA klapte ineen van 21 naar 12
zetels, een verlies dat bijna twee keer groter was dan de toch al
onheilspellende landelijke zetelval van min 25 procent tijdens het eerste jaar
van het ministerschap van Kok. Het 'wethouderssocialisme' waarop de PvdA
tamboereerde, bleek een misverstand.

De generatie-Etty was aanvankelijk kwaad op de vijand die haar dit met louter
retoriek ('Brezjnev aan de Amstel') zou hebben aangedaan. Maar toen de kater was
weggespoeld, trok ze manmoedig de consequenties. Tussen 1994 en 1998 moest de
jonge advocaat Eberhard van de Laan daarna de rommel opruimen. Met succes. De
twee zetels winst in 1994 stonden haaks op de landelijke statistieken. Als
fractievoorzitter - hij ambieerde geen wethouderspost - herstelde hij het
contact met de recalcitranten. Ondanks de groei van met name Groenen en SP,
krabbelde de PvdA in 1998 zo op naar haar rechtmatige 15 zetels.

Dat was een postume beloning. Van der Laan had in 1998 de fakkel overgegeven aan
wethouder Jaap van der Aa, die de cruciale sociale dienst en het onderwijs had
beheerd. En wat deed Van der Aa vervolgens? Hij gaf de eerste portefeuille op
ten gunste van Frank Kohler en droeg de scholen in het centrum, die hij nog
rechtsstreeks beheerde, over aan Ruud Grondel (beiden GroenLinks). Als
loco-burgemeester ging Van der Aa zich concentreren op het onderwijsbeleid in
den brede en het grote bestuurlijke stratego rondom Amsterdam. Het feit dat
hoofdstedelijke basisscholen volgens het CITO weer beter presteren, mag hem
indirect genoegen doen. Het referendum over de betwiste deelraad in de
binnenstad kon hij in april direct op zijn conto schrijven.

Die deelraad komt er, al is nog niet helder of diens macht zal worden aan- of
juist uitgekleed. Tegelijkertijd wordt volgend jaar een nieuwe gemeenteraad
gekozen. In 2002 zal dus blijken of Van der Aa zich mag meten met Lammers,
Schaefer en Van der Laan of zich moet spiegelen aan Etty. De signalen zijn
somber. Als nu verkiezingen worden gehouden, zou de kiezer de PvdA in de prut
duwen. Volgens het veelal betrouwbare hoofdstedelijke bureau Onderzoek &
Statistiek is de PvdA goed voor 12 zetels, twee meer dan VVD of GroenLinks. Een
fiasco a la 1990 ligt in het verschiet.

Hoe gaat lokaal leider Van der Aa met dit onheilspellende perspectief om? Eerst
dit. Elke tijd kent zijn eigen problemen. Elke tijd heeft dus zijn eigen
politieke cultuur. In Amsterdam draait het anno 2002 niet meer om simpele
hardware als 'huizen, huizen en nog eens huizen'. De hoofdstad staat nu voor
andere dilemma's die meer als software zijn te kwalificeren. Het gaat vooral om
- excuses voor het ouderwetse jargon - 'gelijke kansen voor mensen met ongelijke
achtergronden'. Kortom, om onderwijs en arbeidsmarkt. Van der Aa weet dat als
weinig anderen. Als voormalig leraar en rector ligt zijn hart in de klas. Grote
woorden zijn hem vreemd. Maar onder die rationaliteit gaat ongetwijfeld een
afgeknepen vorm van passie schuil die hem op stoom houdt.

Is dat voldoende? Nee. Anders dan bijvoorbeeld Rotterdam is Amsterdam geen
PvdA-gemeente. Nooit hebben de sociaal-democraten de stad in bezit gehad. Altijd
hebben ze, als grootste minderheid, oog moeten houden voor andere en vooral
luidruchtige minderheden. De oorzaak is sociologisch. De Amsterdamse samenleving
is gevarieerder dan elders. Tussen patriciaat en arbeidersklasse bevonden zich
vroeger talloze sociale en culturele buffers: arme kunstenaars en rijke medici,
driftige academici en opgewonden jongeren, geengageerde advocaten en cynische
zakenlui, chique bankiers en lompe handelaren. In deze subtiele piramide konden
alle Amsterdammers zich op hun manier burger voelen.

Door de overrompelende wedergeboorte van de stad als multifunctionele omgeving
is de klassieke piramide de afgelopen dertig jaar scheef komen te staan. Nadat
de middengroepen naar buiten waren verhuisd, werden de lagere sociale lagen naar
de randen van de stad gedreven en gingen de hogere middengroepen de oude
arbeiderswijken langs de grachtengordel bezetten. Woonden vroeger de beter
gesitueerden aan de gracht en de minder bedeelden in de straatjes daartussen, nu
is de variatie niet meer in een oogopslag zichtbaar. Niet alleen De Pijp bloeit.
Ook in andere volkswijken voltrekt zich 'gentrification', een sociale
opwaardering, die de sociaal-democratie logischerwijs ondermijnt.

De PvdA heeft dat ten dele aan zichzelf te danken. Lang is ze er vanuit gegaan
dat nieuwbouw een ander woord was voor sociale woningbouw. De modale burgerij
moest wel eieren voor haar geld kiezen. Deze rigide opvatting zou op IJburg
worden doorbroken. Maar ook daar blijkt de realiteit van hogere bouwprijzen en
lagere subsidie (marktwerking) opeens een harde noot die zich niet meer door
stadsplanners laat kraken. Dit bedreigt de sociale variatie van de stad.

Het is nog niet te laat. De sociale stratificatie van Amsterdam is niet
definitief zwart-wit. Tussen de nieuwe onderklasse en nieuwe patriciers leven
nog steeds grijstinten. Velen hebben een ding gemeen: betrokkenheid. Niet alle
ouders met twee inkomens boven modaal sturen hun kinderen naar een 'witte'
school. Niet alle 'allochtone' ouders stellen dezelfde vragen en eisen identieke
antwoorden. Zoals cabrioletrijders hun maatschappelijke inzet niet altijd met
knetterend dolby surround uiten, zo verschillen ook de oprukkende hoofddoekjes
qua modieuze aantrekkelijkheid en sociale positie van elkaar.

Onderkent de PvdA deze diversiteit? De PvdA bestaat niet. Maar Van der Aa
interpreteert de tegenstellingen bijzonder statistisch, om niet te zeggen
benepen. De PvdA heeft in zijn ogen een taak: verheffing der lagere klassen. Die
opdracht siert een sociaal-democraat. Ware het niet dat Van der Aa dit als een
eenzame plicht opvat. In Contrast, blad van het multiculturele Forum,
formuleerde hij zijn credo zo. 'Er is eigenlijk maar een groep die mij zorgen
baart. Dat is de groep van vooruitstrevende intellectuelen. Het lijkt wel of ze
gedwongen worden in de grachtengordel te wonen en daar volledig geisoleerd van
de rest van de stad leven'. Middelen om dat isolement te doorbreken, ziet hij
niet. Regie? Zinloos. 'Om de eenvoudige reden dat er in de politiek geen
hierarchie bestaat, je hebt domweg niet de positie om iets te regisseren', aldus
Van der Aa in Het Parool. 'Ik heb het gevoel, zonder pedant te willen zijn, dat
veel mensen met hun opvattingen structureel achterlopen'.

Van der Aa wil de bunkers in het vooronder van het stadhuis alleen verlaten als
er iets te verdienen valt. Hij staat daarin niet alleen. Staatssecretaris Ella
Kalsbeek kijkt evenzeer neer op 'intellectuele zelfbevrediging'. Die kan ze
'niet terugvertalen naar wat er gedaan moet worden', zoals Gerard van Westerloo
in M optekende. Burgers met andere belangen - zeker burgers die niet louter in
belangen denken - moeten het, net als de arbeiders in de jaren zestig, kennelijk
elders maar proberen.

Wat is hiermee mis? Lammers had toch ook lak aan de postprovo-betweters? En
Schaefer schold de krakers toch ook voor rot? Inderdaad. Maar ze deden dat
tenminste. Door in woest gesprek te blijven met de verschillende buffers
probeerden ze de gecompliceerde stedelijke cohesie voor hun eigen doeleinden te
gebruiken. Ze wisten dat ze in een traditie stonden, waarin primaire belangen
niet zonder maar met een of meerdere hoofdstedelijke elites moesten worden
verzoend. Anders dan de huidige bestuurders waren ze aldus bezig met
terugvertalen, al was het maar omdat zij die vermaledijde intellectuele
masturbanten niet op een onverwacht en ongelukkig moment op hun weg wilden
tegenkomen. Kortom, ze bedreven politiek. Van der Aa daarentegen definieert
verantwoordelijkheidsbesef louter in termen van vuile handen. Hij durft die te
maken, zijn critici zijn daarvoor te lummelig. Zelfs burgemeester Cohen beroept
zich inmiddels al op 'oppervlakkigheid', zoals hij zijn bestuurlijke positie
onlangs bij de Amsterdamse omroep AT5 typeerde.

Dat lijkt dapper. Maar de keerzijde van deze tevredenheid is dat de PvdA buiten
de eigen, merendeels ambtelijke, kring zelfvertrouwen verliest. Met opgestoken
kraag fietsen de wethouders 's morgens door het hol van de grachtengordelleeuw
naar het stadhuis, hopend dat wat je niet ziet er ook niet is. Die tactiek werd
tot vorige week woensdagnacht (de nacht waarin het regenboogcollege van PvdA,
VVD, GroenLinks en D66 brak) vooral ingegeven door angst: angst voor GroenLinks
en VVD. GroenLinks in Amsterdam loopt ver achter op de landelijk partij, maar
kan onder de vleugels van Rosenmoller wel slapend rijk worden. Bovendien stevent
GroenLinks ook in Amsterdam op kousenvoeten af op een wisseling van de wacht,
die nu door de collegecrisis versneld kan worden. Twee culturen (de
vakbondscultuur van Kohler versus de 'postmateriele' rond fractieleider Van
Poelgeest) kunnen daarbij in botsing komen. Aan de andere kant heeft de VVD het
tij nog meer mee. Maar omdat het gebrek aan kader bij de liberalen alleen maar
groter is geworden - in drie jaar vermoedelijk vier wethouders op twee posten -
zijn de bestuurlijke risico's van een openlijke orientatie op de VVD navenant
gegroeid.

De PvdA van Van der Aa kiest intussen voor een defensieve houding. Natuurlijk,
de partij mag zelf uitmaken wat haar het beste dunkt. Toch durf ik een gokje te
wagen. De sociaal-democratie is na drie jaar regenboog opnieuw onzichtbaar en
naar binnen gekeerd. Geestverwante critici, voor wie een dieselmotor niet
inspirerend is omdat ze liever worden tegengesproken dan toegezwegen, zullen
niet uit zichzelf te hulp schieten. Als de PvdA verstandig is, onderwerpt ze de
electorale kaalslag van 1966 en 1990 aan hernieuwd onderzoek. Met alle gevolgen
van dien voor het politieke personeel. Het gaat niet om de eerste man. Die stopt
waarschijnlijk. Het gaat om een partij die in Amsterdam is wat het CDA tot Paars
in de rest van Nederland was. Eigenlijk is het simpel. Soms denkt Amsterdam het
zonder de PvdA te kunnen. Maar nooit kan de PvdA het zonder Amsterdam.

Hubert Smeets is redacteur van NRC Handelsblad.

Ed. van Thijn praat als jonge fractievoorzitter van de PvdA - 'meer stadsmens en
minder regentesk dan zijn voorgangers' - in 1969 met enkele bezetters van het
Maagdenhuis. (Foto Spaarnestad Foto-archief).

Politieke partijen ; Gemeentebestuur ; Lokale politiek ; Politiek en Staat ;
Binnenlandse Politiek ; Gemeenten ; Recht ; Staatsrecht

LOAD-DATE: May 12, 2003

LANGUAGE: DUTCH

                © 2001 PCM Uitgevers B.V.  All rights reserved.

                               46 of 82 DOCUMENTS

                                NRC Handelsblad

                                  May 10, 2001

Onderzoek Romeinse sarcofaag

SOURCE: ANP

BYLINE: (ANP)

SECTION: Kunst; Pg. 10

LENGTH: 271 words

DATELINE: NIJMEGEN, 10 mei.


Archeologen zijn donderdagmorgen in Nijmegen begonnen met het leegscheppen van
een loden sarcofaag uit de vierde eeuw na Christus. De sarcofaag is uniek in
Nederland en vorige week tijdens bouwwerkzaamheden in het centrum van Nijmegen
gevonden. In de kist is een vrouw begraven, waarvan het skelet donderdag
langzaam aan het licht kwam.

De vondst van de loden sarcofaag plaatst Nijmegen definitief in het rijtje van
belangrijkste Romeinse vestingsteden in Europa, zegt stadsarcheoloog Harry van
Enckevort. Alleen vooraanstaande en rijke mensen uit die tijd kregen een loden
kist, die voor gewone burgers onbetaalbaar was. Loden sarcofagen zijn tot nu toe
alleen in Keulen, Trier en Parijs gevonden. De onbeschadigde vondst in Nijmegen
is volgens Van Enckevort een 'geweldig geluk', want de straat waaronder de kist
is gevonden is al heel vaak open geweest voor grondwerkzaamheden.

De opmerkelijk lange en smalle doodskist is in de loop der eeuwen helemaal
dichtgeslibd met zand. Donderdag bleek al dat er maar een skelet in de kist
ligt. Omdat het om een belangrijke vrouw moet gaan hopen de archeologen
kostbaarheden en serviesgoed te vinden die de vrouw moesten begeleiden naar haar
Eeuwige Huis. Enkele glasscherven en een soort kraal van een onbekend materiaal
zijn al uit het zand gehaald naast de schedel van de overledene.

Van Enckevort verwacht dat er internationaal veel belangstelling zal zijn voor
de Nijmeegse vondst. Over enkele weken zijn de vondsten te zien in Museum Het
Valkhof in Nijmegen, waar alle archeologische resten worden bewaard.

Archeologie ; Kunst en Cultuur ; Geschiedenis

LOAD-DATE: May 12, 2003

LANGUAGE: DUTCH

                © 2001 PCM Uitgevers B.V.  All rights reserved.

                               47 of 82 DOCUMENTS

                                NRC Handelsblad

                                  May 4, 2001

Toneel voor bloed en bodem

BYLINE: DOOR HENK VAN GELDER

SECTION: Kunst; Pg. 8

LENGTH: 2542 words


Het Noord-Hollandsch Tooneel, geleid door NSB'er Jan C. de Vos, moest tijdens de
Duitse bezetting 'volkseigen, raszuivere' stukken gaan brengen. De kritiek was
genadeloos en het publiek bleef thuis.

De programmablaadjes zijn onooglijk: dunne velletjes blauw papier, in tweeen
gevouwen ter grootte van een briefkaart. Ze vermelden de auteur van het stuk, de
vertaler, de rolverdeling en de korte inhoud. Op de voorkant staat de naam van
het gezelschap, op de achterkant prijken pasfotootjes van de acteurs. Dat is
alles. En toch was het Noord-Hollandsch Tooneel het enige theatergezelschap dat
tijdens de Tweede Wereldoorlog door het rijk werd gesubsidieerd. Het stond in
het teken van 'de nieuwe tijd' en onder leiding van een acteur en regisseur die
NSB'er was.

Jan C. de Vos jr was, blijkens de zinsneden die in vooroorlogse kritieken aan
hem werden gewijd, geen groot toneelspeler, maar wel een geschikte kracht voor
de betere bijrollen. Zijn vader, Jan C. de Vos sr, had het als toneelleider en
docent aan de Amsterdamse toneelschool verder geschopt dan hij. Ambitieus was
hij echter wel. Hij wilde, zei hij eind jaren twintig in de Amsterdamsche
Dameskroniek, 'regisseur worden en tooneel-directeur, maar dan met ontheffing
van alle financieele zorgen.'

Waarom hij lid van de NSB werd, is niet bekend. Hij was er, hoe dan ook, snel
bij: al in 1933, twee jaar na de oprichting, werd Jan C. de Vos jr artistiek
leider van het door de NSB gefinancierde gezelschapje Fascio, dat op een fiasco
uitliep. Voor lege zalen speelde men het ideologische De dag die komt van de
latere nazi-dichter George Kettmann. Zelfs diverse acteurs beschouwden het stuk
als een lor. Prompt werd Fascio, dat tot in zijn naam naar het fascisme verwees,
opgeheven. Na enkele omzwervingen trad Jan C. de Vos jr vervolgens in dienst bij
het Residentie Tooneel in Den Haag. De collega's, onder wie veelbelovende
jongeren als Caro van Eyck en Paul Steenbergen, waren op de hoogte van zijn
politieke geaardheid. Maar hij droeg zijn NSB-speldje aan de binnenkant van zijn
revers en riep niet meer, zoals bij Fascio, dat het tijd werd 'die jodenkliek'
bij het toneel weg te trappen.

Omroepspelers

Toen het land eenmaal bezet was, behoefde hij zich echter niet meer in te
houden. Caro van Eyck, die een joodse vader had, schreef in haar memoires dat
Jan C. de Vos en zijn vriendin, de actrice Willy Dunselman, meteen begonnen te
stoken tegen alles wat joods was. Maar de leiding van het Residentie Tooneel
trachtte, zo goed en zo kwaad als het ging, politiek neutraal te blijven - net
als alle andere toneelgezelschappen in die tijd. De twee NSB-acteurs werden door
hun collega's geisoleerd. In de loop van 1941 vonden De Vos en Dunselman, die
intussen zijn vierde vrouw was geworden, emplooi op de hoorspelafdeling van de
nazistische Nederlandsche Omroep. Bovendien vormden ze onder de naam De
Omroepspelers een groepje dat met een voorstelling door het land reisde. Tot de
omroepdirectie klaagde dat zulke tournees ten koste gingen van het werk voor de
radio. De acteurs moesten kiezen tussen radio en toneel - en toen had De Vos een
idee.

Hij kwam als geroepen. Een gezelschap dat zich actief zou inzetten voor het
volkseigene, raszuivere toneel, was van harte welkom bij het nieuwe, door
NSB'ers geleide Departement voor Volksvoorlichting en Kunsten in Den Haag.
Moeiteloos wist De Vos een subsidie van 250.000 gulden per jaar te verwerven een
fenomenaal bedrag, waarmee het Noord-Hollandsch Tooneel bovendien het enige
toneelgezelschap met rijkssubsidie werd. De reguliere gezelschappen konden in
die tijd slechts een beroep doen op gemeentelijke en provinciale steun.

Zo kon De Vos in het najaar van 1942 beginnen. Hij verzamelde circa twintig
acteurs, voornamelijk leden of sympathisanten van de NSB met wie hij eerder bij
de hoorspelkern van de Nederlandsche Omroep had gewerkt. Hij besefte, blijkens
zijn correspondentie met het Departement, dat zij niet de beste toneelspelers
van het land waren. De betere acteurs bleven liever bij hun eigen gezelschappen
en keken De Vos en de zijnen met de nek aan. Of, zoals het door de NSB
uitgegeven Nationale Dagblad het een halfjaar later formuleerde: 'De
toneelspelerswereld zat nog te veel vastgeroest in het oude om met Jan C. de Vos
te willen samenwerken.'

Brandbrief

Eigenlijk wilde het Noord-Hollandsch Tooneel, dat kantoor hield aan de Lange
Begijnestraat 13 in Haarlem, vooral nieuw Nederlands werk spelen. Daarin zou
immers bij uitstek tot uiting kunnen komen in welke richting het Nederlandse
volk voortaan werd geacht te denken. Bij gebrek aan zulk repertoire greep De Vos
voor zijn eerste premiere echter terug op het uit 1918 daterende De Witte van
Haemstede van de historische streekschrijver J.W. van Cittert. Het ging over de
zoon van Floris V, die in 1304 de opmars van de Vlamingen in Holland wist te
stuiten en de adel ergerde door zijn nauwe contacten met het gewone volk. Het
genre van de geromantiseerde vaderlandse geschiedenis paste in de nazistische
ideologie; het versterkte de band van het arische volk met zijn grondgebied.

Maar de kritiek had er, ondanks de zelfcensuur in de kranten, nauwelijks een
goed woord voor over. De recensies waren dermate negatief, dat De Vos op 24
september 1942 een brandbrief stuurde aan prof.dr. T. Goedewaagen,
secretaris-generaal van het Departement. Hij drong erop aan 'dat door u
maatregelen worden getroffen waardoor het den heeren critici onmogelijk wordt
gemaakt op een dergelijke niets-ontziende wijze een werk van een Nederlandsch
tooneelschrijver, dat door inhoud en opvoering een diepen indruk heeft verwekt
op het aanwezige publiek, af te breken'. En hij wist, zo voegde hij eraan toe,
ook wel een oplossing: 'Ik mag hier misschien verwijzen naar de desbetreffende
regelingen en verordeningen zooals die door den Reichsminister Goebbels in
Duitschland werden getroffen, waarbij het verboden is in couranten en
periodieken kritiek te geven, daar deze alleen is toegestaan in de vakbladen.'

Meteen deed zich ook een ander probleem voor: er kwam geen mens naar De Witte
van Haemstede kijken. In een met Heil Hitler! ondertekend briefje aan het
huisadres van Goedewaagen hield De Vos er op 5 december 1942 niettemin de moed
in: 'Tenslotte is het een groote troost voor ons allemaal dat zelfs de Fuhrer in
den aanvang geen volle zalen vermocht te trekken.' Maar van een andere kant
bereikte Goedewaagen in diezelfde maand een minder hoopgevend bericht. Frans
Primo, hoofd van de afdeling theater en dans op het ministerie, was door De Vos
gevraagd om Philoktetes te komen regisseren. In een nota met het stempel
'geheim' concludeerde Primo dat deze hoge kunst voor acteurs als Willem van der
Veer, Ton van Otterloo en Carl Veerhoff veel te hoog gegrepen was. 'Technisch
schoten zoowat allen te kort,' schreef hij. 'Ik begon de repetitie vol goeden
moed, maar... werd alras ontgoocheld; blijkbaar niemand had ook iets aan zijn
rol gedaan; alles wat geleerd was, was alweer vergeten; Van der Veer struikelde
weer over alles en nog wat, kon de Grieksche namen alweer niet zeggen zonder
stotteren, was zijn standen en houdingen vergeten... het was hopeloos...'

Philoktetes ging niet door. In plaats daarvan zette De Vos een minder lastige
klassieker op zijn repertoire: Rose Bernd van de Duitse naturalist Gerhard
Hautpmann. Hoewel er geen kritieken bewaard zijn gebleven, is te bedenken dat
dit plattelandsdrama zich naar zijn mening wel leende voor het accentueren van
enige Blut und Boden-sentimenten. Maar ook zijn kameraden vonden het een
mislukking. Het gebodene was 'uitzichtloos en volksvijandig', rapporteerde Max
Wolters, waarnemend hoofd theater en dans, aan zijn superieuren. 'Ook als stuk
uit het toneelmuseum was de voorstelling waardeloos, aangezien zij zeer slecht
was verzorgd, belachelijke aankleding en zeer slecht spel, vooral van de
hoofdvertolkster.' Die hoofdvertolkster was Willy Dunselman, de vrouw van De
Vos, die zelf de mannelijke hoofdrol speelde.

Verder speelde het Noord-Hollandsch Tooneel in dat eerste seizoen het Duitse
blijspel Watersport, door Wolters beschreven als 'een onbetekenende,
fabrieksmatige, vaak zeer laag bij de grondse comedie', en het nieuwe stuk Dorp
in onrust van de Brabantse streekromancier Kees Spierings, die daarmee een
toneelschrijfwedstrijd van het Departement had gewonnen. Wolters noemde het 'een
dilettantisch maakwerk' en zelfs het geestverwante Nationale Dagblad liet er
geen spaan van heel. In een woedende brief klaagde De Vos intussen dat Wolters
'geen verstand van tooneel' had, en dat het ministerie nog altijd niet bereid
was 'de pers te beteugelen en op de wenschelijkheid te wijzen het N.H. Tooneel
te steunen.' Maar ook dat hielp niets.

'Dit gezelschap, dat met een zeer toe te juichen opzet begon, is bezig af te
glijden naar het plan van vrij onbeduidend amusementstooneel,' meldde prof. dr
G.A.S. Snijders, president van de Nederlandsche Kultuurraad, in een advies aan
het Departement. Zo ging het niet langer, vond ook jhr S.M.S. de Ranitz, die
Goedewaagen opvolgde als secretaris-generaal. De Vos wilde wel toegeven dat
sommige acteurs 'bepaald onvoldoende prestaties' hadden geleverd. 'Niet altijd
zijn talent en geestdrift gelijk aanwezig', schreef hij in een brief die
beterschap beloofde. Desondanks werd de subsidie voor het nieuwe seizoen
gehalveerd. Het ministerie betaalde voortaan nog maar 70.000 gulden, en de
provincie Noord-Holland en de gemeente Haarlem beloofden dat bedrag aan te
vullen tot 125.000 gulden. Op voorwaarde dat het Noord-Hollandsch Tooneel
'zoowel kasstukken als stukken met nationaal-socialistische strekking' zou
spelen.

In het najaar van 1943 zag het er derhalve slecht uit. Nog steeds wisten veel
schouwburgdirecteuren uitvluchten te verzinnen om het gezelschap niet in huis te
halen. Voorts zegde de actrice Mien Duymaer van Twist haar dienstverband op. Zij
was de enige die doorgaans werd geprezen, en ook de enige die na de oorlog nog
een respectabele toneelcarriere had. Na onderzoek door een externe accountant
bleek bovendien dat het in de boekhouding wemelde van de telfouten, foutieve
boekingen en afwezige kasbewijzen.

En nieuwe acteurs waren bijna niet te vinden. De situatie was dermate nijpend,
dat zakelijk leider Carl Veerhoff aan het ministerie toestemming vroeg of hij de
halfjoodse Adolphe Engers mocht engageren. 'De man is niet arisch', gaf Veerhoff
toe, 'maar is en blijft een uitstekend toneelspeler.' De Vos, die een paar dagen
wegens ziekte niet op kantoor was geweest, sprong uit zijn vel toen hem een
kopie van het verzoek onder ogen kwam. 'De bezwaren tegen Engers zijn te groot
om hem aan ons gezelschap te verbinden', liet hij onverwijld weten. 'Het hele
geval berust op een misverstand.'

Met twee Duitse blijspelen en Twee edellieden van Verona van Shakespeare begon
het Noord-Hollandsch Tooneel het nieuwe seizoen. Buiten het reguliere
theatercircuit, waar hij nauwelijks welkom was, had De Vos een tournee geboekt
bij de naar Duits model ingerichte vakbond Vreugde & Arbeid en ook voor de NSB
kon hij een paar keer optreden. Toen het ministerie voorzichtig informeerde of
zulke engagementen de naam van het gezelschap zouden schaden, antwoordde
Veerhoff cynisch: 'U behoeft ook niet bang te zijn dat het overige publiek om
die maatregelen wegblijft, want dat publiek is zoo gering, dat de grootere
toeloop van de zijde der NSB daar ruimschoots tegen opweegt.'

Maar de tournee voor Vreugde & Arbeid werd een lijdensweg, rapporteerde De Vos
na afloop: 'Wij speelden o.a. te Treebeek, waar wij na de voorstelling anderhalf
uur met onze koffers moesten loopen naar Heerlen; te Oss moest ik het publiek
onder het spelen tot stilte aanmanen, daar in de zaal geen orde werd gehouden;
te Zaandam moest ik kort na het begin het doek laten zakken wegens de herrie in
de zaal, waar niets tegen gedaan werd; te Leidschendam vatten leden van ons
gezelschap kou, daar er geen verwarming was; te Venlo was onvoldoende toezicht
gehouden wie de zaal binnenkwam en zoodoende had men een bende zigeuners
binnengelaten om onze voorstelling te saboteeren; te Nieuwe Pekela moesten de
mannelijke leden van het gezelschap den nacht doorbrengen op stoelen in de
eetzaal omdat de wagen niet gekomen was, die hen naar hun nachtlogies zou
brengen; te Delfzijl was niet voor een maaltijd gezorgd' enzovoorts, enzovoorts.

Gesjoemel

Het werd steeds erger. Zelfs de ambtenaren van het ministerie kwamen niet meer
opdagen op de premieres waarvoor ze waren uitgenodigd. In arren moede begon De
Vos brieven aan het Departement te schrijven waarin hij zakelijk leider Veerhoff
beschuldigde van gesjoemel met geld. Veerhoff schreef daarop dat De Vos
fraudeerde ('platweg uitgedrukt: hij heeft gegapt'), als regisseur niet deugde
en trouwens ook een rokkenjager was: 'Hij heeft vrouwelijke leden van het
gezelschap tot onzedelijke handelingen trachten te verleiden, heeft
solliciteerende dames gemolesteerd, waardoor deze rechtsomkeert maakten op den
weg om te trachten bij ons emplooi te vinden.'

Ten slotte werd De Vos in februari 1944 als intendant ontslagen. Veerhoff mocht
blijven, en de oude Willem van der Veer, die in het begin van de eeuw nog bij
Heijermans had gespeeld, trad voorlopig op als artistiek leider. Zo reisden de
schamele resten van het Noord-Hollandsch Tooneel in de vroege zomer van 1944 in
een met paarden bespannen woonwagen van Vreugde & Arbeid om te spelen voor de
polderjongens die bezig waren de Noordoostpolder te ontginnen. Bewonderend
beschreef de collaborerende krant Het Volk hoe Van der Veer daar eigenhandig met
de pollepel in een grote gamel met snert stond te roeren. Tegelijk schold
Veerhoff zijn nieuwe leider in geschrifte uit voor 'een dom groot blok'.

Maar in feite was het toen al voorbij. Secretaris-generaal De Ranitz velde een
keihard oordeel: 'Het aanzien van de subsidiegevers en - wat veel erger is - van
het Nationaal-Socialisme in tooneelkringen is door het artistiek optreden van
het Noord-Hollandsch Tooneel eer geschaad dan gebaat.' Officieel werd het
gezelschap op 15 september 1944 geliquideerd, toen de opmars van de geallieerde
troepen op het vasteland al drie maanden gaande was.

Jan C. de Vos jr werd na de bevrijding voor tien jaar geschorst en vluchtte met
zijn vrouw naar Berlijn, waar hij in 1959 stierf. De andere acteurs kregen een
speelverbod van vijf jaar opgelegd, maar kwamen ook daarna zelden of nooit meer
aan de slag. Veerhoff had het in januari 1944, in een benard briefje aan
Wolters, al voorzien: 'Onze gages zijn behoorlijk, maar daar is dan ook de kous
mee af. En als het dit jaar eindigt, staan wij hopeloos van God en alle menschen
verlaten op de keien.'

Met dank aan het Nederlands Instituut voor Oorlogsdocumentatie en het Theater
Instituut Nederland.

Foto boven, vrijdag 13 november 1942: het Noord-Hollandsch Tooneel speelt de
premiere van 'Rose Bernd' van Gerhard Hauptmann, v.l.n.r: Willem van der Veer,
Karel Baars en Just Chaulet

Foto links, v.l.n.r: Mien Duymaer van Twist, leider Jan C. de Vos en zijn vrouw,
Willy Dunselman. foto's Studio Peperkamp/NIOD

Toneel ; Gezelschappen en verenigingen ; Tweede wereldoorlog ; Kunst en Cultuur
; Geschiedenis ; Algemeen ; Kunst ; Theater

LOAD-DATE: May 12, 2003

LANGUAGE: DUTCH

                © 2001 PCM Uitgevers B.V.  All rights reserved.

                               48 of 82 DOCUMENTS

                                NRC Handelsblad

                                  May 3, 2001

'Zalm komt zijn belofte niet na'

BYLINE: DOOR ONZE REDACTEUR EGBERT KALSE

SECTION: Economie; Pg. 15

LENGTH: 796 words

DATELINE: DEN HAAG, 3 MEI.


De beloofde belastingverlaging is er niet voor iedereen. Uit wetenschappelijk
onderzoek blijkt dat bijna een derde van de huishoudens minder te besteden heeft
dan voor de invoering van het nieuwe belastingstelsel.

Minister Zalm (Financien) kondigde na afloop van het Kamerdebat over de
belastingherziening, begin vorig jaar, nog zo trots aan dat 'Willem (Vermeend,
toenmalig staatssecretaris op Financien, red.) ze alle 16 miljoen gaat
narekenen.' 'Ze' zijn in dit geval de zogenoemde inkomensplaatjes van de
belastingplichtigen in Nederland. Vermeend zou er volgens Zalm 'persoonlijk op
toezien' dat iedereen er daadwerkelijk op vooruit gaat bij de invoering van het
nieuwe belastingstelsel.

Die belofte blijkt nu aan discussie onderhevig te zijn. Zo hebben de afgelopen
maanden, zowel voor als na de invoering van het nieuwe stelsel,
belangenverenigingen van ouderen, musici, gehandicapten aan de bel getrokken,
maar het algemene beeld dat iedereen erop vooruit ging bleef overeind. Waar toch
iets mis was, zou snel worden 'gerepareerd'.

Een vandaag verschenen proefschrift van fiscalist Steven van Eijck stelt dat
Zalm zijn belofte niet is nagekomen. Volgens Van Eijck is ongeveer dertig
procent van de Nederlandse huishoudens (2 miljoen huishoudens) er meer dan vier
procent op achteruit gegaan.

Het gemiddelde effect van de belastingherziening mag dan een inkomensvooruitgang
van gemiddeld 1,5 procent bedragen, de verschillen tussen de individuele
gevallen zijn enorm, constateert Van Eijck. Een voorbeeldje: de 2,2 miljoen
alleenstaanden gaan er gemiddeld 2 procent op vooruit, maar ruim eenderde van
deze groep ziet het inkomen dalen met meer dan 6 procent. Van de eenverdienende
huidhoudens hebben 1,8 miljoen een inkomensstijging van meer ongeveer 6 procent,
maar 1,5 miljoen gaan er bijna 5 procent op achteruit.

Hoe komt het dat berekeningen van Financien, de FNV, het Centraal Planbureau zo
ondubbelzinnig concluderen dat iedereen erop vooruit gaat en Van Eijck met
tegengestelde conclusies komt? Het antwoord is simpel. Van Eijck: 'Jan Modaal'.

De 'weeffout in het stelsel' zit volgens hem in de Jan Modaal-benadering die de
overheid altijd hanteert bij de berekening van de inkomensplaatjes. 'Jan Modaal,
de gemiddelde Nederlander met het gemiddelde inkomen, bestaat helemaal niet',
zegt Van Eijck. 'Je hebt een omaatje met flink veel eigen vermogen dat daarvan
leeft, of een handige student met een ICT-bedrijfje, of een rustige huisvader
met drie kinderen, Opel Kadett en tweede huisje op Texel. Daar moet je mee
rekenen, niet met algemene bruto inkomens, die zeggen op zichzelf niets.'

Hij vraagt zich af of 'IB 2001 (het nieuwe belastingstelsel, red.) bewust
politiek is ingezet of dat de wetgever zelf ook is verrast door de uitkomsten'.

De houdbaarheid van de inkomensplaatjes staat kortom weer eens ter discussie.
'De vraag is waarom de wetgever de inkomenseffecten heeft berekend op
individueel niveau en niet op huishoudniveau. Daarmee is weliswaar de
maatschappelijke trend van verregaande individualisering gevolgd, maar volstrekt
ten onrechte. Immers, het aantal leden dat een huishouden omvat, het aantal
verdieners en de leeftijd van de kostwinner zijn gerelateerd aan de verandering
van het bruto inkomen van het huishouden', schrijft Van Eijck.

Van Eijcks promotor, fiscalist Leo Stevens, zegt 'totaal niet verrast' te zijn
door de bevindingen van de promovendus. Stevens wijt het verschil tussen de
werkelijke effecten van het plan en de berekeningen van Financien vooral aan 'de
noodgang waarmee het nieuwe belastingstelsel is ingevoerd'. 'Wat Van Eijck heeft
gedaan is simpelweg gaan rekenen met alle benodigde gegevens. Ik zou er dan ook
een voorstander van zijn dat de inkomensgegevens van het Centraal Bureau voor de
Statistiek voor iedereen vrij toegankelijk zijn, en makkelijk toegankelijk. Dan
kan de wetenschap rustig meerekenen met de politiek. Nu moest dat allemaal
achteraf', aldus Stevens.

Het ministerie van Financien snapt niet hoe Van Eijck aan zijn resultaten is
gekomen. 'Niet dat we dit onderzoek niet serieus nemen, maar we willen gewoon
weten wat hij heeft gedaan', aldus een woordvoerder. Hij wijst erop dat een van
de doelstellingen van de Belastingherziening 'emancipatie' is. 'Dat wij voor een
individuele benadering hebben gekozen en niet naar de huishoudens hebben gekeken
is dus logisch', aldus de woordvoerder. Eind deze maand debatteert de Kamer over
de evaluatie van het Belastingplan. Financien hoopt voor die tijd uitsluitsel te
kunnen geven over de houdbaarheid van de bevindingen van Van Eijck.

Vooral gepensioneerden achteruit bij nieuwe belastingstelsel

Belastingheffing ; Loon en inkomen ; Economie ; Sociale Economie ; Nationale
Economie ; Overheidsfinancien

LOAD-DATE: May 12, 2003

LANGUAGE: DUTCH

                © 2001 PCM Uitgevers B.V.  All rights reserved.

                               49 of 82 DOCUMENTS

                                NRC Handelsblad

                                  May 2, 2001

Moord op het nieuws

BYLINE: H.J.A. HOFLAND

SECTION: Kunst; Pg. 11

LENGTH: 1110 words


'De kijkcijfers vermoorden het nieuws, in Amerika en ook in Europa. Er is
voldoende publiek voor nieuws maar de directies van de mediaondernemingen moeten
wel stalen zenuwen hebben om daarop een deel van hun imperia te bouwen. De
oorzaak daarvan is dat de adverteerders hun commercials het liefst voor en na de
komische series, sport en films willen. Met uitzondering van wat CNN, The
Washington Post en The New York Times te bieden hebben, worden de Amerikanen
gevoed met een dieet van misdaad en de nieuwste remedie tegen kanker.' Het is
een citaat uit een gesprek van Remmelt Otten met Chris Cramer in NRC Handelsblad
van 28 april. Cramer is verantwoordelijk voor alle activiteiten van CNN buiten
de Verenigde Staten. Er is voldoende publiek voor nieuwsvoorziening van
behoorlijke kwaliteit. Maar nieuws is op twee manieren duur. Aan de ene kant
vergt het grote investeringen in redacties en hun budgetten, aan de andere kant
worden er inkomsten van adverteerders mee gederfd. Nieuws drukt het rendement.
De onderneming verzwakt zichzelf, wordt met zijn goodwill van serieus instituut
rijp voor een overname. De nieuwe eigenaar gaat morrelen aan de 'formule'
waaraan het medium zijn goodwill te danken heeft, en na een paar jaar is het
binnen de discipline van de strijd om de hoogste kijkcijfers of oplage
gerangeerd.

Nieuws is handelswaar; altijd geweest. Maar wat voor soort handelswaar? De
lotgevallen van CNN zijn tekenend voor wat met een op zichzelf goed werkend
medium kan gebeuren. Toen het in 1980 werd opgericht, was dat grote vooruitgang:
het eerste internationale televisiestation, zoals de International Herald
Tribune de eerste werkelijk internationale krant is. CNN bevestigde zijn
reputatie in de Golfoorlog. Er mag toen het een en ander op het station aan te
merken zijn geweest, maar het was het enige dat erin is geslaagd zich aan de
zorgvuldige regie van het Amerikaanse opperbevel te onttrekken. CNN werd een
onafhankelijke macht.

In 1996 werd het overgenomen door Time Warner, zelf al het resultaat van een
mega-overname. Begin dit jaar werd deze reus definitief ingelijfd bij America On
Line, waardoor een concentratie van oude en nieuwe media ontstond. Intussen was
binnen AOL Time Warner de aanval op Ted Turner, de oprichter van CNN, geopend.
Er werd een 'mediatsaar' benoemd, een soort superhoofdredacteur die het
oppertoezicht over alle publicaties kreeg. Aan de journalistieke
onafhankelijkheid zou 'niet worden getornd'. Intussen heeft Turner het einde van
zijn zijspoor bereikt.

Wat gaat er met het nieuws gebeuren? De drie grote Amerikaanse networks
overwegen hun dure journaals helemaal te schrappen, meldt Fortune. Wat CBS, NBC
en ABC nu in hun lange nieuwsprogramma's brengen, is al versneden tot lokaal
infotainment, met een piepkleine kern van wat nog gewoon nieuws mag worden
genoemd. Houd er rekening mee dat CNN ook verder die kant wordt opgedrongen als
station voor het wereld-infotainment. Voor de wereld blijft dan nog genoeg over:
de eigen nationale zenders die op dit gebied minder ver gevorderd zijn. En de
Amerikanen hebben nog altijd Channel 13, de Public Radio en twee van de beste
kranten ter wereld. Maar de dagbladpers voert dezelfde strijd. De
nieuwsvoorziening van de New York Times blijft onaangetast, maar telkens komt er
weer een katern bij, waarin de aspecten van de fun en de style van het bestaan
nader worden behandeld.

Het gaat niet om de vraag of fun en infotainment goed of slecht zijn; het gaat
om de hoeveelheden, de verhoudingen en de kracht van de trend, in de hele
westerse wereld. Over twee weken wordt officieel een eind gemaakt aan het leven
van de terrorist Timothy McVeigh. Alles wijst erop dat dit geen terechtstelling
meer zal zijn, maar een luguber, wreed spektakelstuk dat de televisiestations
recordcijfers aan kijkdichtheid zal bezorgen. Critici zullen zeggen dat dit van
alle eeuwen is. Lees het verslag van Toergenjev over de terechtstelling van
Troppmann! En was Toergenjev soms niet een groot schrijver? Moet je deze critici
uitleggen, hoe dom deze drogreden is?

Tegen de groei van alle mogelijke vormen van infotainment valt op zichzelf
misschien niet zoveel in te brengen. Het gaat erom dat dit ten koste van de
behoorlijke nieuwsvoorziening gaat. Daartegen zijn twee bezwaren. Het principe
van het eerste is al jaren geleden geformuleerd door de toenmalige
hoofdredacteur van De Groene Amsterdammer, mr. Sem Davids, in zijn artikel Over
het nut van de grote liberale dagbladpers. Daarin betoogde hij dat vooral 'de
grote kooplieden' er belang bij hadden onpartijdig te worden geinformeerd over
stad, land en wereld. Vandaar dat ze kranten als Le Monde en The Times lazen.
Deze kranten, was impliciet zijn conclusie, dienen een klassebelang. Het gewone
volk kan zich tevreden stellen met de dagbladversie van Het Amusantje. Hoe meer
in deze tijd de media van het info- en entertainment veld winnen, hoe groter de
kans dat er een kennisproletariaat groeit, in redelijke welstand misschien,
zolang dat duurt, maar in kennis van zaken over 'de wereld' een klasse van
onteigenden zoals het klassieke proletariaat van Karl Marx.

Het kennisdieet waarvan de hoofdbestanddelen infotainment, fun, lifestyle, enz.
zijn, is politiek gezien niet conservatief of progressief, maar reactionair
omdat door dit alles in zijn dagelijkse stroom de consument wordt
gedepolitiseerd. 'Houd ze dom'. Ook geen nieuw inzicht. Daarbij onttrekken de
mediaconglomeraten zich aan iedere openbare controle, behalve die op hun
rendement. Dat kan ook niet anders, want controle op 'content' is in strijd met
de vrijheid van meningsuiting, en die wil niemand aantasten. Zo komen we aan de
innerlijke tegenstelling. Deze vrijheid wordt door de corporate media gebruikt
voor de wereldverspreiding van het dieet dat het volk niet verstandiger maakt.
Dat is niet hun bedoeling maar wel het resultaat als het rendement voor alles
gaat. Dat is dan het tweede bezwaar.

De economie mondialiseert verder, de nieuwe media brengen alles virtueel voor de
deur, theoretisch kan iedereen een uomo universale worden, en merkwaardig: het
omgekeerde gebeurt meer. De wereld wordt wel kleiner, maar dat geldt dan voor
ieders persoonlijke grenzen. Al mondialiserend verliezen de mediaconglomeraten
de grote wereld uit het oog. AOL Time Warner voert op het ogenblik
onderhandelingen met NTL, de grootste Britse kabelmaatschappij, om de
vestigingen op het vasteland van Europa uit te breiden, en het rendement te
vertwee- tot verdrievoudigen (meldt de Financial Times, 30 april). Komt er niets
tussen, dan wordt het nog leuker op het continent.

Media ; Televisie ; Journalistiek ; Omroep

LOAD-DATE: May 12, 2003

LANGUAGE: DUTCH

                © 2001 PCM Uitgevers B.V.  All rights reserved.

                               50 of 82 DOCUMENTS

                                NRC Handelsblad

                                 April 28, 2001

Cor's pitje

BYLINE: DOOR ADRIAAN HIELE

SECTION: Economie / Geld telt; Pg. 21

LENGTH: 729 words


De oude Romeinse schrijvers en dichters verwoordden het menselijke gedrag in
spreuken, spreekwoorden en gedachten. Tot groot genoegen van de leraren
klassieke talen tijdens de inburgeringscursussen voor gymnasiasten. Quaerit
delirus, quod non respondet Homerus, een dwaas kan meer vragen dan tien wijzen
kunnen beantwoorden.

Eigenlijk moet je die cursus om de tien jaar weer volgen om te beseffen dat
mensen nooit veranderen. Neem Cor Boonstra van Philips met zijn opties en
(vermeende) handel met voorkennis: een bron van inspiratie voor alle media, een
bron van inkomen voor ijverige advocaten, pr-adviseurs en anderen die het voor
hem opnemen. Arbor honoretur, cuius nos umbra tuetur, wiens brood men eet, wiens
woord men spreekt.

Moeten topmensen van bedrijven zich onberispelijk gedragen om een voorbeeld te
zijn voor hun ondergeschikten en andere mensen? Ja, want ze treden graag in de
publiciteit om zich te laten feteren als redders en steunpilaren van de
maatschappij, net als de Romeinse keizers al deden. Voor je het weet krijgen ze
een lintje van Hare Majesteit.

Dus qualis dominus, talis est servus, zo heer knecht, zo knecht. Daar wringt de
schoen in de top van de bedrijven met een beursnotering. Als de topman van een
bedrijf zich mateloos verrijkt, zeg tot 100 miljoen gulden, dan blijft dat bij
zijn collega's niet onopgemerkt. Die willen meedelen in de buit, net als de
mensen direct onder de top, en die daar weer onder. De alieno liberalis, van
andermans leer is het goed riemen snijden. Zo raakt een bedrijf in tijden van
voorspoed langzaam besmet met het Gauw- en Klauwvirus, waardoor het dagelijkse
werk op het tweede plan komt. Zelfs gewone burgers zijn al besmet met dit virus.

Een lezeres schrijft dit. 'Mijn vader bezit een huis, dat ik erf na zijn
overlijden. Dan moet ik successierechten betalen. Daarom wil mijn vader het huis
verkopen, de hypotheek aflossen en een huis huren. De netto opbrengst neemt hij
in baar geld op bij de bank. 's Avonds verliest hij zogenaamd dat geld in een
donker laantje, maar doet geen aangifte bij de politie. De volgende morgen heel
vroeg vind ik bij het uitlaten van de hond toevallig een portefeuille met geld,
doe daarvan netjes aangifte bij de politie, en mag de vondst voorlopig houden.
Mijn zogenaamd ongelukkige pa meldt zich weer niet bij de politie en na een jaar
wordt zijn geld dus mijn eigendom, zonder een cent successierecht.'

Het kan de plot zijn van een spannende thriller met de titel Aurora Musis amica,
de morgenstond heeft goud in de mond. Genoeg potjeslatijn?

Het openbaar ministerie onderzoekt of Boonstra zich schuldig heeft gemaakt aan
handel met voorkennis in aandelen Endemol, vlak voor de overname door het
Spaanse Telefonica in maart vorig jaar. Die inside informatie kreeg hij mogelijk
van de toenmalige Endemol-commissaris Sylvia Toth. Zijn partner, vriendin,
kennis? Boonstra bagatelliseert de verhouding. Die stond toen op een laag pitje.

Het zal een hele klus zijn om iets te bewijzen. Wat dat betreft lijken
voorkennis en overspel veel op elkaar. Het is iets tussen twee mensen, zonder
pottenkijkers of luistervinken. Het mag eigenlijk niet, maar de menselijke
natuur is sterker dan de leer en de wet.

Boonstra's verweer lijkt op de draaikonterij van Bill Clinton over Monica
Lewinsky. Tot haar met zijn sperma bevlekte jurk opdook. Krijgen we dat hier
ook? Valt de Economische Controledienst een dezer dagen binnen bij mevrouw Toth
op zoek naar sporen van Cor's pitje? Of naar een extra tandenborstel? Hij zal
vast een mobiele tandenborstel bezitten, een GSM Brush. Ook dit is de plot van
een heuse thriller. Iets voor Theo van Gogh misschien? Titel: De boog kan niet
altijd gespannen zijn, non semper tendit arcum Apollo.

De meningen over de afloop van de affaire zijn sterk verdeeld. Daarom leent deze
zaak zich als de 'onderliggende waarde' voor opties met verschillende aflopen.
Loopt het met een sisser af, of wordt Boonstra veroordeeld? Wordt het een
geldboete, een taakstraf, voorwaardelijk of een poosje in de cel? Wie zal het
zeggen? Nog eentje dan. Occasio causa scelerum? De gelegenheid maakt de dief.
Net als in het oude Rome.

Adriaan Hiele beantwoordt vragen van lezers op www.nrc.nl/Economie

Economie ; Belastingheffing ; Fraude en corruptie ; Recht ; Criminaliteit ;
Delicten ; Nationale Economie ; Overheidsfinancien

LOAD-DATE: May 12, 2003

LANGUAGE: DUTCH

                © 2001 PCM Uitgevers B.V.  All rights reserved.

                               51 of 82 DOCUMENTS

                                NRC Handelsblad

                                 April 19, 2001

Respect in Brussel voor stijle EU-commissaris ; David Byrne

BYLINE: DOOR ONZE CORRESPONDENT HANS BUDDINGH'

SECTION: Binnenland; Pg. 2

LENGTH: 563 words

DATELINE: BRUSSEL, 19 APRIL.


De Ierse Eurocommissaris David Byrne (53) probeert zelf af en toe het
misverstand weg te nemen dat hij niets met de landbouw zou hebben. De voormalig
procureur-generaal wijst dan op zijn grootvader die een boerderij met veel vee
had en die een vraagbaak was voor andere boeren. Van Byrne, die gisteren
Nederland bezocht in verband met de MKZ-crisis, bestaat het beeld van een
stijle, wat technocratisch opererende advocaat die is verdwaald tussen de
agrarische en andere belangengroepen waarmee hij als hoogste Europese
functionaris voor Gezondheid en Consumentenbescherming te maken heeft. Maar een
aantal betrokkenen in Brussel wil dat beeld nuanceren. 'Misschien ben ik wat te
positief, maar wij hebben zeer goede contacten met hem. En wij worden ook zeer
bij zaken betrokken', zegt een medewerkster voor voedselveiligheid van de
Europese consumentenorganisatie BEUC.

Bij zijn aantreden in 1999 profileerde Byrne (vader van drie kinderen) zich
nadrukkelijk als 'de kampioen van de belangen van burgers bij gezondheid,
voedselveiligheid en consumentenrechten'. Degenen die hem kennen wijzen in dit
verband op nog een link naar Byrne's verleden. Als bijna afgestudeerde jurist
was Byrne de oprichter en voorzitter van de Ierse organisatie van rechtswinkels,
waar 'gewone' burgers voor juridische steun terechtkunnen.

'Europa' is voor Byrne zeker geen onbekend terrein. Als gespecialiseerd jurist
in internationaal recht adviseerde hij de Ierse regering in veel Europese
kwesties. In de jaren zeventig was Byrne actief betrokken bij de campagne voor
aansluiting van Ierland bij de Europese Economische Gemeenschap. Hij was zeven
jaar lang lid van het Arbitragehof van de Internationale Kamers van Koophandel
in Parijs, voordat hij in 1997 werd benoemd tot de procureur-generaal van zijn
land. Zijn benoeming in Brussel heeft Byrne mede te danken aan zijn goede
relatie met de Ierse minister-president Bertie Ahern.

De door Byrne beklede post van Eurocommissaris had eind jaren negentig groot
politiek gewicht gekregen door de slepende crisis van de gekkekoeienziekte.
Bovendien was eerder de verantwoordelijkheid voor voedselveiligheid weggehaald
bij de Landbouwcommissaris om de schijn van belangenverstrengeling te voorkomen.

Eurocommissaris Byrne ging de laatste maanden scherpe kritiek op lidstaten niet
uit de weg. Zo kapittelde hij Duitsland over slechte controles bij de BSE-crisis
en spaarde hij ook Nederland niet over de aanpak van mond- en klauwzeer. De
Nederlandse Europarlementarier Jan Mulder (VVD): 'Byrne heeft de zaken in de
hand en hij houdt zijn rug recht.' Toch wordt Byrne in Brussel niet gezien als
een Eurocommissaris die het initiatief naar zich toetrekt en hij geldt ook niet
als iemand met politiek postuur. Zijn collega Franz Fischler van Landbouw zoekt
nog wel eens naar de randen van het mogelijke. 'Dat zul je Byrne nooit zien
doen', zegt Europarlementarier Albert-Jan Maat (CDA). Hij noemt onder meer de op
te richten Europese Voedselautoriteit, waar Byrne volgens hem te veel de weinig
vergaande standpunten van de lidstaten afwachtte.

In Ierland zelf kan Byrne wel op enige populariteit rekenen. Hij verheelt zijn
Ierse trots dan ook niet. 'Wij in Ierland' pleegt Byrne te zeggen als hij de
Ierse aanpak van mond- en klauwzeer aanprijst.

David Byrne (Foto AP)

Landbouw ; Economie ; Bedrijfstakken ; Agrarische Sector

LOAD-DATE: May 12, 2003

LANGUAGE: DUTCH

                © 2001 PCM Uitgevers B.V.  All rights reserved.

                               52 of 82 DOCUMENTS

                                NRC Handelsblad

                                 April 13, 2001

Een royaal huis

SECTION: Opinie; Pg. 7

LENGTH: 405 words


NEDERLAND HEEFT er volgende maand weer een prinses bij. Medio mei zal Laurentien
Brinkhorst in het huwelijk treden met prins Constantijn, de derde zoon van
koningin Beatrix. In totaal komt daarmee het aantal leden van het koninklijk
huis waarvoor de ministeriele verantwoordelijkheid geldt op zestien. Op hun doen
en laten kunnen ministers worden aangesproken. Met nog meer prinsen in de
huwbare leeftijd is een verdere uitbreiding van deze bijzondere categorie
spoedig te verwachten.

Het is dan ook een goede zaak dat minister-president Kok deze week heeft
aangekondigd dat het kabinet zich gaat bezinnen op de omvang van het koninklijk
huis. In de voorzichtigste bewoordingen liet Kok doorschemeren dat nog deze
kabinetsperiode een wetsvoorstel is te verwachten waarin wordt voorgesteld het
aantal leden van het koninklijk huis dat onder ministeriele verantwoordelijkheid
valt, te beperken. Dat hiermee een gevoelige materie wordt aangesneden, bewijst
het verleden. Een eerder voornemen van het kabinet-Biesheuvel in het begin van
de jaren zeventig om de omvang van het koninklijk huis te reduceren, stuitte op
heftige weerstand van koningin Juliana en ging dan ook niet door.

Bij de modernisering van het koningshuis waarover tot nu toe vooral veel is
gesproken, hoort zeker ook de omvang. Het was ruim dertig jaar geleden de
fractievoorzitter van de VVD W.J.Geertsema die stelde dat prinsen het werk
moesten kunnen kiezen dat bij hun talenten paste, maar dat de regering daarvoor
geen verantwoordelijkheid hoefde te dragen. Hoe meer de wat verder van de troon
afstaande leden van de koninklijke familie de gelegenheid zouden krijgen zich
maatschappelijk als gewone burgers te ontplooien, hoe minder last zij van de
ministeriele verantwoordelijkheid zouden ondervinden, en de ministers van hen,
aldus Geertsema.

DEZE REDENERING gaat nog steeds op. Het is bijvoorbeeld de vraag waarom de
kinderen van prinses Margiet en Pieter van Vollenhoven, en hun echtgenotes nog
tot het koninklijk huis moeten worden gerekend. Het ligt meer in de lijn het
lidmaatschap te beperken tot de directe lijn van erfopvolging. De ministeriele
verantwoordelijkheid is een fragiele constructie. Beide partijen - regering en
koninklijk huis - hebben er dan ook belang bij deze constructie voor zo min
mogelijk mensen te laten gelden.

Koningshuizen ; Binnenlandse politiek ; Politiek en Staat ; Recht ; Staatsrecht
; Staatsvormen

LOAD-DATE: May 12, 2003

LANGUAGE: DUTCH

                © 2001 PCM Uitgevers B.V.  All rights reserved.

                               53 of 82 DOCUMENTS

                                NRC Handelsblad

                                 April 13, 2001

Spreken is goud ; Lezen, oreren en schrijven volgens Cicero, Quintilianus en
King

BYLINE: DAVID RIJSER

SECTION: boeken; Pg. 33

LENGTH: 2758 words


De kunst van het overtuigen is sinds de Oudheid maar weinig veranderd. Zelfs
eigentijdse griezelschrijvers als Stephen King zijn, vaak zonder het te weten,
schatplichtig aan de oude Romeinen en Grieken. Een schitterende
Quintilianus-vertaling maakt dat duidelijk.

Geholpen door enkele dramatische wendingen in zijn leven - het afzweren van
demon alcohol, een ernstig verkeersongeluk - maar ongetwijfeld ook door zijn
ergernis om door de intelligentsia altijd maar voor een ordinaire
woordenhandelaar te worden versleten, heeft bestsellerauteur Stephen King zijn
pen ter hand genomen om uit te leggen hoe hij het klaarspeelt, en wat hij
klaarspeelt. Het betreft hier dus horrorromans als Carrie en The Shining, en
wellicht minder bekende titels als Bag of Bones en Hearts in Atlantis.

On Writing is een vermakelijk boek. Vermaak was niet voor niets een van de drie
pijlers waarop volgens de antieke autoriteiten op het gebied van de retorica,
het succes van een taaluiting berust. De redenaar Cicero was er een meester in -
vermaken. In dit opzicht nu, en in menig ander, betoont King zich een volwaardig
retor.

Het zal niet alleen classici verbazen welke fundamentele overeenkomsten er
bestaan tussen Kings boek en antieke retorische theorieen, overeenkomsten
waaruit blijkt hoe goed Stephen King over zijn metier heeft nagedacht. De
theorie van de inventio bijvoorbeeld, het vinden van argumenten (lees bij King:
plot), wordt door hem verbeeld met de metafoor van het 'opgraven' van het
verhaal, dat er al is, maar dat door de schrijver gevonden moet worden. en, met
behulp van zijn gereedschapskist (het woord is van King), wordt vormgegeven.
Evenzeer in overeenstemming met de antieke autoriteiten wordt door King het
belang onderstreept van belangeloos lezen, om goed te leren schrijven.

Ook zijn verhandelingen over de noodzaak voor een schrijver om zichzelf niet te
verloochenen, en het belang van een praktische aanpak, lijken zo uit Cicero
geplukt. King weet eveneens dat men moet 'laten zien' (showing) en niet
'vertellen' (telling). Hoe belangrijk het is goede voorgangers stilistisch te
imiteren, zoals King adviseert, is al evenmin nieuws. Zo vinden we ook het
antieke advies om de rust van afzondering op te zoeken om te componeren bij King
terug. Zij het dat de laatste - de deur hermetisch achter zich gesloten - bij
voorkeur componeert onder begeleiding van het geraas en gebral van AC/DC en Guns
'n Roses - inderdaad een effectieve manier om de wereld buiten te houden. En
schrijven kan King zonder twijfel. Zo geeft hij een proeve van bekwaamheid met
een voortreffelijke beschrijving van zijn bijna dodelijke auto-ongeluk. De
retoricus denkt dan: ah, vermaken (delectare) en tegelijkertijd zo je karakter
laten zien.

Natuurlijk heeft Stephen King, met zijn hekel aan de middelbare school en
academische schrijfcursussen, de klassieke retorische teksten niet paraat. De
ironie is dus dat met name de Romeinse retorici - met hun voorgewende dedain
voor het handboek - zo nog meer gelijk krijgen dan ze misschien wilden.
Inderdaad, het is allemaal praktijk, met een beetje gezond verstand. Regels zijn
uit den boze. Een handige tip hier en daar. Geen pretenties. En schrijven maar.
Cicero had het kunnen zeggen.

Ooit, in het klassieke Athene of het republikeinse Rome, ging het nog ergens
over. Welzijn en koers van de staat werden besproken in het openbaar, met hoor
en wederhoor. Later, in de politieke radiostilte van het Keizerrijk verschoof
het accent naar de vorm. De toespraken gingen niet meer over de actualiteit,
maar behandelden thema's uit de geschiedenis, of maakten zelfs geheel en al
fictieve pirouettes. Theaters stroomden vol met luisteraars. En waarom ook niet?
Net als muziek verleidt de retorica, ze behaagt, roert, vermaakt, legt uit. Maar
op zichzelf heeft zij geen enkele betekenis. Betekenis en waarheid behoren tot
een ander departement: dat van de filosofie.

Toch kan een geslaagd retorisch optreden, of beter een retorisch geslaagd
optreden, verstrekkende consequenties hebben, zoals het recente optreden van
Maxima Zorreguieta en de koninklijke familie op Paleis Noordeinde nog eens
duidelijk maakte. De retorische brille daarvan joeg de kogel door de kerk. Je
zin krijgen door emoties te exploiteren en te genereren: dat is retorica. Rest
de filosofische vraag: heeft de kunst ook inhoud, en de kunstenaar
verantwoordelijkheden?

Het is dit probleem van betekenis en waarheid waar het in de belangrijkste
antieke traktaten over retorica om draait. Twee daarvan zijn nu opnieuw
toegankelijk gemaakt: de dialoog De Oratore van Cicero is voorhanden in een
compacte en geleerde - maar soms nodeloos eigenwijze - Engelse editie met
vertaling, uitgebreide inleiding en commentaar. En daarnaast is nu het
encyclopedische werk van Quintilianus, de Institutio Oratoria, voor het eerst
integraal in schitterend Nederlands vertaald door Piet Gerbrandy. De oplossing
die beide auteurs bieden, een ieder met eigen accenten, is dat de retorische
manier van leven de enige ware is, de weg naar mens-zijn in diepere en vollere
zin.

Zo nemen zij stelling in een debat dat teruggaat op de rivaliserende claims van
Plato en Isocrates in het Athene van de vierde eeuw voor Christus: dat van de
strijd tussen filosofie en retorica. Grofweg komt hun conflict neer op het
volgende: bestaat de beste leefwijze, en daarmee de beste tijdsbesteding en het
beste onderwijs uit een open vorm, het aanbrengen van het verlangen de waarheid
zo mogelijk te weten te komen, hoe die waarheid ook luidt, door middel van de
vragen van de filosofie, zoals bij Plato? Of moeten leven en onderwijs
praktische middelen bieden tot maatschappelijk succes, waarbij zowel het doel
(succes) als de middelen in het kader staan van het uitoefenen van invloed en
macht, zoals bij Isocrates?

De praktische Romeinen, geobsedeerd door formalisme en autoriteit, horen thuis
in de school van Isocrates - voorzover ze het over hun hart konden verkrijgen
een Griek te volgen. Grieken waren intellectuelen, oftewel oplichters en
draaikonten, was de Romeinse consensus. Toch was Cicero zich terdege bewust van
het meesterschap en het prestige van Plato. Hij kruidt daarom zijn retorisch
gerecht met de ingredienten van de filosofie, om zo tot een karakteristieke
middenpositie te komen, die dus uit vlees noch vis bestaat. Want het conflict
tussen de vita activa en de vita contemplativa lost hij zo niet op. In zijn
dialoog zijn de sprekers het roerend met elkaar eens, en verkondigen ze,
uiteraard, de mening van Cicero.

Het probleem van die mening is dat Cicero, in tegenstelling tot zijn briljante
praktijk als redenaar, in zijn theoretische onderbouwing van die praktijk
emotioneel geen afstand van zijn eigen belangen blijkt te kunnen nemen. Het is
eigenlijk een grote oratio pro domo, dat wil in dit geval zeggen, een pleidooi
voor zijn triomfantelijke terugkeer in de politiek. En hij reserveert daarbij
voor zichzelf de heldenrol van de man die zowel Romeins praktisch als modieus
intellectueel is. Dat is retorisch niet handig, want het overtuigt niet. Want
Cicero is immers al eerder jammerlijk mislukt als 'grand old man' in de
politiek. Door zijn frustratie daarover te duidelijk te laten doorschemeren,
slaagt hij ook niet volledig als theoreticus en schrijver.

Quintilianus op zijn beurt, grijpt terug op Cicero, maar zijn ideaal van de
intellectuele redenaar heeft een andere ontstaansgeschiedenis. In Cicero ziet
Quintilianus de vrijheid van spreken belichaamd die hij zelf moet missen, door
de teloorgang van de vrije meningsuiting in de tijd waarin hij leeft, en door de
woeker van retorische krullen om een lege huls die hij om zich heen ziet. Maar
Quintilianus maakt zich op zijn beurt wel los van zijn persoonlijke belangen. En
ondanks de onevenwichtigheid van zijn filosofische fundament, biedt zijn werk
een onderwijsprogramma van grote allure. Dit is niet in het minst te danken aan
de persoonlijke betrokkenheid die de auteur in zijn werk aan de dag legt. Waar
Cicero's betrokkenheid hem het zicht op het bos benam, geeft die van
Quintilianus hem vleugels.

In het voorwoord op zijn zesde boek, door de commentator Austin met recht 'een
van de treurigste passages in de Latijnse literatuur' genoemd, meldt
Quintilianus het verlies van zijn vrouw en twee zoons: de een een allerliefst
kereltje, de ander eerlijk en trouw met 'een prettige en heldere stem en een
vriendelijk gezicht'. Juist dat voorwoord laat zien hoe Quintilianus de
Opleiding tot Redenaar bedoeld heeft: als toetssteen voor de intellectuele en
sociale ontwikkeling van zijn jongste zoon. Zo wordt het hele werk de tedere
vrucht van de ambities van een trotse vader, en van een meer dan voortreffelijke
leraar. Want Quintilianus' didactiek, in de beschrijving van het onderwijs aan
de basis van de ware welsprekendheid, is smetteloos.

Juist in deze tijden van studiehuisramp en politiek-correct onderwijs, is de
lectuur van de Institutio Oratoria een verademing. Pedante leraren krijgen ervan
langs, en Quintilianus beschrijft prachtig de zin van gematigde en rechtvaardige
strengheid, de cruciale functie van klassikaal onderwijs, het belang van de
elementaire vaardigheden als (goed) lezen, voorlezen, schrijven, vertalen en uit
het hoofd leren, en vooral het besef dat onderwijs niet te makkelijk mag zijn om
vrucht te dragen. En dan is daar natuurlijk de vreugde en noodzaak van de canon,
de onmisbare reeks van grote prestaties in de letteren, inspirerend en
ontwikkelend.

De lof van de klassikale leraar is exemplarisch voor Quintilianus' benadering,
zijn advies aan leerlingen luidt om 'niet minder van hun leermeesters te houden
dan van hun studies en hen te beschouwen als ouders, niet van hun lichaam, maar
van hun verstand ...  zo zullen zij graag luisteren en geloof hechten aan de
uitspraken van hun docenten, terwijl zij het verlangen zullen koesteren huns
gelijken te worden ... . Is het de plicht van leraren om onderwijs te geven, van
de studenten wordt verwacht dat zij zich leergierig opstellen. De ene plicht kan
niet zonder de andere'.

Quintilianus laat zich, toegegeven, vaak door zijn enthousiasme meeslepen. Hij
staat voor matiging en realiteitszin, maar telkens als de kneepjes van zijn vak
ter sprake komen, kan hij zich niet beheersen en barst hij los, als een generaal
in vredestijd die toch eigenlijk wel eens een bombardement zou willen uitvoeren.
Dit bombardement komt tot stand in zijn soms zeer gedetailleerde analyses van de
redevoering en de plichten van de redenaar. Ook hij overdrijft soms de ethische
reikwijdte van zijn vak tot ciceroniaanse pretenties. Maar voor alles blijft hij
een humaan en rijp pedagoog, rustig en redelijk.

Het is een bijkomend genoegen deze tekst te lezen in een eminente vertaling, van
een man die, naast veel andere dingen, ook leraar is. Een liefdevolle leraar,
zoals blijkt uit de zorg waarmee hij zijn monnikenwerk heeft verricht.
Gerbrandy's stijl in dit werk is als een windstilte op een zomerse dag, helder
en doorzichtig.

In hun schets van de ideale redenaar hebben Cicero en Quintilianus de weg
gebaand voor het humanisme. Want hun redenaar is allereerst een vir bonus,
dicendi peritus ('een goed man, ervaren in het spreken'). Hij draagt zijn
welhaast universele kennis (hij moet tenslotte over alles kunnen spreken) licht,
met sprezzatura, de bestudeerde nonchalance die door de renaissancistische
auteur Castiglione uit Cicero en Quintilianus is overgenomen. Hij neemt zijn
verantwoordelijkheden, voor de staat en de zijnen. En hij boekt in die
belangenbehartiging succes door zijn retorische meesterschap, zijn macht tot
overtuigen. Dientengevolge kijkt zijn omgeving tegen hem op als tegen een god -
al was dat laatste meer de opvatting van de politicus Cicero dan van de
bescheidener schoolmeester Quintilianus.

Twee dingen vallen op, als we de positie van de retorica in onze tijd
vergelijken met die van Cicero en Quintilianus. Ten eerste is onze retorica, in
de politiek en elders, steeds minder verbaal rijk, en niet zelden armetierig.
Wie overtuigend wil zijn, moet tegenwoordig vooral 'spontaan overkomen'. En
spontaniteit is, na de Romantiek met haar oprechtheidscultus, onverenigbaar
geworden met verbale brille. Stamelen dus, of onhandig zijn (of lijken), komt
beter over dan de 'sure touch' van de gezaghebbende staatsman die de gemoederen
regeert. Juist schijnbare improvisatie en spontaniteit geven nu de doorslag.
Schijnbaar, want natuurlijk wordt de voorstelling vaak zorgvuldig tevoren
geanalyseerd en uitgestippeld door spindoctors en mediatrainers, en geldt ook
voor moderne politici ars est celare artem ('de kunst is je kunde te
verhullen'). De anonymus die het meesterstuk op Paleis Noordeinde in elkaar
heeft gezet, blijft zo diep in de coulissen verborgen, een rol die Cicero zeker
niet aan zou hebben gekund. Eerder is het tegenwoordig misschien de zogenaamde
publieke intellectueel en auteur, die als geweten van de samenleving vanachter
zijn schrijftafel de rol van de ideale redenaar van Cicero en Quintilianus
ambieert.

Geeft ook Stephen King zich rekenschap van zijn verantwoordelijkheid als
schrijver? Nauwelijks. Het gaat immers om 'een gereedschapskist'. Zijn moderne
retorica, zoals uiteengezet in On Writing, biedt wel allerlei overeenkomsten met
de Ouden, maar schiet tekort in het doordenken van zijn eigen positie. Het feit
alleen al dat On Writing maar weinig serieuze aandacht heeft gekregen
illustreert een cruciaal verschil tussen antieke en moderne retorica. En het is
niet de plakker op het stofomslag ('Win a trip to meet Stephen King') die de
meer serieuze critici zich waarschijnlijk in afgrijzen heeft doen afwenden.

Het punt is dat het boek niet voor hen bedoeld is. En daaruit blijkt hoe
fundamenteel de situatie in de letteren en retorica sinds de Oudheid is
gewijzigd. Want het publiek van Cicero en Quintilianus was gelijkgestemd. Beiden
spraken een aristocratie toe, die onder min of meer gelijke omstandigheden las
en werkte en met vergelijkbare problemen werd geconfronteerd. De lingua franca
van de retorica zorgde ervoor dat het spel - de verwachtingen en anticipaties
van de lezer of luisteraar - even amusant kon zijn als de knikkers. Maar de
antieke elite heeft plaatsgemaakt voor het modern pluralisme. Stephen King
schrijft voor zijn eigen publiek. En dat is, naar zijn eigen zeggen, de gewone
man in de hotellounge, de stationsrestauratie of de vliegtuigstoel, die geen
tijd heeft om een moeilijk boek te lezen. Hoe je de aandacht van zulke lezers
kunt vasthouden, laat hij, soms pijnlijk effectief, zien.

Veel van wat er in deze boeken staat, ook dat van King, is waar. Waarom lijkt
zijn boek dan toch, voor de Europese intellectueel, eindeloos ordinair? Het
antwoord is dat het niet ordinair is, althans niet voor zijn lezers. Kings
decorum, een kernbegrip in de Ciceroniaanse retorica, vereist de taal van de
wereld die hij schetst. Dus schrijft hij 'to take a shit' in plaats van
'defecate', want die taal verstaan zijn lezers. Voor hem is de krachtterm deel
van zijn ethos, zoals dat in de retorica heet. En door dat ethos, door de
geloofwaardigheid van zijn karakter als schrijver, gelooft zijn publiek hem.

Zelfs boeken als On Writing geven zodoende aan dat de retorica van Cicero en
Quintilianus nooit is weggeweest, en nooit zal verdwijnen. Ook al is hun ideaal,
de honnete homme die onstaat uit de fusie tussen de vita activa en de vita
contemplativa, bij King veranderd in de succesauteur die in het gewone leven
staat. Hij kan ongetwijfeld nog veel opsteken van het werk van zijn klassieke
voorvaderen, en dan gaat het niet alleen een wat ruimer decorum-besef. Want het
lezen van deze architecten van het humanistisch ideaal inspireert nog steeds,
tot het fineren van het kromme hout waaruit mensen zijn gesneden.

Cicero: On the Ideal Orator. Translated, with Introduction, Notes, Appendices,
Glossary, and Indexes by James M. May & Jakob Wisse. Oxford University Press,
374 blz. [f]129,60 (geb.), [f]67,35 (pbk) Stephen King: On Writing. A memoir.
Hodder & Stoughton, 238 blz. [f]49,95 (geb.) Quintilianus: De Opleiding tot
Redenaar. Vertaald en ingeleid door Piet Gerbrandy. Historische Uitgeverij, 762
blz. [f]99,-

Litho, zonder titel, van Le Corbusier Uit Poeme de l'angle droit. Teriade
Editeur, Paris, 1955Buste van Cicero Capitolijns Museum, RomeStephen King Foto
ABC Press

Kunst en Cultuur ; Kunst ; Taal- en Letterkunde ; Non fictie ; Kunst en Cultuur
; Kunst ; Taal- en letterkunde

LOAD-DATE: May 12, 2003

LANGUAGE: DUTCH

                © 2001 PCM Uitgevers B.V.  All rights reserved.

                               54 of 82 DOCUMENTS

                                NRC Handelsblad

                                 March 31, 2001

Portretten van alledaagse randstedelingen

BYLINE: DANIELLE PINEDO

SECTION: Media; Pg. 29

LENGTH: 797 words


In Nova, Netwerk en het Journaal zie je ze nog nauwelijks, maar in andere
programma's maken zij steeds vaker hun opwachting: allochtonen. Geen
symbool-allochtonen - personificaties van het grote aantal drugsverslaafden,
criminelen of werklozen binnen hun etnische groep - maar de burger-versie:
slagers, hoofddoekenbinders, duivenvangers, managers en advocaten. Doorsnee
mensen met idealen, eigenaardigheden en desillusies. Het NPS-programma Urbania
geldt als wegbereider van deze nieuwe trend.

In Urbania, dat dit jaar zijn 5-jarig jubileum viert, worden wekelijks drie
filmpjes uitgezonden van acht minuten elk. In dat tijdsbestek wordt een beeld
geschetst van een inwoner van de randstad. Dat kan een Nederlandse marktkoopman
zijn, een Nigeriaanse kapper of een Britse slagershulp. 'Iedereen heeft wel iets
bijzonders of geks,' zegt eindredacteur Frans Jennekens. 'Denk maar aan de
kronkels van Carmiggelt. Juist die kronkels willen wij in beeld brengen.' De
randstad is volgens hem een pars pro toto van de multiculturele samenleving.
'Niet dat ik iets tegen de provincie heb,' haast hij zich te zeggen 'maar alles
wat je in de randstad vindt, vind je ook in andere steden.'

Het idee voor Urbania werd geboren tijdens een brainstorm van de 'allochtone'
actualiteitenrubriek Binnenland, waar Jennekens begin jaren negentig werkte en
die inmiddels ter ziele is. 'Door die actuele invalshoek was Binnenland nogal
probleemgericht. Het programma draaide om issues, niet om mensen. Dat wilden wij
doorbreken.' Al pratende kwam de redactie op het idee om portretten van
stadsbewoners te gaan maken. 'Gewone burgers, met af en toe een paradijsvogel er
tussen.' En daarmee was Urbania een feit.

Het programma wordt gemaakt door vijftien medewerkers, die jaarlijks ieder zo'n
tien filmpjes maken. Hun woonplaats is hun werkterrein, want dat is volgens
Jennekens de beste manier om op interessante personages te stuiten. 'Je ziet een
heksenteken bij de overbuurman op het raam staan en spreekt hem vervolgens aan
als hij de hond uitlaat.'

Leeftijd, etnische achtergrond en beroepservaring van de makers lopen sterk
uiteen. 'Er zitten zeer ervaren, ietwat burgerlijke documentairemakers tussen,
maar ook halve anarchisten, die het vak bij ons hebben geleerd.' De jongste is
27, de oudste 54. Drie zijn allochtoon. De diversiteit leidt volgens Jennekens
zelden tot conflicten. 'Iedereen respecteert elkaar. Het is een wonderlijke,
maar krachtige combinatie.'

Jennekens, die zichzelf omschrijft als 'spin in het web', legt de lat naar eigen
zeggen hoog. 'De portretten moeten zowel visueel als inhoudelijk verrassend
zijn, liefst met humor doorspekt.' De beste portretten zijn volgens hem die
waarin stereotypen worden doorbroken, of de geinterviewden voor belangrijke
keuzes staan. 'In een van onze laatste uitzendingen figureerden een Nederlandse
scharrelaar, een Nederlandse treinconducteur en een succesvolle Chinese
ondernemer. Zo'n combinatie werkt verrassend; het zegt misschien wel meer dan
een ingewikkelde verhandeling over de multiculturele samenleving.'

Onlangs werd Urbania door het prestigieuze media festival Prix Europa
uitgeroepen tot het beste multiculturele televisieprogramma in de categorie
non-fictie. 'Een programma met een even simpel als ingenieus format', oordeelde
de jury in haar rapport. 'Door in te zoomen op de verhalen van doorsnee mensen
veegt Urbania de vloer aan met stereotypen en vooroordelen over allochtonen.'
Sinds de prijsuitreiking slaat het programma volgens Jennekens aan 'als een
tierelier'. Negen Europese landen willen volgend jaar hun eigen Urbania op de
buis brengen. Jennekens heeft de rol van executive-producer op zich genomen; hij
geeft workshops en pendelt als een raadsheer tussen de redacties heen en weer.

Dat Urbania weinig aandacht krijgt van de Nederlandse pers, deert ex-radiomaker
Jennekens niet. 'We opereren nu eenmaal meer in de luwte.' Belangrijker vindt
hij dat het programma gewaardeerd wordt door de kijker en daarover maakt
Jennekens zich geen zorgen. 'Vooral bij jongeren is Urbania erg populair; ze
vinden het brutaal, onvoorspelbaar en snel gemonteerd.'

Het programma trekt gemiddeld zo'n 240.000 kijkers, een kijkerschare waar
Jennekens erg content mee is. 'Vergeet niet dat Urbania gelijktijdig wordt
uitgezonden met Goede tijden slechte tijden en het Journaal. Zonder die
kijkcijferkanonnen haalden we een kijkersaandeel van 50 procent.' Hij lacht.
'Nou ja, bij wijze van spreken.'

Kijken naar de ander, documentaire over de Prix Europa: fragmenten van de
winnende documentaires en interviews met de makers, onder wie Frans Jennekens.
Zaterdag, NPS, Ned.3, 15.18-16.06u.

Urbania, dinsdag, Ned.3, 20.02-20.30u.

Frans Jennekens (Foto Louk Roell)

Televisie ; Media ; Omroep

LOAD-DATE: May 12, 2003

LANGUAGE: DUTCH

                © 2001 PCM Uitgevers B.V.  All rights reserved.

                               55 of 82 DOCUMENTS

                                NRC Handelsblad

                                 March 29, 2001

Betoverende stilte als bron van wijsheid

BYLINE: MICHEL KRIELAARS

SECTION: Opinie; Pg. 7

LENGTH: 1025 words

DATELINE: RIJNSBURG.


'Hier staat hij mooi op, met dat lange haar', zegt mevrouw Van Dam. Trots wijst
ze naar een van de vele portretten van Baruch de Spinoza in het oude
daglonershuisje waar de filosoof tussen 1661 en 1663 heeft gewoond. Al zo'n
halve eeuw is ze er de beheerder en sinds de dood van haar man, acht jaar
geleden, geldt ze als de enige officiele bewoner.

'Ik woon hier voor niets,' zegt ze, 'als ik er maar voor zorg dat ik iedere dag
tussen tien en twaalf en tussen twee en vier thuis ben om bezoekers te
ontvangen.'

Die bezoekers hebben het niet makkelijk als ze op de Spinozalaan uit de bus
stappen en door de chauffeur naar een troosteloze nieuwbouwwijk uit de jaren
zestig worden gedirigeerd. Uit niets is op te maken waar het internationale
middelpunt voor de studie van Spinoza's leer en leven zich precies bevindt. Pas
na een kwartier tussen de monotone flatgebouwen en eengezinswoningen te hebben
gedwaald, duikt het 17de-eeuwse huisje ineens op, nog net niet weggedrukt door
de lelijke nieuwbouw. Het is bijna een postume belediging voor een wijsgeer,
wiens ideeen de Nederlandse samenleving drieenhalve eeuw na hun conceptie alsnog
zou moeten aanhangen om de huidige plagen te kunnen bestrijden.

Toch trekt het Spinozahuisje jaarlijks maar zo'n zeshonderd bezoekers, waarvan
er tweehonderd uit het buitenland komen. Het zijn voornamelijk bewonderaars, die
de dagelijkse omgeving van hun held willen proeven of er komen studeren. Het
gastenboek meldt de komst van tal van beroemdheden, zoals in 1920 die van Albert
Einstein. Ironisch genoeg staan er ook de namen in van de joodse vrouw en haar
dochter, die tijdens de Tweede Wereldoorlog in het huisje waren onderdoken.

Pas eind negentiende eeuw ontdekte men waar Spinoza precies in Rijnsburg had
gewoond, toen een notitie werd gevonden van een 18de-eeuwse Amsterdamse chirurg.
Hierin stond dat het bewuste huis een gevelsteen had met enkele dichtregels van
de 17de-eeuwse dichter Dirck R. Camphuysen: 'Ach! Waren alle Menschen wijs,/ En
wilden daarbij wel!/ De Aard waar haar een Paradijs,/ Nu isse meest een hel.'
Het huisje werd aangekocht door een schare bewonderaars, die de Vereniging Het
Spinozahuis oprichtte en het in 1899 als museum voor het publiek openstelde.
Dankzij een boedelbeschrijving van alle bezittingen die Spinoza bij zijn dood in
1677 had, kon diens bibliotheek worden gereconstrueerd, die een unieke
verzameling boeken bevatte met onder meer werken van Hobbes, Machiavelli,
Erasmus en Descartes. Verder hangen er verschillende portretten van Spinoza en
staat een tafel met een lessenaar erop. In een zijkamertje bevindt zich een
kopie van de werkbank voor het slijpen van lenzen, waarmee de wijsgeer in zijn
levensonderhoud heeft voorzien. 'En daar is koningin Juliana', zegt een nog veel
trotsere mevrouw Van Dam als ik mijn blik over de kleine vitrine laat glijden,
waarin aan de hand van foto's en documenten de geschiedenis van het huisje wordt
verteld.

Het licht dat door de kleine glas-in-loodramen naar binnen valt maakt van de
bibliotheek bijna een schilderij van Gabriel Metsu of Johannes Vermeer, waarop
een verstilde wereld is weergegeven. Menno ter Braak, die in mei 1935 in
Rijnsburg was, ervoer het volgens zijn verslag in het dagblad Het Vaderland net
zo: 'Een lage, kleine kamer, waarin de zon viel door kleine ramen. (...) En
verder niets dan zon en stilte, zo intens, dat men niet weet, of men er wel kan
blijven staan; intense stilte noopt tot zitten.' In de zesenzestig jaar die
inmiddels zijn voorbijgegaan is er wat dat betreft niets veranderd. Dat geldt
ook voor de bereikbaarheid van het huisje, want zelfs Ter Braak had moeite het
te vinden, zo afgelegen lag het in die tijd.

Ter Braak merkte in zijn verslag ook op dat de stilte waarin Spinoza zich had
teruggetrokken voor een groot deel een gedwongen stilte was. De in 1632 geboren
Spinoza, zoon van een rijke joodse koopman die in 1593 uit Portugal naar het
tolerante Amsterdam vluchtte, was op zijn drieentwintigste door het
rabbijnencollege geexcommuniceerd wegens zijn afwijkende geloofsopvattingen. Zo
had hij de onsterfelijkheid van de ziel en het bestaan van God ter discussie
gesteld. Het was een revolutionaire daad, die hem op jonge leeftijd behalve de
wrok van zijn geloofsgenoten ook internationale roem opleverde.

Maar aan de andere kant is die stilte ook essentieel voor Spinoza's manier van
denken. Want in stilte en afzondering van de banaliteit van het dagelijks
bestaan, probeerde hij een eenvoudig en zuiver leven te leiden, waarin zijn
onafhankelijke gedachten over de positie van het individu ten opzichte van het
hoogste religieuze- en staatsgezag goed konden gedijen. Niet toevallig koos de
wijsgeer voor het kleine Rijnsburg, dat in die tijd hoofdkwartier was van de
vrijzinnig protestante sekte van de Collegianten. Hij waande zich er veilig voor
alle verontwaardigde predikanten en rabbijnen die hem van godslastering
beschuldigden.

Nu hoeven we ons niet meer druk te maken over de door Spinoza bepleite
religieuze tolerantie, want die is in Nederland zo onderhand min of meer een
feit. Maar zijn maatschappelijke ideeen, die hij deels in Rijnsburg ontwikkelde,
zijn nog steeds de moeite van het bestuderen waard. Ze hebben zelfs niets van
hun moderne karakter verloren. Zo is Spinoza's ideale staat er een waarin
iedereen - van machthebbers tot het gewone volk - in harmonie met elkaar leeft,
zich aan de wetten houdt en respect voor elkaar heeft. Alleen zo kan volgens hem
maatschappelijke stabiliteit worden bereikt. En juist die stabiliteit is in het
huidige Nederland, met zijn crises binnen de agrarische sector, de
gezondheidszorg, het openbaar vervoer, het onderwijs en het handhaven van de
openbare veiligheid ver te zoeken. Alleen daarom al zou het Spinozahuis met zijn
betoverende stilte tijdelijk onderdak moeten bieden aan iedereen die zich
verantwoordelijk voor de samenleving voelt. Want intense stilte noopt niet
alleen tot zitten, maar ook tot nadenken. En dat is iets waaraan Nederland
dringend behoefte lijkt te hebben. Ach! Waren alle mensen wijs.

Geschiedenis ; Filosofie ; Levensbeschouwing ; Kunst en Cultuur

LOAD-DATE: May 12, 2003

LANGUAGE: DUTCH

                © 2001 PCM Uitgevers B.V.  All rights reserved.

                               56 of 82 DOCUMENTS

                                NRC Handelsblad

                                 March 24, 2001

Op waarde geschat ; Gratis bezwaar maken tegen WOZ-aanslag via internet

BYLINE: DOOR ERICA VERDEGAAL

SECTION: Economie / Geld telt; Pg. 19

LENGTH: 1124 words


In het verleden zijn veel bezwaarschriften tegen een WOZ-beschikking gegrond
verklaard. Lijkt uw WOZ-waarde u te hoog? Via internet maakt u in een
handomdraai een (pro forma) bezwaarschrift.

Eind februari ontvingen alle woningeigenaren en huurders de aanslag
Onroerende-zaakbelasting (OZB) in hun brievenbus. Misschien schrok u ervan. In
de vier jaren vanaf 1 januari 1995 - de taxatiedatum voor de vorige aanslag -
ging de marktprijs van woningen vaak tientallen procenten omhoog. Die algemene
stijging plus andere factoren kunnen de geschatte waarde van uw koop- of
huurhuis behoorlijk hebben doen toenemen.

Maar, denkt u wellicht, betalen moet je toch. Waarover zou je je dus opwinden?
Omdat het de moeite waard is voor woningeigenaren en huurders hun aanslag op
grond van de wet Waardering Onroerende Zaken (WOZ) wel kritisch te bekijken.
Want al gingen veel gemeentelijke WOZ-tarieven dit jaar omlaag, alles bij elkaar
worden woningen juist vaak zwaarder belast dan voorheen. Dat zit zo. De
WOZ-waarde beinvloedt naast uw OZB ook de inkomstenbelasting, de
waterschapsomslag en eventueel de vermogensrendementsheffing. En dat allemaal
gedurende de komende vier jaar. Is uw WOZ-waarde te hoog, dan betaalt u
jarenlang op diverse fronten teveel.

'Om WOZ-waarden vast te stellen doen gemeenten steekproefsgewijs taxaties, vaak
voor hele straten tegelijk', weet advocate mr. Marije van Drumpt werkzaam bij de
Utrechtse vestiging van advocatenkantoor Holland Van Gijzen, 'Het komt
natuurlijk voor dat twee huizen er aan de buitenkant hetzelfde uitzien, terwijl
ze van binnen grote verschillen in luxe of woongerief vertonen.' Wie meent dat
de gemeente zijn huis per 1 januari 1999 te hoog heeft getaxeerd, kan een
bezwaarschrift indienen. In het verleden zijn al veel bezwaren tegen
WOZ-beschikkingen gegrond verklaard. De procedure is bovendien gemakkelijker dan
menigeen denkt. De internetsite www.gewaardeerd.nl bijvoorbeeld, waarvan de
bestuursrechterlijke inhoud is gemaakt door Holland Van Gijzen Advocaten en
Notarissen, geeft geautomatiseerd gratis juridische hulp plus de wettelijke
achtergronden om in een handomdraai een perfect geformuleerd (pro forma)
bezwaarschrift op een printer uit te draaien en naar Burgemeester en Wethouders
op te sturen. 'We willen hiermee absoluut geen gemeentes dwars zitten',
verklaart Marije van Drumpt. 'We bieden burgers gewoon steun bij de handhaving
van hun rechten.'

De Onroerende-zaakbelasting (OZB) wordt sinds 1970 door gemeenten geheven op
particulier en bedrijfsonroerend goed. Taxatie geschiedt in principe elke vier
jaar, maar ook tussentijds bij belangrijke waardewijzigingen door bijvoorbeeld
nieuwbouw, verbouw of bestemmingswijzigingen. Zowel eigenaren als gebruikers -
vaak huurders - krijgen een belastingaanslag. Beide betalen een tarief per 5.000
gulden onroerend goed. Bent u eigenaar en bewoner dan betaalt u zowel de
eigenaars- als gebruikersheffing. De tarieven daarvoor lopen per gemeente enorm
uiteen. Zo betalen eigenaar-bewoners in Wassenaar totaal 4,90 per 5.000 gulden,
Amsterdammers betalen 8,18 gulden, Groningers 17,50 gulden en Leeuwarders zelfs
24,64 gulden.

Tegen de hoogte van tarieven kunt u geen bezwaar maken, want die verschillen
zijn wettelijk toegestaan. Wel kan uw aanslag te hoog uitpakken omdat uw woning
te duur is ingeschat. Maar hoe komt u daarachter? Ga allereerst in gedachten
terug naar 1 januari 1999, want per die datum zijn de taxaties uitgevoerd. Wat
was uw woning toen waard? Het is ook zinnig om buurtbewoners naar hun
WOZ-aanslag te vragen. Hoe hoog was die? En hoe verhoudt die taxatie zich met de
waarde van uw woning ruim twee jaar geleden? Het kan namelijk zijn dat uw woning
ten opzichte van die van hen kampt met waardeverminderende factoren zoals een
nadelig bestemmingsplan, een minder mooie ligging of de aanwezigheid van asbest,
betonrot, bodemverontreiniging, geluidsoverlast van Schiphol of hinder van een
gemeentelijke boom. De gemeentelijke taxateur heeft dan mogelijk een verkeerd
referentieobject uitgekozen.

'Je kunt ook een makelaar vragen om een globale inschatting van de prijzen van
vergelijkbare huizen per januari 1999', zegt Van Drumpt. 'Als hij een lagere
waarde aangeeft, is dat een indicatie om bezwaar aan te tekenen.' Ook de
Koopsomtelefoon van het Kadaster (0900-202 02 01 [f]1,05/min) kan helpen. Na
opgave van een postcode en huisnummer geeft men u daar de laatste verkoopdatum
van een woning plus de verkoopprijs. Deze gegevens kunnen uw visie op de waarde
van uw woning per januari 1999 mogelijk onderbouwen.

Iedere, voor de OZB aangeslagen burger heeft het recht het taxatierapport over
zijn pand bij de gemeente op te vragen. 'Altijd doen', vindt Van Drumpt. Ze
raadt aan het opvragen te combineren met een pro forma bezwaarschrift. Die brief
valt binnen een minuutje compleet met adressering en afzender uit te draaien via
www.gewaardeerd.nl. Van Drumpt: 'Aangetekend versturen is geen vereiste, maar
wel verstandig.' Het proforma bezwaarschrift regelt dat je bezwaar in elk geval
binnen de vereiste zes weken is ingediend. De gemeente zal aangeven wanneer het
definitieve bezwaarschrift binnen moet zijn en het gevraagde taxatieverslag
toesturen.

Wie met succes bezwaar wil aantekenen, moet juridisch juiste bewijsgronden
gebruiken. Dat schrikt gewone burgers vaak af, want die denken daarvoor een dure
jurist te moeten inhuren. Internetsite www.gewaardeerd.nl promoveert u tot uw
eigen advocaat. Uw bezwaarschrift kunt u er namelijk zelf samenstellen en
uitdraaien met behulp van tientallen voorgeprogrammeerde juridische argumenten.
Een voorbeeld van zo'n zinsnede die u kunt kiezen en afdrukken. 'Vergelijking
van mijn object met verschillende andere objecten geef aan welke objecten,
straatnaam, huisnummer en woonplaats toont aan dat mijn object vergeleken met
deze objecten te hoog is getaxeerd. Gezien het feit dat gelijke gevallen gelijk
dienen te worden behandeld verzoek ik u derhalve de waarde van mijn object te
verlagen met bedrag aangeven . Dit is een waarde die in overeenstemming is met
de andere objecten.'

'Als je bezwaarschrift ongegrond wordt verklaard, kun je tegen betaling van zo'n
60 gulden griffiegeld in beroep gaan bij de belastingkamer van het gerechtshof',
zegt Van Drumpt. 'Mensen zien daar vaak tegenop, maar ook dat kunnen ze in
principe zelf.'

www.gewaardeerd.nl

www.waarderingskamer.nl (vraagbaak waardebepaling)

Koopsomtelefoon (0900) 202 02 01

www.hollandlaw.nl

ILLUSTRATIE LOUIS RADSTAAK

Belastingheffing ; Internet ; Woningbezit ; Infrastructuur ; Volkshuisvesting ;
Wetenschap en Techniek ; Technische Wetenschappen ; Informatica ;
Computernetwerken ; Economie ; Nationale Economie ; Overheidsfinancien

LOAD-DATE: May 12, 2003

LANGUAGE: DUTCH

                © 2001 PCM Uitgevers B.V.  All rights reserved.

                               57 of 82 DOCUMENTS

                                NRC Handelsblad

                                 March 20, 2001

Bouw zelf je eigen droomhuis

BYLINE: DOOR ONZE REDACTEUR ARJEN SCHREUDER

SECTION: Binnenland; Pg. 7

LENGTH: 1042 words

DATELINE: SCHIJNDEL, 20 MAART.


Het kabinet wil dat de kopers zelf 1 op de 3 nieuwbouwhuizen bouwen. Onhaalbaar,
zeggen projectontwikkelaars.

Huisarts Max Rubens showt zijn half afgebouwde vrijstaande woning aan de
uiterste rand van het Oost-Brabantse Schijndel. Hier gaat hij over enkele
maanden wonen met zijn vrouw (ook huisarts) en drie zonen. Een huis op een eigen
lapje grond voor driehonderd gulden per vierkante meter. Helemaal zelf gebouwd.
'De vrije kavels waren eigenlijk al vergeven, maar voor de nieuwe burgemeester
en de huisarts wist de gemeente nog twee kavels te vinden', zegt Rubens.

De woning in de nieuwbouwwijk Hulzenbraak weerspiegelt - binnen
welstandsvoorwaarden zoals dat het een 'landelijk karakter' moest krijgen -
zoveel mogelijk de wensen van het jonge artsengezin. Schuifdeuren in de
huiskamer, een zijkamer 'voor het weghalen van een splinter'. Er is geen
projectontwikkelaar aan te pas gekomen. Eigenlijk de normaalste zaak van de
wereld, zegt Rubens.

Het geval van Rubens is een voorbeeld van hoe in Nederland de komende jaren
gebouwd moet worden, vindt de Vereniging Eigen Huis. De Tweede Kamer bespreekt
dezer dagen het kabinetsvoorstel om bij nieuwbouwplannen meer rekening te houden
met de wensen van huizenkopers. Een op de drie nieuwe huizen moet in opdracht
van particulieren gebouwd worden, via de uitgifte van vrije kavels aan
particulieren of aan een groep burgers. Directeur algemeen ledenbelang F. van
Loon van Eigen Huis: 'Burgers moeten bouwkavels in handen krijgen om daarmee de
beste en goedkoopste bouwer in de arm te nemen. Ze kunnen daarmee offertes
aanvragen van architecten, kleine aannemers, of bouwbedrijven die huizen uit een
catalogus kunnen leveren. Op dit moment hebben kopers absoluut niets te
vertellen. Ze weten niet wat de projectontwikkelaar gaat neerzetten. Het enige
wat ze kunnen doen is ja of nee zeggen tegen het huis.'

De projectontwikkelaars, verenigd in de Neprom, zijn tegen de kabinetsplannen in
opstand gekomen. De projectontwikkelaars zijn er, zeggen ze, allang van
doordrongen dat ze meer volgens de wensen van de consument moeten gaan bouwen en
minder 'huurkazernes' moeten plaatsen in de Vinex-wijken. Maar daarvoor hoeft
een burger echt niet op zijn hoogsteigen kavel een eigen woning neer te zetten,
stelt de Neprom. 'Dat kan ook bij een woning die van een marktpartij wordt
gekocht of gehuurd.'

Ook de vier grote steden Amsterdam, Rotterdam, Den Haag en Utrecht vinden de
plannen van staatssecretaris Remkes (Volkshuisvesting) te ver gaan. De Utrechtse
PvdA-wethouder M. van Kleef schreef vorige week namens de steden een brief op
poten aan Remkes, waarin zij het aantal van een op drie vrij te bouwen woningen
'onhaalbaar' noemt. Van Kleef: 'Ik gun ieder zijn eigen kavel, maar we hebben er
in Nederland de ruimte niet voor. Het kan een aardig idee zijn voor provincies
als Friesland en Groningen, maar in de Randstad is de grond veel te schaars. Ik
ben bang dat alleen de happy few zulke huizen kan betalen. Wij moeten zorgen dat
we de huizen voor lagere- en middeninkomens betaalbaar houden.'

Bovendien loopt met al die individuele kavelbezitters de kwaliteit van de
duurzame bouw gevaar, aldus de steden, en kost het gemeenten veel tijd en geld
om hen te begeleiden. En vergeet de rompslomp niet. Wethouder Van Kleef: 'Veel
mensen vinden het niet leuk om alles zelf te organiseren. Je hebt er een dagtaak
aan.'

Meer vrijheid voor bewoners kun je volgens de gemeenten ook goed bereiken door
voorwaarden te stellen aan het bouwrecht van projectontwikkelaars, zoals de
plicht tot inspraak bijvoorbeeld. Zo kan ook Jan-met-de-pet straks kiezen voor
een open haard in de huiskamer, een extra tussenmuur of een garage. 'Immers', zo
schrijven de grote steden aan het kabinet, 'die bereikte efficiency van het
bouwproces binnen de projectontwikkeling zorgt voor nog redelijk betaalbare
producten, zelfs in de gespannen woningmarkten in en rond onze steden.'

De Vereniging Eigen Huis denkt dat de argumenten van de grote steden verhullen
dat zij er door de intensieve samenwerking met projectontwikkelaars financieel
goed uitspringen. Van Loon: 'Als het monopolie van de ontwikkelaars wordt
doorbroken, kunnen die winsten worden gebruikt om kwalitatief betere huizen te
bouwen.'

Zou de projectontwikkelaar de wensen van het artsengezin uit Schijndel even goed
hebben kunnen vervullen als zij nu zelf hebben gedaan? Max Rubens denkt van
niet. 'Projectontwikkelaars zullen altijd proberen te bouwen wat hun het
gemakkelijkste uitkomt.' Hij moet er niet aan denken dat hij een of andere
projectkeuken had moeten plaatsen. De huisarts wijst met enig afgrijzen naar
vrijstaande woningen aan de overkant, neergezet door een projectontwikkelaar,
die er min of meer hetzelfde uitzien. 'Gemakkelijk voor de bouwer.' Zeker, geeft
Rubens toe, hij heeft ook bij zijn zelf gekozen eigen architect en aannemer vele
moeilijkheden moeten overwinnen. Moest en zou Rubens nu werkelijk schuifdeuren
nemen? En waarom verzette hij zich toch zo tegen het plaatsen van luiken? En
moest het gezin echt een hoog plafond op de benedenverdieping? Rubens: 'Na veel
praten ging de architect akkoord maar toen hij een gewijzigde tekening liet
zien, lag het plafond toch weer op de standaardhoogte.'

Er was ook een hoop gedoe met de aannemer die eerst eiste dat het gezin het
sanitair zou kopen bij een door hem gecontracteerde loodgieter om dat later weer
te verhinderen toen de aannemer, aldus Rubens, het sanitair elders goedkoper had
kunnen contracteren. Om nog maar te zwijgen van het niet nakomen van afspraken.

'Ik ben gewend dat als dertig patienten heb, die ook allemaal op tijd in de
praktijk zitten. In de bouw moet je bellen en vragen of ze de afspraak toch niet
vergeten.' Verder is het indienen van te hoge rekeningen gebruikelijk, zegt
Rubens. 'Dat doen ze allemaal.' Maar goed, het huis zal in mei na drie maanden
vertraging dan toch worden opgeleverd. Rubens: 'Ik heb er geen spijt van.'

Aan het huis van huisarts Rubens in Schijndel is geen projectontwikkelaar te pas
gekomen. 'Die zullen altijd proberen te bouwen wat hun het gemakkelijkste
uitkomt.' (Foto Chris Keulen)

Bouwnijverheid ; Woningbezit ; Infrastructuur ; Volkshuisvesting ; Economie ;
Bedrijfstakken

LOAD-DATE: May 12, 2003

LANGUAGE: DUTCH

                © 2001 PCM Uitgevers B.V.  All rights reserved.

                               58 of 82 DOCUMENTS

                                NRC Handelsblad

                                 March 20, 2001

Soundbites over het transfersysteem

BYLINE: DOOR ONZE REDACTEUR KOEN GREVEN

SECTION: Sport; Pg. 11

LENGTH: 807 words

DATELINE: TILBURG, 20 MAART.


In het stadion van Willem II werd gisteren tijdens een symposium het 'nieuwe'
transfersysteem besproken. Over een ding waren alle partijen het eens. Dit is
geen verbetering.

Het oordeel van Henk Kesler, directeur van de Koninklijke Nederlandse
Voetbalbond (KNVB), over het nieuwe transfersysteem voor beroepsvoetballers is
resoluut: 'Much ado about nothing'. 'Er is ontzettend veel energie gestoken in
de discussie over de afschaffing van het transfersysteem. Maar de essentie van
het nieuwe systeem is dat alles simpelweg bij het oude is gebleven', zei Kesler
gisteren tijdens een symposium in Tilburg over het transfersysteem.

De Europese Commissie verkondigde vorig jaar aanvankelijk dat het
transfersysteem in 'een Europa zonder grenzen' snel tot het verleden zou horen.
Voetballers zouden net zoals in 'de normale maatschappij' vrij van werkgever
moeten kunnen veranderen. De gigantische transfersommen zouden verdwijnen.
Paniek brak uit in voetballand Nederland. Maar tot dusver bleek angst ongegrond.

Twee weken geleden werd door de EU trots een voorlopig akkoord op hoofdlijnen
gepresenteerd. Veel meer dan de minimale (een jaar) en de maximale duur (vijf
jaar) van een contract is er concreet nog niet geregeld. De cruciale details
over bijvoorbeeld de manier waarop afkoopsommen worden bepaald mogen de Europese
en de mondiale voetbalfederatie de komende maanden zelf uitwerken. Het is de
bedoeling dat de wereldvoetbalbond FIFA op 7 juli tijdens een buitengewoon
congres definitief de nieuwe regels vastlegt. Nieuw is bijvoorbeeld dat de FIFA
een voorstel klaar heeft liggen om voetbalmakelaars contracten tussen club en
speler mede te laten ondertekenen.

In Tilburg kwamen gisteren in het stadion van Willem II partijen uit het
Nederlandse voetbal bijeen om de toekomst van de voetbalwereld te schetsen. De
zaakwaarnemer, de werkgeversorganisatie, de politicus, de clubcoach, de spelers,
de clubvoorzitter en de voetbalbond. Allemaal waren ze in Tilburg
vertegenwoordigd om hun eigen belangen te vertegenwoordigen. Wat volgde was een
discussie in vooral oneliners en soundbites.

Rob Jansen van Sport Promotion, die de tal van internationals bijstaat: 'De
spelers worden weer teruggeworpen naar voor het Bosman-arrest.' Wessel
Weezenberg van de Federatie Betaald Voetbal Organisaties: 'De CAO in het betaald
voetbal blijft bepalend.' Tweede-Kamerlid Joop Atsma van het CDA: 'Er moet een
Europese richtlijn voor de sport komen'. Jan Reker van de Coaches Betaald
Voetbal: 'Contracten van bepaalde tijd moeten worden uitgediend. Een
hoofdrolspeler in een film kan toch ook niet halverwege de opnames stoppen.'
Johan Tukker van de spelersorganisatie ProProf: 'Het huidige systeem was zo
slecht nog niet.'

En zo waren de partijen het er allemaal over eens dat de Europese Unie met het
nieuwe systeem 'een monstrum met vele onduidelijkheden' had gecreeerd. Maar een
behoorlijk alternatief systeem bleek ook niet zomaar voorhanden in de
voetbalwereld waar de afgelopen jaren de salarissen, de clubbegrotingen en de
transfersommen explosief zijn gestegen.

Verrassend was de bijdrage van Willem II-voorzitter Jan Vullings. 'Wie zit hier
eigenlijk niet voor zichzelf, maar voor het voetbal', vroeg hij uitdagend aan
het rijtje sprekers. Het bleef stil. 'Het voetbal is niet van de spelers, van de
makelaars of van de politiek. Het voetbal is van de gewone man', sprak Vullings.
'We moeten van die idiote bedragen af die er om gaan in de voetballerij. We
moeten zorgen dat de salarissen weer normale proporties gaan aannemen.'

Bijval kreeg de voorzitter van de Tilburgse eredivisieclub nauwelijks. Vullings
toverde daarop maar zelf een alternatief transfersysteem uit de hoge hoed. 'Het
is heel simpel', legde hij uit. 'De transfersom van een speler die van A naar B
verkast wordt bepaald door het aantal jaren dat zijn contract nog loopt maal het
salaris bij zijn nieuwe club. Staat een speler nog twee jaar onder contract en
kan hij bij een nieuwe club een miljoen per jaar verdienen dan is de transfersom
twee miljoen gulden. Zo gaan de transferbedragen vanzelf naar beneden.'

Direct schoten de belangenbehartigers uit het betaalde voetbal gaten in het
systeem van Vullings. Voormalig Willem II-trainer Jan Reker wist zelfs al hoe
het systeem te omzeilen. 'Je geeft als club dan eerst een eenjarig contract met
een laag salaris met natuurlijk een optie daarna op een meerjarig contract tegen
een veel hoger salaris.' Gelach en instemmend geknik achter de tafel. Vullings'
conclusie was treffend: 'Heren, ziet u nu hoe wij bezig zijn met z'n allen.'

In Tilburg bleek dat de meesten partijen in het voetbal het liefst uitgaan van
het adagium: 'Veranderingen prima, als alles maar bij het oude blijft'.

Voetbal ; Handel ; Arbeidsvoorwaarden ; Economie ; Sociale Economie ;
Bedrijfstakken ; Sport

LOAD-DATE: May 12, 2003

LANGUAGE: DUTCH

                © 2001 PCM Uitgevers B.V.  All rights reserved.

                               59 of 82 DOCUMENTS

                                NRC Handelsblad

                                 March 13, 2001

Openbaar reclameloket

BYLINE: HENK VAN GELDER

SECTION: Media; Pg. 21

LENGTH: 641 words


Waarvoor werkte de Amsterdammer, begin jaren dertig? Om zijn salaris te komen
inleveren bij een belastingloket, blijkbaar, samen met een lange rij
droefgeestig ogende lotgenoten. En achter dat loket zat een grijpgraag monster
met een speldje van de sociaal-democratische SDAP op de borst. Zo zuchtten de
hardwerkende burgers dus onder het SDAP-juk, volgens de gemeenteraadskandidaat
Boissevain van lijst 5. Een stem op hem zou aan die misstand ongetwijfeld een
einde maken.

Het is een historisch staaltje verkiezingspropaganda van een anonieme maker, dat
dezer dagen een nieuwe functie heeft gekregen. Het prijkt op een affiche van de
stichting Nederlands Reclame Archief die zich sinds 1981 inzet voor 'het behoud
en beheer van het reclamehistorisch erfgoed in Nederland'. Juist in de periode
waarin menigeen zijn belastingaangifte invult, wijst het NRA erop dat giften
aftrekbaar zijn. En zo'n gift kan van alles zijn: niet alleen geld, maar
bijvoorbeeld ook mooi reclamemateriaal van vroeger dat op de zolder van opa en
oma is aangetroffen.

'Nog steeds worden dit soort dingen weggegooid,' zegt voorzitter Martijn Le
Coultre. 'Ze komen van zolder, gaan mee naar de studentenkamers van de
kleinkinderen en verdwijnen dan. Volgens ons ligt er bij de mensen nog heel
veel, maar niet iedereen beseft dat het waardevol kan zijn. Wat voor de een
prachtig is, is voor de ander niks - en omgekeerd.'

De NRA-collectie is ontstaan uit de verzameling van de Amsterdamse ontwerper
Werner Lowenhardt en omvat nu zo'n 6000 Nederlandse affiches, plus duizenden
advertenties, sluitzegels, showcards, boeken, catalogi, billboards en andere
reclame-uitingen. Voorts verzorgt de stichting boekjes over belangrijke
affiche-ontwerpers en een digitale inventarisatie van reclamemateriaal dat te
vinden is in eigen en andermans collecties. Met sponsors en subsidiegevers,
zoals de Mondriaan Stichting, wordt dit vrijwilligerswerk mogelijk gemaakt.

Uiteindelijk moet er zodoende een 'openbaar loket' komen, waar iedereen terecht
kan. Maar geen museum, zegt Le Coultre nadrukkelijk: 'Dat willen we niet. Geen
marmeren paleis waar alles wordt opgebaard. Dat geeft de verkeerde uitstraling.'

Die wensdroom lag wel ten grondslag aan de stichting Nederlands Reclamemuseum,
die jarenlang heeft geijverd voor de oprichting van zo'n instituut. Ooit was men
daar heel dichtbij, toen het bedrijfsleven wel wilde betalen voor een permanente
expositie in de Waag in Amsterdam. De gemeenteraad koos echter voor een andere
bestemming: een kinderboekenmuseum, dat evenmin van de grond kwam.

Pas een paar jaar geleden besloot de NRM dat een museum misschien toch niet zo'n
goed idee was. In plaats daarvan worden regelmatig tentoonstellingen
georganiseerd. De eerste, het grootscheepse Reclamehelden-evenement in de Beurs
van Berlage in Amsterdam, trok rond de eeuwwisseling veel publiek. De tweede,
een overzicht van autoreclame tijdens de AutoRai in februari, was veel kleiner.

De NRM-collectie omvat circa 1400 affiches en honderden boeken, vakbladen en
brochures, ondergebracht bij het Internationaal Instituut voor Sociale
Geschiedenis in Amsterdam. Op de IISG-site staat een catalogus met veel fraaie
voorbeelden van voor- en naoorlogse reclame.

Ondanks de cultuurverschillen - het NRA kwam voort uit verzamelaarskringen en
het NRM uit de reclamewereld - zaten ze tot voor kort in elkaars vaarwater. Maar
binnenkort is dat afgelopen. De beide stichtingen hebben besloten samen te gaan
onder de naam Reclame Arsenaal. 'Een arsenaal is geen archief en geen museum,'
aldus Le Coultre, 'maar een plek waar je dingen kunt uitzoeken om te gebruiken.'
De associatie met het in Naarden gevestigde Arsenaal van Jan des Bouvrie stoort
hem niet. 'Des Bouvrie mag sponsoren,' zegt hij lachend.

(Foto Marcel Molle)

Reclame ; Economie ; Bedrijfsleven

LOAD-DATE: May 12, 2003

LANGUAGE: DUTCH

                © 2001 PCM Uitgevers B.V.  All rights reserved.

                               60 of 82 DOCUMENTS

                                NRC Handelsblad

                                 March 10, 2001

'Het is voorbij, het is voorbij' ; PvdA-strateeg Van Ingen Schenau neemt
afscheid van een partij die niet meer bestaat

BYLINE: GIJSBERT VAN ES EN HUBERT SMEETS

SECTION: Zaterdags Bijvoegsel; Pg. 31

LENGTH: 2370 words


Volgens vertrekkend PvdA- penningmeester Jan van Ingen Schenau (53) moet de
partij zich drastisch vernieuwen: minder vergaderen, en meer actievoeren. 'Het
zal moeilijk worden, het zal pijn doen, maar een andere weg is er niet.'

De penningmeester van de Partij van de Arbeid neemt afscheid. Wie niet, in die
kring? Vrijwel het voltallige PvdA-bestuur wordt volgend weekeinde, op het
partijcongres in Rotterdam, na bewezen diensten hartelijk bedankt, zo niet
afgedankt. Diverse bestuursleden hadden gehoopt opnieuw te worden gevraagd door
een partijcommissie die een kandidatenlijst heeft voorbereid. Maar de telefoon
ging slechts bij de zittende 'secretaris buitenland' - en verder bij niemand.

Penningmeesters van politieke partijen zijn betrekkelijk onzichtbare
functionarissen. De PvdA-kassier heeft de afgelopen jaren evenmin in het
brandpunt van de belangstelling gestaan. Of het moet zijn omdat zijn financiele
strijd met de gevallen partijvoorzitter Marijke van Hees vorig najaar enkele
malen lelijk heeft opgespeeld in de publiciteit.

Het is niet om zijn penningmeesterschap dat de PvdA volgende week een tamelijk
onbekende maar zeer invloedrijke partijcoryfee uitzwaait. Zijn naam: Jan van
Ingen Schenau, communicatiedeskundige, brein achter een lange reeks
PvdA-verkiezingscampagnes sinds de jaren zeventig.

Eerst maar even een vuiltje weggepoetst. Over zijn botsingen met de gevallen
voorzitter Marijke van Hees wil hij niet praten. Vrij Nederland berichtte in
september vorig jaar dat Van Hees ('Marijke Peper') had gerommeld met
declaraties en dat er onmin was geweest over een dure managementopleiding in
werkgeverscentrum De Baak te Noordwijk. 'Onjuiste berichtgeving', zo heeft Van
Ingen Schenau in die dagen met kracht herhaald. Twee maanden later bleek dat
andere geldkwesties wel hadden gespeeld tussen de voorzitter en de
penningmeester: over een dienstauto met chauffeur, over een pied a terre in Den
Haag.

Twee zinnen, van tevoren in zijn hoofd geprent, wil Van Ingen Schenau slechts
over Van Hees uitspreken. Ze luiden: 'In de anderhalf jaar van haar
voorzitterschap heb ik Marijke van Hees geen enkel interessant politiek
initiatief zien nemen. Als manager was ze een paar maten te klein en in haar
streven naar betere secundaire arbeidsvoorwaarden was ze een paar maten te
gulzig.'

Daar moet de geschiedschrijving het mee doen? 'Ja echt, ik heb het boek-Van Hees
van a tot z gelezen, het is niet interessant, dus ik sla het niet meer open.'

Over zijn eigen rol in de bestuurscrisis, die de stemming in de hele PvdA het
afgelopen half jaar zwaar heeft gedrukt, toont hij zich openhartiger. 'Ik schaam
me diep voor mijn eigen aandeel in de hele affaire die de partij in zo'n kwaad
daglicht heeft gesteld.'

Twee fouten zegt hij, achteraf bezien, te hebben gemaakt. Een: 'Toen Vrij
Nederland in september met dat verhaal kwam, had ik meteen de boel op tafel
moeten gooien. Ik had moeten zeggen: het verhaal klopt niet, maar dit en dat
heeft wel gespeeld. Dan was de kwestie niet maandenlang blijven doorzieken.' En
twee: 'Ik had zelf ook moeten opstappen als lid van het partijbestuur. Half
september kwam ik erachter wie van de bestuursleden naar Vrij Nederland had
gelekt. Op dat moment had ik mijn jas moeten aantrekken en moeten zeggen: aju,
zo gaan we niet met elkaar om, ik wil hier niks meer mee te maken hebben.'

Bijna was Van Ingen Schenau tussentijds vertrokken. Half november heeft hij een
afscheidsbrief geschreven, op de ochtend na een partijavond in Utrecht waarop
het gescheurde partijbestuur zich tegenover het afdelingskader had verantwoord.
'Ik was totaal verpletterd. 'Binnenkort rekenen we met jou af', was me vanuit de
zaal toegesist. Ik heb Ad Melkert gebeld en gezegd: ik kap ermee, onmiddellijk.
De PvdA is een hobby van me, maar dit is ab-so-luut niet leuk meer. Ik heb me
toen toch weer laten ompraten. 'Joh, blijf nou, nog een paar maanden, de rotzooi
is zo al groot genoeg.' Achteraf zeg ik: stom! Maar ik ben gebleven.'

De dagen van reflexie zijn aangebroken. 'Merkwaardig is dat he', zegt hij, in
een Amsterdamse broodjeszaak met veel 'koffie verkeerd'. 'Heb je jarenlang als
adviseur gewerkt, heb je vaak onder moeilijke omstandigheden steeds tegen mensen
geroepen: dit moet je doen!, dat moet je laten! Maar als je dan zelf in zo'n
bestuurscrisis zit, maak je de ene fout na de andere. Je zit op een glijbaan met
pek: je komt er niet vanaf, je zakt langzaam de put in. Ik ben een heel slechte
adviseur van mezelf geweest - dat heb ik ervan geleerd.'

Sahara

De 53-jarige is pas teruggekeerd van een twee maanden durende rondreis door de
Sahara: gebruind en vol indrukken van diepe armoede. Komend najaar gaat hij
opnieuw twee maanden op reis. En tussendoor: 'Wandelen. Twee, drie uur per dag.
Heerlijk. Ik heb een hond die bijna versleten is van het wandelen.' Het is een
belangrijke levensvervulling voor de financieel onafhankelijke ex-partner in het
communicatiebureau BBK, die in 1991 zijn aandeel heeft verkocht, die van 1994
tot 1998 heeft gewerkt als hoofd communicatie van de NV Luchthaven Schiphol en
intussen ook 'heel veel andere leuke dingen' heeft gedaan.

Hij praat afwisselend met bas- en tenorstem, in een flux de bouche waarin hij
woorden herhaalt om ze nog meer kracht bij te zetten. Hij zegt: 'Je moet bouwen,
bouwen, bouwen aan een verkiezingscampagne.' En: 'De PvdA moet afrekenen met die
cultuur van beheersen, beheersen, beheersen.'

In 1972 'deed' hij zijn eerste campagne - 'als jongmaatje, gewoon tekstjes
schrijven, affiches maken'. Bij de verkiezingen van 1977, 'Kies de
minister-president', Den Uyl, was voor hem een rol in de campagneleiding
weggelegd. 'Dat ging toen nog tamelijk amateuristisch. Den Uyl begreep niets van
campagne voeren. Die dacht: als ik 'ns een toespraak houd voor ondernemers, dan
heb ik die ook weer mooi op hun plek gezet en klaar. Den Uyl stuurde altijd
Liesbeth naar campagnebesprekingen; die had daar wel gevoel voor. Dan hesen we
Joop in een nieuw pak, met nieuwe schoenen aan, en dan stuurden we hem naar
Sonja Barend. Dat was toen nog met een telefoontje te regelen. Daarmee had je in
een klap heel progressief Nederland bediend. Tegenwoordig moet je voor tien,
vijftien media hetzelfde verhaal afdraaien om een zelfde bereik te krijgen.'

In de loop van de jaren tachtig hebben, mede door toedoen van Jan van Ingen
Schenau, de 'focusgroepen' hun intrede gedaan in de Nederlandse politieke
campagnes. Het zijn groepen 'gewone' burgers die diepgravend worden ondervraagd
over politieke thema's en over het imago van leidende politici. Ook fungeren ze
als 'proefkonijnen' waarop het effect van verkiezingsleuzen, campagne-issues en
wervend drukwerk wordt getest. Het is een marketingtechniek die in toenemende
mate bepalend is voor de wijze waarop partijen zich profileren tegenover de
kiesgerechtigde burgers.

Van Ingen Schenau hoort niet graag dat de focusgroep-methode heeft bijgedragen
aan een verschraling van de politieke cultuur, waarin de kracht van idee en
ideaal zou zijn ingeruild voor het cultiveren van impact en image. 'Ho wacht!',
roept hij. 'Ik ben een sociaal-democraat, ik heb verstand van communicatie, maar
ik ben geen politicus. Ik ben niet verantwoordelijk voor het afschudden van
ideologische veren. We moeten hier wel even een paar dingen goed uit elkaar
houden.'

Politieke vergaderingen vindt Van Ingen Schenau 'eigenlijk niet interessant'.
Hij kijkt 'met de ogen van gewone mensen' naar de politiek. En aangezien de
politiek nauwelijks nog via directe waarneming, maar vooral via een breed scala
van media bij mensen terechtkomt, 'moet je dus heel goed kijken hoe de politiek
bij mensen overkomt en hoe je met communicatietechnieken kiezers kunt
beinvloeden'.

Begin jaren negentig heeft hij anderhalf jaar door de Verenigde Staten
rondgetrokken, in de nadagen van George H.W. Bush, in de aanloop naar het
Clinton-tijdperk. Primaries, conventies, campagnes - alles heeft hij van nabij
meegemaakt. In 1993 keerde hij terug in Nederland met een geheel nieuwe kijk op
campagne voeren. 'Ik heb er geleerd dat je in verkiezingstijd zoveel mogelijk
buiten de gevestigde parlementaire pers moet omgaan. Het format is simpel. Wim
Kok bezoekt een bedrijf, hij praat niet alleen met de directie, hij praat ook
met de leden van de ondernemingsraad want dat zijn onze mensen, hij praat met de
lokale krant en hij gaat langs bij de lokale omroep. Zo heb je maximaal bereik
onder gewone mensen zonder de vervorming van de Haagse media.'

Het heeft, daarvan is Van Ingen Schenau overtuigd, de PvdA in 1994 behoed voor
een electorale ramp. Enkele maanden voor de verkiezingen stond de PvdA nog op 22
zetels in de peilingen: meer dan een halvering, als vierde partij van het land.
Uiteindelijk bleef de schade beperkt. De PvdA haalde 37 zetels: nog altijd een
enorm verlies (min 12), maar partijleider Wim Kok kon aantreden als de eerste
sociaal-democratische premier sinds zeventien jaar.

'Toen Kok in '86 als partijleider aantrad, zag ik onmiddellijk dat we met hem
goud in handen hadden. Vanaf de eerste dag heb ik in de kwaliteiten van die man
geloofd. Hij heeft een aantal communicatieve vaardigheden die echt maken dat hij
van wereldklasse is.'

Het klinkt merkwaardig, uit de mond van een campagnestrateeg die heeft moeten
aanzien hoe Kok tot 1998 stelselmatig verkiezing na verkiezing heeft verloren.
En communicatief? In zijn directe omgeving is de premier berucht om zijn nukkige
buien.

Ook hier verwijst Van Ingen Schenau naar de afspiegeling van de werkelijkheid.
'De afgelopen twee maanden is de Wereldomroep mijn venster op Nederland geweest.
Wat je daar allemaal over Kok hoort, klinkt bijna als een heiligverklaring. Die
man kan zowat geen kwaad meer doen. De PvdA heeft nu bijna drie periodes
achtereen zeer succesvol kunnen regeren. Daar gaat het om. Dit land had er nu
niet zo stinkend rijk bijgelegen als Kok niet was begonnen met saneren en met
hameren op werk, werk, werk.'

Een zelfde gouden toekomst voorspelt de communicatie-adviseur-in-bonus voor de
zich nu warm lopende nieuwe PvdA-leider, Ad Melkert. Maar helemaal geknipt en
geschoren voor het grote electorale werk is Melkert nog niet. 'Zijn probleem is
dat hij is verslingerd aan debatteren. Als een soort chirurg staat hij met een
heel scherp mesje klaar om zijn opponenten uiterst vakkundig te fileren. Het is
de vraag of hij daarmee ver komt bij de kiezers. Mijn antwoord is: nee. Melkert
moet de omslag maken van Haags politicus naar politicus van de mensen. Hij moet
z'n orientatie verleggen naar de samenleving. En dan niet even een paar weken
stage lopen in een ziekenhuis en op een politiebureau, maar echt bouwen aan
netwerken en allianties buiten het politieke circuit.'

Het is niet alleen een opdracht voor Melkert, maar even zo goed voor de hele
PvdA. Van Ingen Schenau is ervan overtuigd dat de PvdA zich moet ontworstelen
aan het vergrijsde ledenbestand dat via lokale afdelingen een rem zet op de
noodzakelijke vernieuwing. 'Het is voorbij, het is voorbij met de
ledenorganisatie. De partij moet zich permanent richten op het informeren en
mobiliseren van kiezers.'

Het klinkt als het Greenpeace-model, waarover in brede lagen van de partij met
afgrijzen wordt gesproken. 'Maar wat is daar eigenlijk mis mee? Feitelijk
bestaat die situatie al. We hebben nu 58.000 leden, van wie er maar vier-,
vijfduizend actief zijn. De rest is al donateur en doet verder helemaal niks
voor de partij.'

Libelle

Ook deze kwestie heeft Van Ingen Schenau in focusgroepen laten onderzoeken. 'De
generatie boven de 60 staat met de rug naar de samenleving. Die is rijk, die wil
genieten, die wil hooguit af en toe een zieke nicht naar het ziekenhuis rijden
en verder niks. De generatie tot 35 jaar heeft helemaal niets met
lidmaatschappen. Die beschouwt zichzelf als lid van de Libelle, echt, dat zeggen
ze letterlijk. Dat je ook lid kunt zijn van een politieke partij, daar hebben ze
nog nooit van gehoord, laat staan dat ze ooit lid zouden willen worden.'

Liever een groot netwerk van een paar honderdduizend donateurs die 25 gulden per
jaar betalen, dan 60.000 leden die voor een veelvoud aan contributie evenmin
bruisen van activisme. 'Mensen vinden het hartstikke interessant om af en toe
een debatje te leiden, of iets te organiseren, of iets te schrijven of zo. Maar
dat hele circus van afdelingen en vergaderingen, daar krijg je echt geen nieuwe
generaties meer warm voor. Als dat zo is, moet je niet in nostalgie blijven
hangen. Dan moet je nieuwe manieren bedenken om de partij aantrekkelijk te maken
voor nieuwe, jonge groepen burgers.'

De 'kiezerspartij' is een partij 'die permanent campagne voert', die 'zo min
mogelijk vergadert en zo veel mogelijk activiteiten organiseert', die
'allianties sluit met vakbonden, met maatschappelijke organisaties, met
vernieuwingsgezinde bedrijven'.

De PvdA heeft 'nog maar een paar jaar' om die omslag te maken. 'Het zal moeilijk
worden, het zal pijn doen, maar een andere weg is er niet. De vraag voor iedere
organisatie is steeds: wil je beheersen, of wil je ideeen en creativiteit de
ruimte geven? Als Ad Melkert de beheerscultuur weet te doorbreken en ruimte
maakt voor gekte, dan wordt hij de nieuwe minister-president en zit de PvdA de
komende tien jaar gebakken.'

En anders? 'En anders wordt het wegkwijnen.'

Jan van Ingen Schenau, 35 jaar lid van de PvdA, bijna dertig jaar ervaring in
campagne voeren, zijn frustratie verbijtend na de gekte in het bestuur van
Marijke van Hees, ziet het scherp voor zich. Was het anders gelopen, dan zou hij
graag aan een tweede termijn als penningmeester zijn begonnen, dan zou hij bij
de verkiezingen van 2002 weer als campagnestrateeg aan de slag zijn gegaan.
'Maar ach, de dingen gebeuren zoals ze gebeuren - om eens een diepe wijsheid van
onze Grote Roerganger aan te halen.'

Jammer, maar vooral niet getreurd. Wat zou je klagen als je elke dag kunt gaan
wandelen, met je bijna versleten hond in de Noord-Hollandse duinen.

Jan van Ingen Schenau: 'Ik ben een sociaal-democraat, ik heb verstand van
communicatie, maar ik ben geen politicus' Foto Maurice Boyer

Politieke partijen ; Politiek en Staat ; Binnenlandse Politiek

LOAD-DATE: May 12, 2003

LANGUAGE: DUTCH

                © 2001 PCM Uitgevers B.V.  All rights reserved.

                               61 of 82 DOCUMENTS

                                NRC Handelsblad

                                 March 8, 2001

Verandering hangt in de lucht in Oeganda

BYLINE: DOOR ONZE CORRESPONDENT KOERT LINDIJER

SECTION: Voorpagina; Pg. 1

LENGTH: 1017 words

DATELINE: MASAKA, 8 MAART.


Maandag worden in Oeganda echte presidentsverkiezingen gehouden. Voor het eerst
heeft president Museveni een concurrent.

Doldwaze jongeren springen en zingen op de hoofdweg in Masaka.
Verkiezingscampagnes in Afrika zijn altijd groot vermaak. De bijeenkomsten voor
de presidentsverkiezingen van maandag in Oeganda draaien uit op waarachtige
bevrijdingsfeesten. Want na jaren politieke stagnatie hangt er eindelijk
verandering in de lucht.

De oppositiekandidaat Kizza Besigye rijdt de stad binnen en de omstanders raken
in extase. 'Hervorming, verandering, vrede', klinkt het door de straten. Robert
Kayondo hangt iedere dag werkeloos rond in de met gaten bepokte straten van
Masaka, in het zuiden van Oeganda. Wild zwaait hij met een grote twijg wanneer
de colonne van Besigye zich een weg baant door de massa. Zijn vriend verbergt
zich voor de gelegenheid achter een gorillamasker. 'De jeugd heeft nooit
geprofiteerd van president Museveni's heerschappij. We zitten zonder werk en de
fabrieken zijn dicht', klaagt Robert.

Maar heeft de president niet een einde gemaakt aan Oeganda als het slachthuis
van Afrika? Zijn gorillavriend komt tussenbeide: 'Wie zegt dat Museveni
stabiliteit bracht? Hij gaf ons nieuwe oorlogen, in Congo, in Rwanda en in noord
en West-Oeganda. En wij Oegandezen bleven arm.'

Beiden hollen naar het Vrijheidsplein, waar tienduizenden mensen op Besigye
wachten. 'Museveni heeft ook goede dingen gedaan', roept Robert nog, 'maar hij
raakte uitgeput en werd arrogant. Het is tijd voor verandering.'

De menigte op het plein heeft zich opgewerkt tot dezelfde euforie. 'This is the
time to say goodbye', zingt de massa. Besigye wringt zich door de mensen. Een
bruidsmeisje met een groot gat in haar kousen knielt en biedt hem bloemen aan.
Iedereen jubelt, alle heupen wiegen. 'Ik beloof de oorlogen te beeindigen en het
geld aan de burgers te geven', schreeuwt Besigye schor in de microfoon.

Namaato Sebunya is mismoedig achtergebleven in haar slagerij aan de hoofdstraat.
Het koortsachtige enthousiasme voor Besigye boezemt haar angst in. 'Die jongeren
proberen ons Besigye op te dringen', vertelt ze te midden van twee geslachte
koeien. 'Ze herinneren zich de bloedbaden niet. Vroeger kwamen soldaten mijn
winkel plunderen en legden ze hinderlagen op de wegen. Museveni maakte daar een
einde aan, we leven nu in vrijheid. Als Museveni opstapt, vrees ik voor de
toekomst, dan vrees ik dat er chaos komt.'

Na vijftien jaar bestuur onder de voormalige guerrillastrijder Yoweri Museveni
is er weer sprake van competitie in de politiek. Want niet een kansloze
kandidaat van de oude politieke orde heeft het opgenomen tegen de president,
maar iemand uit zijn eigen kamp. 'De Oegandezen zijn politiek volwassen
geworden', verklaart een hoogleraar politieke wetenschappen aan de universiteit
van Kampala.

Besigye streed met Museveni in de bush en was daar zijn lijfarts. Hij bezette
verscheidene kabinetsposten, leidde de geheime dienst en fungeerde als de facto
de nummer twee van het land.

Enkele jaren geleden begon hij afstand te nemen van zijn baas. Hij verzette zich
tegen de weigering van de president om politieke partijen vrij baan te geven.
Bovendien wil Besigye eenzijdig alle troepen uit Congo terugtrekken en
onderhandelingen beginnen met de verzetsbewegingen in eigen land. Iedereen die
ooit tegen Museveni was, heeft zich achter hem geschaard. Een bonte maar
krachtige coalitie van proteststemmers tegen de arrogantie van de macht.

Masaka ligt tussen glooiende heuvels met koffiestruiken in het woongebied van de
Baganda, de grootste stam van Oeganda. Hier voerde Museveni begin jaren tachtig
met gedisciplineerde volksmilitairen en jonge intellectuelen een
bevrijdingsstrijd tegen tirannieke heersers. De bevolking droeg hem na zijn zege
in 1986 op handen en onder zijn leiderschap kende Oeganda een periode van
ongekende rust. Maar in het noorden en westen woekeren hardnekkige rebellieen
voort. En toen Museveni in 1996 ingreep in Congo was het land weer officieel in
oorlog. Deze impopulaire oorlog kost niet alleen veel geld, maar legde ook de
hebzucht bloot van hoge officieren die zich aan Congo's grondstoffen tegoed
deden. De glans van Museveni's regime verdween.

'Museveni staat tegenwoordig ver af van de gewone man', vertelt een vermoeide
Besigye na zijn bijeenkomst. 'Zijn adviseurs vertellen hem alleen nog wat hij
horen wil. Want critici worden door hem afgeblaft. Armoede, corruptie, zinloze
oorlogen, daar wil Museveni niets over horen. Hij geeft altijd de buurlanden
Soedan en Congo de schuld, maar de oorzaak van de strijd ligt in Oeganda zelf.
De man is arrogant geworden.'

Museveni voert campagne met de weinig dynamische leus 'geen verandering'.
Premier Apolo Nsibambi ratelt de verdiensten van zijn baas af: 'We hebben
wonderen verricht onder Museveni. Hij voerde gratis basisonderwijs in, hij
creeerde macro-economische stabiliteit en werkte aan de emancipatie van
gemarginaliseerde groepen als vrouwen en invaliden. En zo kan ik nog wel even
doorgaan.'

Weinigen twijfelen aan de verdiensten van de grote leider. Maar de revolutionair
is conservatief geworden. Museveni volgt een door het Internationale Monetaire
Fonds gedicteerd economisch aanpassingsprogramma, dat de zakenwereld spekt maar
de toenemende klasse werklozen geen uitkomst biedt. Hij lijkt verdoofd door
vergane glorie, zijn radicale geestdrift is verstikt in de glazen toren waarin
hij zetelt.

John Nagenda, een van Museveni's naaste adviseurs, noemt rivaal Besigye 'een
idioot'. 'Besigye is vergeten hoe moeilijk het is een samenleving te
veranderen.' Premier Nsibambi kan al die ophef over verandering ook niet vatten.
De boodschap komt bij hem niet over. Hij weet zeker dat Museveni maandag gaat
winnen en haalt daarvoor een spreekwoord aan: 'Het kind dat je hebt is beter dan
het kind waarvan je in verwachting bent'.

Verkiezingsposters in de straten van de Oegandese hoofdstad Kampala. Maandag
zijn er presidentsverkiezingen. (Foto AP)

Binnenlandse politiek ; Verkiezingen ; Politiek en Staat ; Recht ; Staatsrecht

LOAD-DATE: May 12, 2003

LANGUAGE: DUTCH

                © 2001 PCM Uitgevers B.V.  All rights reserved.

                               62 of 82 DOCUMENTS

                                NRC Handelsblad

                                 March 3, 2001

De idylle verstoord ; Mond- en klauwzeer stelt verhouding tussen stad en Brits
platteland op de proef

BYLINE: HANS STEKETEE

SECTION: Sport; Pg. 31

LENGTH: 2565 words


Brandende koeien snijden Britten in de ziel. De countryside hoort bij de
nationale identiteit. Voor de boerenzaak is de mond- en klauwzeer misschien een
godsgeschenk. Het toont de keerzijde van de globalisering en vormt een nieuw
pleidooi voor kleinschaligheid.

Aan het einde van de Royal Opera Arcade in Londen, op een boogschot van
Trafalgar Square, liggen tegenover elkaar twee filialen van Farlow's. De ene
winkel verkoopt laarzen en stevige schoenen, tweedjassen en Goretex-waadpakken.
De andere winkel heeft vishengels, kunstvliegen, hagelpatronen en tassen om een
fazant of forel in op te bergen.

Het is er het drukst rond lunchtijd in de tweede helft van de week. Dan begint
de countryside zijn onweerstaanbare aantrekkingskracht uit te oefenen op de
mannen die in de omgeving onder tl-buizen hun dagen slijten. De meesten kopen
niks bij Farlow's. Ze balanceren alleen een hengel op de hand of passen een
Barbour-waxjas. In gedachten staan ze dan tot hun middel in een rivier of
tijgeren door het veen. Het idee van vissen of jagen is ze al genoeg.

Veel stedelingen trekken er in het weekeinde echt op uit. Naar jaarmarkt,
paardenkoers, schapenhoederswedstrijd, kleiduivenbaan of kasteeltuin vol
bloemen. En vooral naar de duizenden kilometers openbaar voetpad die alle
Engelse velden en akkers sinds de middeleeuwen doorkruisen. Geen land dat zoveel
wandelt. Koop een kaartblad van de Ordnance Survey, laat businessparken,
snelwegen en steriele golfbanen achter je, en je bent in een andere wereld.
Althans zo voelt het.

'Het is weinig verrassend dat we soms rusteloos worden', schreef Ian McEwan in
1998. 'Voor stadsbewoners is het platteland een magazijn van verlangen en
illusie; een plek van voeding, onschuld en oude wijsheid; het is de tuin waaruit
we zijn verbannen; completer, 'echter' dan straten en gebouwen. Waar de
seizoenen nog de scepter zwaaien, een theater van mythische kindertijden, en
waar we onszelf kunnen terugvinden. We stammen bijna allemaal af van mensen die
een paar generaties terug nog op het land werkten. Het platteland is onze
laatste verbinding met hen, en met een verleden dat er van hieraf uitziet als
beter geordend en met diepere zekerheden.'

De countryside is een vluchtheuvel voor de verbeelding, een collectief erfgoed
en een deel van de nationale identiteit. De mond- en klauwzeerepidemie, die nu
bijna twee weken de Britse eilanden teistert, is daarom meer dan de nekslag voor
de boerenstand. De lege weiden, stallen en hellingen, versperringen van
prikkeldraad, ontsmettingstapijten en de loeiende brandstapels met varkens,
schapen en koeien snijden alle Britten door de ziel. Daar brandt een stukje van
henzelf.

Natuurlijk weten ze wel dat hun platteland geen Arcadie is. De BSE-crisis heeft
ze laten zien hoe cynische boeren hun koeien bijvoerden met vermalen
soortgenoten. Ze weten hoe herverkaveling en de terreur van kunstmest en
pesticiden het dierenrijk hebben verarmd. En hoe de lappendeken van velden,
akkers, boomgaarden, heggen en bos op veel plaatsen is veranderd in een groene
woestijn.

Toch is de pastorale mythe hardnekkig. Zie bijvoorbeeld The Guardian, een
landelijk ochtendblad voor centrum-linkse stadsbewoners, dat in woord en
apocalyptische beelden verslag doet van het Grote Sterven, de dolgedraaide
agro-industrie en de ware prijs die Britse carnivoren voor hun biefstuk en bacon
betalen.

Maar in het Country Diary, een rubriek met plattelandsbelevenissen die dezelfde
krant elke dag afdrukt, is al weken geen spoor van mond- en klauwzeer te vinden.
Niet omdat de ziekte niet in het Lake District of de Cotswolds zou zijn
doorgedrongen, maar omdat de auteurs van die dagelijkse briefkaarten een roze
bril dragen. Zo blijven hier voetstappen kraken in verse sneeuw, bloeien anemoon
en bluebell, lispelt het beekje en roepen korhoenen in het zachte, hellende
zonlicht.

De idylle van het platteland is klassiek en diep geworteld in de menselijke
ziel, zegt Roger Scruton, een filosoof die veel schrijft over het Engelse
volkskarakter en de verhouding tussen stad en land. 'Zo verfrissen we ons
genetische verleden als jager-verzamelaar. In de Verlichting kreeg de pastorale
mythe nieuw leven ingeblazen als reactie op de industriele revolutie en de trek
naar de stad.'

Het beeld van een onveranderlijk groen Engels 'thuislandschap' hielp twee
wereldoorlogen te doorstaan. Maar het idealiseren daarvan kan ertoe leiden dat
stedelingen het platteland als een 'themapark' gaan behandelen. Stad en land
moeten menselijke omgevingen zijn, denkt Scruton. 'Deze crisis kan daarbij
helpen. Iedereen ziet nu hoe kwetsbaar het platteland is. Je kunt niet blijven
mechaniseren en industrialiseren zonder grote risico's te nemen.'

Het platteland weet al langer dat de idylle een uitvinding is van romantische
stadsbewoners. 'England is the country, the country is England', zei premier
Stanley Baldwin in 1924, met een lyrische verwijzing naar 'het getinkel van een
hamer op het aambeeld in de dorpssmidse' en 'de geur van houtrook in de
herfstavond'. John Major, ook een stadsjongen, deed een paar jaar geleden
hetzelfde met 'lange schaduwen over velden, village cricket, lauw bier en oude
dienstmaagden die door de ochtendmist ter communie fietsen'.

Stille en niet zo stille armoede, stijgende zelfmoordcijfers, vervuiling, gekke
koeien en varkenspest zijn de rauwe werkelijkheid. Mond- en klauwzeer is de
zoveelste plaag die een boel ploeterende boeren het laatste zetje zal geven,
compensatie uit de staatskas of niet. De wereldlijke crisis is groter. Hier gaat
een way of life verloren, zegt het platteland.

Dat zet de verhouding met de townies onder aanvoering van premier Blair al drie
jaar op scherp. Er gaat geen partijcongres of ministersbezoek voorbij of boeren
en buitenlui rukken massaal uit in tractoren en Land Rovers, met hooivorken en
honden om te protesteren. Tegen de hoge benzineprijzen en lage opbrengsten.
Tegen het sluiten van streekziekenhuizen, dorpspostkantoren en bankfilialen.
Tegen nieuw asfalt en het plan om tot 2016 ruim vier miljoen nieuwe huizen te
bouwen. Tegen een wet om privegrond verplicht open te stellen voor wandelaars.
En met veel trompetgeschal en Tally Ho!-geroep tegen het aanstaande verbod op de
vossenjacht, een ritueel dat het sociale weefsel van het platteland zou
onderhouden.

Op 18 maart zou de Countryside Alliance, waarin jagers en boeren zich hebben
verenigd, zijn grote mars op Londen houden met driehonderdduizend deelnemers uit
het hele land. Die gaat niet door uit vrees dat het buitenvolk het virus verder
zou verspreiden aan laarzen, autobanden en groene kleren. Maar het betekent geen
afstel.

De regering heeft de protesten vaak weggewuifd als emotioneel en irrationeel.
Wat de mijnwerkers voor Margaret Thatcher waren, zijn de boeren voor Blair: als
er geen markt voor is, moeten ze maar verdwijnen, hoorde je tussen de regels.
Voor een bevolkingsgroep die hard schreeuwt maar nog geen half procent aan het
bruto nationaal product bijdraagt, mogen ze toch al niet klagen over alle
aandacht. Brandende koeien zijn een publicitair geschenk voor de boerenzaak.

De snelle verspreiding van het virus is het gevolg van de noodzaak om vee in
hoog tempo over steeds grotere afstanden te vervoeren. De wagens van Willy
Cleave, een veeboer uit Devon, reden met besmette schapen kriskras heen en weer
tussen zijn dertien 'filialen' in Engeland en Wales, veemarkten, abattoirs en de
schapenferry van Dover naar Duinkerken.

Dat toont concreet de schaduwkant van de globalisering. Aan die vrijhandel
wijten de Britse boeren veel van hun economische problemen. Dalende prijzen en
het onvoordelig dure pond hebben hun inkomen uitgehold. Met de gekke
koeienziekte die een exportmarkt van anderhalf miljard pond per jaar wegvaagde.
Schaalvergroting heeft geleid tot steeds minder, maar steeds grotere en
efficientere boerderijen, waar combines met satellietnavigatie graan dorsen.

Kleinere boeren verliezen de afvalrace. Een kwart gaf er in de laatste tien jaar
de brui aan. Alleen al de laatste twee jaar gingen er 42.000 failliet. De
168.000 overgebleven Britse boeren verdienen nu gemiddeld 30.000 gulden per
jaar, zeggen overheidscijfers. De boerenvakbond schat het op de helft. 'De
krachten van buiten hebben me te pakken gekregen', zei een van hen deze week.
'Je hebt geen controle over de prijzen, die worden bepaald door buitenstaanders.
Hoe goed je ook je bedrijf uitoefent, het wordt alleen maar moeilijker.'

Intussen branden de vuren. Waar het virus verschijnt, moet de veestapel immers
gedood en vernietigd worden. Het is de enige manier om de verspreiding in te
dammen. Op meer dan dertig boerderijen en abattoirs in Engeland, Wales,
Schotland en Noord-Ierland is dat intussen het geval. And counting.
Tienduizenden schapen, koeien, varkens en geiten zijn verbrand. Tijdens de
vorige grote epidemie, in 1967, waren het er 450.000. Dit keer wordt het erger,
voorspellen sommige experts.

Dartmoor en Exmoor, uitgestrekte natuurgebieden in het zuidwesten, zijn verboden
gebied. Aangrenzende boerderijen zijn besmet en wandelaars zouden het kunnen
verspreiden. Maar als zij het niet doen, zijn er altijd nog de herten en wilde
pony's. Herten zijn zelf vatbaar en pony's kunnen het in hun natte vacht
meedragen. Het ministerie van Landbouw suggereerde deze week daarom dat de wilde
dieren van Dartmoor dan ook maar vernietigd moeten worden.

Het lijkt die epidemie bijbelse allure te geven. Rokende brandstapels, een
ontvolkte natuur, ontsporende treinen en - nog niet zo lang geleden - de
overstromingen en lege benzinepompen dragen allemaal bij aan een sinistere
doemsfeer. 'Builenpest', zei een boer. 'Armageddon!', riep de boerenvakbond.
'Wegwezen daar, je land staat op instorten!', e-mailt een collega. Het wordt
tijd dat het lente wordt.

Gelukkig injecteerde Abigail Woods, een veeteelthistoricus aan de universiteit
van Manchester stad en land eerder deze week met wat gevoel voor proportie. Tot
honderd jaar geleden lag niemand wakker van mond- en klauwzeer, betoogde ze in
The Guardian. Laten uitwoeden, was dan ook het devies. Mond- en klauwzeer is -
anders dan BSE - niet gevaarlijk voor mensen en de meeste dieren gaan van de
meeste varianten zelfs niet dood. Ze worden kreupel en verliezen een tijdje hun
eetlust, maar herstellen binnen drie weken. Wel geeft een koe daarna minder melk
en blijven schapen en varkens aan de magere kant.

Dat economische argument gaf na 1910 de doorslag. Het verlies aan opbrengst van
een besmette veestapel zou op termijn meer kosten dan het elimineren van de
ziekte, redeneert de overheid sindsdien. Slachten werd daarom wettelijk
verplicht, al was het middel voor individuele boeren vaak erger dan de kwaal.
'Maar het is de vraag hoe lang het publiek zulke economische argumenten blijft
slikken.'

In het jaar 2000 produceerde het Verenigd Koninkrijk 939.000 ton varkensvlees.
Daarvan werd 210.000 ton uitgevoerd. Tegelijkertijd voerde het 520.000 ton in.
De aardappels in de supermarkt kunnen om de hoek zijn verbouwd, maar hebben een
omweg van honderden en soms duizenden kilometers afgelegd via groothandel en
distributiecentra. Van elke vijf peren in de supermarkt zijn er vier
geimporteerd. In de laatste tien jaar is de helft van de Engelse boomgaarden
omgehakt omdat ze niet met Nieuw-Zeeland, Frankrijk en Zuid-Afrika konden
concurreren.

Het assortiment voedsel is rijker en goedkoper dan ooit. Maar de tekenen dat de
Britten oog krijgen voor de keerzijde van de agro-industrie worden steeds
duidelijker. 'Een dier is geen blikje bonen', zegt Anthony Barnett, directeur
van Charter 88, een linkse denktank voor grondwettelijke hervorming. 'Deze
crisis maakt duidelijk wat de echte prijs is van goedkoop voedsel.'

'Deze crisis is een nieuw pleidooi voor kleinschalige landbouw', zegt ook Helen
Browning, oud-directeur van The Soil Association, een vereniging die lobbyt voor
boeren op biologische grondslag zonder kunstmest, pesticiden of antibiotica voor
lokale afnemers. Organic producten zijn duurder, maar het verschil met
massavoedsel wordt kleiner als de subsidies en de 'verborgen kosten' van
milieuvervuiling of sociaal-economische schade erin verdisconteerd zouden zijn.

Een deel van het Britse publiek leek ze al voor de mond- en klauwzeercrisis
gelijk te geven. De vijf grote supermarkten breiden hun assortiment biovoedsel
steeds verder uit. Een keten, Iceland, ging vorig jaar zelfs zover nog alleen
biologisch geteelde groente op de plank te leggen.

Dat bleek voorbarig, want het experiment is vorig jaar teruggedraaid. Niettemin
stijgt de omzet van de biolandbouw met veertig procent per jaar, tot ruim
zeshonderd miljoen pond in 2000. Steeds meer boeren willen de overstap maken.
Drie procent van de Britse landbouwgrond is nu organic, iets boven het Europese
gemiddelde en drie keer meer dan in Frankrijk.

Kroonprins Charles werd voor gek verklaard toen hij vijftien jaar geleden op
zijn landerijen in Gloucestershire kunstmest en pesticiden afschafte. Nu geeft
hij de beweging status. Duchy Originals, het merk waaronder hij zijn voedsel -
van varkensworstjes tot citroenkoekjes - verkoopt, is een groot succes. 'Ik
wilde bewijzen dat het winstgevend kan zijn om lekker voedsel te produceren uit
gezonde grond die je met natuurlijke middelen vruchtbaar houdt', zei hij eerder
deze maand.

De populariteit van de kleinschalige landbouw blijkt ook uit het toenemende
aantal farmer's markets, markten waar kleine boeren hun eigen producten te koop
aanbieden. Daarvan zijn er nu zo'n driehonderd, in alle grote steden. Een
Zuid-Londense supermarkthouder zag zijn omzet zelfs zover teruglopen dat hij de
markt eens in de week op zijn parkeerterrein laat houden.

Organic blijft voorlopig een niche-markt voor een kleine groep relatief
welvarende Britten, zolang de gewone man zweert bij goedkope varkensspek en het
uberhaupt niet op groente heeft begrepen. John Absalom, ondervoorzitter van de
Londense vleesmarkt die deze week door de mond- en klauwzeer tot stilstand kwam,
zei te geloven dat de vleesindustrie op oude voet zal doorgaan, zodra de crisis
is bezworen. 'Hier verandert niets, zeker niet met deze politici.'

Dat is de vraag. Onder invloed van de BSE-crisis heeft Duitsland al het
startschot gegeven voor een revolutie in de landbouw, 'van Masse naar Klasse'.
Andere Europese landen, waaronder Frankrijk, liggen nog dwars. Maar deze week
begon zelfs premier Blair te bewegen. Hij kapittelde supermarkten, die met hun
quasi-monopolie prijzen dicteren en 'boeren in de houdgreep' hebben. Hij noemde
boeren de 'bewaarders van het platteland'. En hij zei na de crisis met de hele
sector te willen bespreken 'wat op lange termijn de basis moet zijn voor
duurzame landbouw'.

Is het ernst of zegt hij het alleen met het oog op de verkiezingen? Dat moet
blijken. 'Er is een verandering in de politieke cultuur', zegt Antony Barnett
van Charter 88. 'Laten we hopen dat deze crisis town en country helpt om hun
tegenstellingen te overwinnen.'

Schapen worden naar de destructor gebracht in Engeland Foto AP/Mark

WaughEen boer in het Engelse Northumberland brengt lammeren in veiligheid Foto
AP/Owen Humphreys

Binnenlandse politiek ; Veeteelt ; Ziekten ; Voeding ; Consumentenzaken ;
Gezondheid ; Geneeskunde ; Economie ; Bedrijfstakken ; Agrarische Sector ;
Landbouw ; Politiek en Staat

LOAD-DATE: May 12, 2003

LANGUAGE: DUTCH

                © 2001 PCM Uitgevers B.V.  All rights reserved.

                               63 of 82 DOCUMENTS

                                NRC Handelsblad

                                 March 1, 2001

Debat over voeding en DNA moet over eetcultuur gaan

BYLINE: CEES VAN WOERKUM

SECTION: Opinie; Pg. 6

LENGTH: 1121 words


Voorspelbare standpunten beheersen doorgaans het debat over voedsel en
biotechnologie. Volgens Cees van Woerkum zou de discussie aan kracht winnen als
ook de rol die eten in de moderne samenleving speelt in de beschouwingen wordt
betrokken.

Biotechnologie is omstreden. Hoewel volgens onderzoeken de Nederlander wat
gunstiger oordeelt over biotechnologie dan zijn Europese medeburger, is het
enthousiasme bepaald niet algemeen. Er zijn voor- en tegenstanders.

Die voor- en tegenstanders ontmoeten elkaar in talrijke debatten. Wie ouderwets
gebekvecht wil meemaken moet een discussieavond over biotechnologie organiseren.
Uit te nodigen zijn representanten van Greenpeace, Natuur en Milieu of de
Dierenbescherming en aan de andere zijde vertegenwoordigers van Handel en
Industrie, aangevuld met enkele wetenschappers die in hun laboratoria nieuwe
biotechnologische innovaties bereiden.

Het karakter van dergelijke ontmoetingen is vrij voorspelbaar en het is voor een
goed inzicht in het debat ook niet nodig om veel bijeenkomsten bij te wonen. Een
debat volstaat. Aan de ene zijde worden argumenten opgeworpen over de beperkte
veiligheid (het ontsnapte gen), de dubieuze milieuwinst, het risico voor de
gezondheid, of de dreigende afhankelijkheid van multinationals als Monsanto. Aan
de andere zijde worden deze argumenten gepareerd met informatie over alle testen
die doorstaan moeten worden, de zeer interessante ecologische baten, de
betekenis voor de voedselvoorziening wereldwijd en voor bepaalde medicinale
toepassingen. Het zijn doorgaans verzamelingen van monologen. De argumenten
worden omgezet in luchttrillingen die het andere oor bereiken maar verder weinig
uitrichten. Ze zijn slechts het signaal voor contra-argumentering.

Wat ontbreekt er aan deze debatten? Een hele hoop, zoals inzichtelijkheid. De
argumenten zijn voor gewone burgers nauwelijks te begrijpen. De materie is
complex, zoveel is zeker. Maar wat er ook ontbreekt is de relatie van het thema
biotechnologie met een algemener onderwerp: hoe wij omgaan met voedsel.
Biotechnologie is symptomatisch voor een ontwikkeling in de voedingsproductie,
die al geruime tijd aan de gang is, en ook veel breder is dan biotechnologie,
een ontwikkeling die te maken heeft met vertechnologisering van het hele proces,
van grond tot mond. Met dit proces verkeren wij in een lastige verstandhouding.
We voelen dat dit proces gaande is, we voelen het vrijwel onvermijdelijke van
dit alles (we gaan ook niet meer met het zeilschip naar Amerika), maar we voelen
ook onbehagen.

Dit onbehagen zit in een aantal zaken. Het rekening houden met die zaken zou een
debat over biotechnologie minder voorspelbaar en in ieder geval interessanter
maken.

Het eerste punt is het besef van onveiligheid dat de huidige voedselproductie
bij menigeen oplevert. BSE, hormonen in vlees, salmonella, mond- en klauwzeer;
steeds worden we opgeschrikt door angstaanjagende berichten. Ergens is er iets
niet pluis in het hele systeem. In een wereld waar we ongelooflijk veel risico's
zeer adequaat kunnen beheersen, slagen we er kennelijk niet in om dit voor
elkaar te krijgen op een terrein waar we emotioneel toch sterk mee verbonden
zijn: ons dagelijks kostje.

Die risicobeleving gaat hand in hand met onzekerheden over de herkomst van ons
voedsel, wie wat controleert, welke overheid hier aansprakelijk is (Den Haag,
Brussel?). Het slepende karakter van de BSE-affaire voedt het wantrouwen. Waarom
is dit niet te regelen? Men zoekt naar overzichtelijke, veilige alternatieven.
Onvermijdelijk komt men dan uit bij de simpele landbouw van vroeger, bij het ei
gekocht van boer Jaspers en de boerenkool uit de achtertuin. Boer Jaspers is
allang dood en de achtertuin is een balkon van 1,5 meter diep. Maar als idee
bestaat deze vorm van voedselproductie zeker nog wel. In de reclame wordt de
'natuurlijkheid' of 'ambachtelijkheid' stelselmatig benadrukt. De
vertechnologiseerde voedingsindustrie past niet in dit beeld.

Een tweede punt is de golf van 'culinariteit' die over Nederland spoelt. In
tijdschriften, op televisieprogramma's wordt ons aangeleerd hoe we van een
maaltijd iets kunnen maken. Onze hedonistische behoeften worden bevredigd in
talrijke restaurantjes die als cantharellen uit de grond schieten. Opvallend in
deze beweging is het verband tussen lekker eten en traditie. In Griekse
restaurants lopen we aan tegen gipsen afgietsels van klassieke schoonheden, in
Chinese restaurants tokkelt rustgevende oosterse muziek. In vele bistro's vinden
we oude prenten. De fijne keuken is geworteld in de geschiedenis. In onze betere
maaltijden maken we contact met waar we vandaan komen. Deze cultus laat zich
moeilijk rijmen met biotechnologische applicaties.

Ten derde is er ook een heel andere trend, tegelijk met de voorgaande. Kennelijk
kunnen we als consument verschillende identiteiten aannemen. Dit is de tendens
naar gemaksvoedsel en naar functional foods of naar allerlei
voedingssupplementen waar we efficient gezond mee worden of blijven. De
industrie belooft ons heel wat, ook via biotechnologische toepassingen, en we
kunnen gaan denken: wat doet het er toe wat ik eet, wanneer of in welke
dosering, als ik maar een aantal opgewaardeerde voedingsmiddelen of in ieder
geval mijn pillen neem. In de Verenigde Staten is gezonde voeding steeds meer
een slikroutine. Onze hele eetcultuur, met vaste tijdstippen, vaste combinaties
van gerechten (ontbijt, lunch, avondmaal) komt zo op de helling. De eetopvoeding
van kinderen (spinazie, spruitjes!) kan danig gerelativeerd worden.

Tegelijk is er het onbehagen: is dit werkelijk goed voor ons? Moet het lijf niet
uit het gewone voedsel de vereiste nutrienten halen? Raakt het niet lui en
verliest het geen functies als we maar blijven slikken? Moeten we niet ons best
blijven doen? Biotechnologie wordt geassocieerd met kunstmatig, industrieel,
mogelijk interessant voor ons, maar kon Jantje niet op wat boterhammen met
pindakaas een hele middag schaatsen?

Het zijn ook deze kwesties die verbonden zijn met de nieuwe
technologisch-industriele voedselproductie, waarvan biotechnologie de exponent
is. Daarom moet ook daarover worden gesproken. De discussies worden er zeker
aantrekkelijker door.

Prof.dr. C.M.J. van Woerkum is verbonden aan de vakgroep Communicatie &
Innovatie van Wageningen Universiteit.

Onder de titel 'Voedsel van het land of uit het lab' wordt maandag 12 maart in
de Rode Hoed in Amsterdam in samenwerking met NRC Handelsblad gediscussieerd
over DNA en het voedsel- en landbouwbeleid. Dit debat maakt deel uit van de
reeks Het DNA-dilemma.

Biotechnologie en genetica ; Voeding ; Consumentenzaken ; Wetenschap en Techniek
; Exacte Wetenschappen ; Biologie

LOAD-DATE: May 12, 2003

LANGUAGE: DUTCH

                © 2001 PCM Uitgevers B.V.  All rights reserved.

                               64 of 82 DOCUMENTS

                                NRC Handelsblad

                               February 26, 2001

Onderzoekscommissies mogen niet veroordelen

BYLINE: R.W. POLAK

SECTION: Opinie; Pg. 7

LENGTH: 1148 words


Onderzoekscommissies doen niet alleen feitelijk onderzoek, maar zien het
dikwijls ook als hun taak de betrokkenen te beoordelen. Hieraan kleven ernstige
bezwaren, meent R.W. Polak.

Bij iedere ramp of andere maatschappelijke calamiteit worden een of meer
onderzoekscommissies ingesteld. Denk aan de Bijlmerramp, de Herculesramp, de
vuurwerkramp en de ramp in Volendam, en ook aan het onderzoek in Rotterdam naar
de bestuurlijke uitgaven in de periode 1986-1999.

Een onderzoekscommissie moet de feitelijke toedracht van een ramp of calamiteit,
en van de nasleep daarvan, onderzoeken. Maar commissies worden vaak
geconfronteerd met de omstandigheid dat de publieke belangstelling eerder
uitgaat naar de vraag van politieke verantwoordelijkheid, strafrechtelijke
schuld en civielrechtelijke aansprakelijkheid dan naar de vraag wat precies is
gebeurd.

Politici en bestuurders hebben ervoor gekozen om publiekelijk te worden
beoordeeld naar vage en aan mode onderhevige normen. Voor gewone burgers,
daaronder begrepen ondernemingen, geldt dat niet. Het is daarom van belang dat
onderzoekscommissies zich niet door de publieke behoefte aan be- en veroordeling
laten meeslepen wanneer zij het gedrag van burgers moeten onderzoeken. Laten zij
zich daardoor wel meeslepen, dan kan het recht van die burgers op een eerlijke
en onpartijdige maatschappelijke behandeling in het gedrang komen.

Politieke verantwoordelijkheid wordt uiteindelijk bepaald door de daarvoor
aangewezen organen, die op hun beurt weer sterk worden beinvloed door de
maatschappelijke discussie. De uitkomsten van het politieke gevecht zijn
onvoorspelbaar en lang niet altijd fair. Die uitkomsten hangen immers niet
alleen af van de feitelijke toedracht van de ramp en de afwikkeling daarvan,
maar ook van factoren die met de ramp niets te maken hebben, zoals de politieke
positie van de betrokkenen en de andere politieke feiten die op het moment van
besluitvorming spelen. Dat is geen reden tot ongerustheid. Het is al heel lang
bekend dat politiek soms een vuil spel kan zijn, en wie besloten heeft eraan
deel te nemen, mag niet klagen als hij wordt besmeurd.

Maar strafrechtelijke schuld en civielrechtelijke aansprakelijkheid kunnen
alleen worden vastgesteld in een procedure die aan hoge eisen van
onafhankelijkheid, onpartijdigheid en eerlijkheid voldoet. Er moet worden
vastgesteld wat feitelijk is gebeurd, met inachtneming van het beginsel van hoor
en wederhoor en van bewijsregels. De rechtsnormen waarnaar de vastgestelde
feiten vervolgens worden beoordeeld, zijn democratisch gelegitimeerd en kunnen
niet tijdens de procedure worden gewijzigd. De beoordeling vindt plaats door
onafhankelijke rechters.

Onderzoekscommissies zouden er goed aan doen deze rolverdeling zo veel mogelijk
te respecteren wanneer de positie van anderen dan politici of bestuurders aan de
orde is. Dat is relatief gemakkelijk als de rol en status van de commissie goed
zijn geregeld, maar veel moeilijker als dat niet het geval is.

Een voorbeeld. De Raad voor de Transportveiligheid, die tot taak heeft
transportongevallen te onderzoeken en eventueel veiligheidsaanbevelingen te
doen, is bij wet duidelijk geregeld. De wet bepaalt dat de Raad al diegenen moet
horen van wie zij vermoedt dat zij een oorzakelijke betrokkenheid bij het
ongeval hebben. De Raad heeft zekere onderzoeksbevoegdheden, maar die
bevoegdheden hebben grenzen. De wet verbiedt de Raad uitdrukkelijk om uitspraken
te doen over schuld en verwijtbaarheid.

De commissie-Oosting, die woensdag haar onderzoeksrapport inzake de ramp in
Enschede presenteert, heeft geen wettelijk verankerde status. De opdrachtgevers
van de commissie - rijk, provincie Overijssel en gemeente Enschede - hebben de
onderzoeksopdracht breed geformuleerd. En de commissie op haar beurt heeft die
opdracht ruim geinterpreteerd, namelijk dat zij zich niet alleen met de
feitenvaststelling zal bezighouden, maar ook met - ik citeer uit het
onderzoeksplan - 'de wijze waarop de verschillende verantwoordelijkheden door de
betrokkenen zijn gedragen'. Daarbij zal de commissie het handelen van
betrokkenen beoordelen aan de hand van criteria als 'zorgvuldigheid, tijdigheid,
volledigheid, duidelijkheid en effectiviteit'.

De commissie voegt daaraan toe dat haar oordeel zal moeten worden onderscheiden
van juridische conclusies op het punt van schuld en aansprakelijkheid. Dat mag
zo zijn, maar de door de commissie genoemde criteria hebben wel veel weg van de
normen die de burgerlijke rechter hanteert om schuld en aansprakelijkheid vast
te stellen. Het zal, voor wie daar behoefte aan heeft, daarom waarschijnlijk
niet moeilijk zijn juridische conclusies aan het oordeel van de commissie te
verbinden. Bovendien: als het oordeel van de commissie niet is gebaseerd op de
normen van het burgerlijk recht, waarop dan wel? Op de opvattingen van haar
leden? Maar die opvattingen hebben op zichzelf geen gezag, omdat zij, anders dan
rechtsnormen, niet langs democratische weg tot stand zijn gekomen.

De commissie-Oosting is geen rechterlijk college. Zij is tijdelijk benoemd door
degenen van wie zij het handelen mede moet onderzoeken. Zij werkt samen met
overheidsdiensten die niet onder haar gezag, maar onder politiek gezag staan.
Niet duidelijk is geregeld of zij het beginsel van hoor en wederhoor moet
toepassen en in hoeverre zij haar conclusies moet motiveren.

Tegen het rapport van de commissie zal ook geen hoger beroep openstaan. Wie zich
door het oordeel van de commissie gegriefd voelt en daar wat aan wil doen, zal
zich uiteindelijk moeten wenden tot de burgerlijke rechter. Maar dan is het
kwaad al geschied; een publieke vaststelling door de commissie dat men zijn
verantwoordelijkheid niet op juiste wijze heeft gedragen - wat dat ook precies
mag betekenen -, en uitvergroot in de media, laat zich dikwijls niet wegpoetsen
met een rechterlijk vonnis dat tenminste anderhalf jaar later wordt gewezen en
dan meestal slechts aandacht krijgt op pagina vier, rechtsonderaan. Als het nog
aandacht krijgt.

De primaire taak van onderzoekscommissies is het op een onpartijdige wijze
vaststellen van de feiten. Dat is al moeilijk genoeg. Het beoordelen van die
feiten aan de hand van rechtsnormen of quasi-rechtsnormen zou een
onderzoekscommissie, met name wanneer het gaat om het gedrag van burgers, moeten
overlaten aan de rechter. Er is minder bezwaar tegen het uitspreken van oordelen
over politici en bestuurders, ook omdat zij zich in het openbaar in politieke
gremia kunnen verweren. Maar ook in het geval van politici en bestuurders zouden
onderzoekscommissies bij het uitspreken van oordelen terughoudendheid moeten
betrachten, en zich vooral moeten richten op een onpartijdige vaststelling van
de feiten.

Mr. R.W. Polak is advocaat.

Brandstichting; Ontploffingen; Rampen en Ongevallen; Recht; Criminaliteit;
Delicten; Geweldsdelicten

LOAD-DATE: May 8, 2003

LANGUAGE: DUTCH

                © 2001 PCM Uitgevers B.V.  All rights reserved.

                               65 of 82 DOCUMENTS

                                NRC Handelsblad

                               February 24, 2001

Van der Ploeg verkwanselt de literatuur

BYLINE: MARCEL MORING

SECTION: Opinie; Pg. 7

LENGTH: 2009 words


Steeds meer Nederlandse literatuur wordt naar het buitenland verkocht. Maar de
instelling die daarvoor de afgelopen jaren veel werk heeft verzet, het
Produktie- en Vertalingenfonds, krijgt van staatssecretaris Van der Ploeg niet
de waardering die ze verdient. In Zoetermeer wordt het dossier literatuur
dichtgeslagen, meent Marcel Moring.

Deze maand heb ik de fictieprijs van The Paris Review gekregen. The Paris Review
is het meest toonaangevende literaire blad van de VS en die jaarlijkse prijs is
eerder toegekend aan Philip Roth, Ben Okri en T. C. Boyle. Nooit eerder heeft
een niet-Engelstalige schrijver die prijs gekregen. Mooi voor mij. Mooi van mij.

Deze maand schreef de San Francisco Chronicle dat In Babylon het belangrijkste
Europese literaire werk sinds Thomas Bernhard was.

Ik houd op het ogenblik veel van mijzelf, zult u begrijpen.

Ik houd nog meer van het Nederlands Literair Produktie- en Vertalingenfonds, in
de wandeling 'het Produktiefonds' genoemd. Dat Amerikaanse succes is voor een
deel te danken aan het werk van het fonds, dat begin vorig jaar een redacteur
van The Paris Review als gast had en die man met mij en mijn werk in contact
bracht. Nog geen jaar later publiceerde de Review mijn verhaal 'East Bergholt'.

Je kunt geen makkelijke kosten-batenanalyse maken van zo'n uitnodiging aan een
Amerikaanse tijdschrift-redacteur en de daaropvolgende publicatie en bekroning
van een tekst van een Nederlandse schrijver. Maar je kunt wel zeggen dat, als ik
straks naar New York ga om die prijs op te halen en mijn verhaal voor te lezen,
het effect voor de Nederlandse literatuur aanzienlijk kan zijn.

Het Produktiefonds moet het hebben van de 'long shots'. Niet nu, niet volgend
jaar, misschien niet eens de komende vier jaar zien we resultaat. Maar over een
langere periode gerekend zijn de effecten van het werk van dat fonds meetbaar
groot. Dat weet ik zo zeker, omdat we op dit moment de vruchten plukken van het
werk dat het fonds de afgelopen tien jaar heeft verzet. Je zou zeggen dat het
fonds het knuffelbeest is van ons cultuurbeleid. Je zou zeggen dat literatuur de
orchidee in de tuin van het ministerie van OC&W is.

Niets is minder waar.

Wie zich de Cultuurnota van staatssecretaris Van der Ploeg herinnert, kan alleen
maar concluderen dat literatuur als het onkruid in de tuin van de kunsten wordt
gezien. De literatuur staat in een hoekje dat niet wordt bemest, waar de bodem
schraal is en weinig licht komt. Het deel over literatuur is het
onaanzienlijkste deel uit de nota, het barst van stenen en dode wortels. Het is
een plek waar de Zoetermeerse ambtenaren lang niet zijn geweest, een plek die
men zich zich alleen nog maar herinnert. Tenminste: dat denk ik. Anders kan ik
die verzameling horreltaal en loze beweringen uit de nota niet verklaren.

De Cultuurnota van Rick van der Ploeg is het slechtste ambtelijke stuk over
literatuur dat ik ooit heb gelezen. Nee, laat ik eerlijk zijn: het is het enige
ambtelijke stuk over literatuur dat ik ooit heb gelezen. Maar mijn
voorstellingsvermogen is te beperkt om rekening te houden met iets dommers. Ik
heb er de laatste maanden veel over nagedacht en ik denk dat ik het weet. Het
zijn niet de ideeen die de staatssecretaris over kunstbeleid heeft die mij
zorgen baren. Het is zijn gebrek aan ideeen.

Als je een soort cultuurhistorisch ijkpunkt moet aangeven waarop het
literatuurbeleid van Van der Ploeg is gebaseerd, dan kom je uit op een
merkwaardige mengeling van ouderwets socialistisch geloof in de sturende functie
van beleid en voormoderne markteconomie. Aan de ene kant heeft de
staatssecretaris de onbedwingbare behoefte om de wereld te veranderen door hier
te geven en daar te nemen. Aan de andere kant schijnt hij te denken dat kunst,
maar ik beperk me hier tot literatuur, eigenlijk net zoiets is als scheepsbouw
en handbal. Het beleid dat daaruit voortvloeit, richt zich op het behoud van
instrumenten die als sturingsmechanisme dienst doen, en bekommert zich niet om
de kunst zelf. Het beleid wil de kunst aan de markteconomie onderwerpen, maar de
instrumenten die het beleid bepalen op oud-socialistische wijze met geven en
nemen beteugelen. Dat is geen beleid. Dat is het soort controle die een oude
socialist wil uitoefenen die nog in de anale fase verkeert.

Niet alleen met zijn Cultuurnota, ook tijdens de inmiddels begonnen besprekingen
over de Voorjaarsnota, waar een beetje bewindspersoon zijn financiele wensen ook
gehonoreerd wil zien, toont Van der Ploeg zich bepaald geen belangenbehartiger
van de literatuur.

Terwijl er veel valt te zeggen over de Nederlandse literatuur. Bijvoorbeeld dat
het goed en slecht gaat. Goed, omdat steeds meer Nederlandse boeken naar het
buitenland worden verkocht, en niet alleen meer naar Duitsland. Goed, omdat de
top van goedverkopende schrijvers breder is dan ooit. Slecht, omdat de oplagen
onder die top kleiner zijn dan ooit, poezie nauwelijks nog wordt gekocht (ook
niet meer door de bibliotheken) en Nederland geen buitenlands beleid heeft als
het gaat om kunst en literatuur.

Mijn eerste verkoop naar het buitenland was Het Grote Verlangen. Dat was nog
voor dat boek met de AKO-prijs werd bekroond. Het begon met een Duitse, een
Engelse en een Zweedse uitgever die de rechten op die roman kochten. Dat was het
resultaat van de gezamenlijke inspanningen van mijn uitgever en het
Produktiefonds. Ik was niet de enige schrijver wiens boeken in die tijd naar het
buitenland gingen. Het was het jaar van het Nederlandse Schwerpunkt op de
Frankfurter Buchmesse en aandacht van internationale uitgevers werd met kracht
naar de Nederlandse literatuur geleid. Door de inspanningen van uitgevers en het
Produktiefonds. Sindsdien zijn er vertalingen bijgekomen en verdwenen, maar de
totale aandacht voor Nederlandse literatuur is spectaculair toegenomen.

Ik heb, nadat Het Grote Verlangen naar veertien, vijftien landen werd verkocht,
die aandacht van het Produktiefonds niet meer nodig gehad voor de verkoop.
Tegenwoordig kloppen Amerikaanse, Engelse en Duitse uitgevers bij mijn agent aan
om te mogen meebieden op de rechten van mijn boeken. Dat is heel fijn. Maar het
fonds is nog steeds van groot belang. Niet alleen voor mij, ook voor Connie
Palmen, Harry Mulisch, Cees Nooteboom, Leon de Winter, Arnon Grunberg, en die
vele andere vertaalde en nog onvertaalde Nederlandse schrijvers. Het fonds
ondersteunt ons praktisch, door onze tickets naar belangrijke literaire
festivals te subsidieren, maar ook door, zoals dat in de reclamewereld heet, een
'umfeld' te scheppen waarbinnen Nederlandse literatuur niet een incident is
tussen de vele literaire incidenten, maar het product van een belangrijke
cultuur.

De staatssecretaris ziet schrijvers als ondernemers. Dat zegt hij letterlijk in
de 1067 woorden die de Cultuurnota aan literatuur wijdt. Hij heeft naar de late
Middeleeuwen gekeken of naar de zeventiende eeuw en gezien dat kunstenaars in
die tijden in opdracht werkten en hier dit en daar dat voor hun opdrachtgevers
maakten. Maar de staatssecretaris ziet over het hoofd dat er geen mecenaat meer
is. Kerken vragen schilders niet meer om altaarstukken te maken, rijke
patriciers laten zich niet meer met een baal zijde en een handvol kruidnagelen
afbeelden, ontwikkelde ridders bestellen nog maar zelden een epos.

Het particuliere mecenaat heeft plaatsgemaakt voor overheidsondersteuning. Je
kunt vinden dat kunst zichzelf in stand moet houden. Je kunt vinden dat de markt
bepaalt wat gemaakt moet worden (en het risico lopen dat geaquareleerde molens
en streekromans het beeld van onze cultuur gaan bepalen). Je kunt zelfs vinden
dat kunst voor mietjes is. Maar dat neemt allemaal niet weg dat het uitgangspunt
tot nu toe steeds was dat kunst waarschijnlijk de belangrijkste uitdrukking van
onze nationale identiteit is en teveel gewicht in de schaal legt om volledig
over te laten aan de krachten van de vrijemarkteconomie.

De staatssecretaris denkt daar anders over. Het Produktiefonds, een van de meest
succesvolle gesubsieerde culturele fondsen in ons land, over de gehele wereld
benijd en bewonderd, krijgt geen geld om extra beleid uit te voeren. Sterker: de
staatssecretaris laat zijn gedachten gaan over samenvoeging van dat fonds met
het Fonds voor de Letteren. De staatssecretaris plaatst kritische kanttekeningen
bij de grote buitenlandse manifestaties waarin het Produktiefonds deelneemt. Die
zijn kostbaar en de vraag is of de effecten wel zo groot zijn. Nou, ze zijn niet
kostbaar. En de effecten zijn enorm. Dat wil zeggen: als je verder kijkt dan de
termijn van een ambtsperiode.

De staatssecretaris heeft geen enkele vorm van oorspronkelijk cultureel beleid
ontwikkeld en laat de behartiging de Nederlandse cultuur in het buitenland over
aan cultureel attaches, besnorde mannen en vrouwen wier voornaamste taak lijkt
te bestaan uit het afsoppen van de Heinekenbarretjes die wij over de hele wereld
schijnen te exploiteren en het aan prikkertjes rijgen van maatjesharing. Het
geld dat wordt bespaard door de corpsballen van Buitenlandse Zaken cultuur uit
handen te nemen - waar ze toch niets vanaf weten en als ze er al moeite voor
doen dan vooral voor de soort zelfgebreide nietsaandehand-kunst die nog een
beetje op het werk van Janneke Brinkman lijkt - zou als kunnen aanloop dienen
voor de stichting van Nederland-instituten. De Duitsers hebben hun Goethe
Instituten, de Italianen Dante, de Fransen Descartes.

En wij? Wij hebben twee of drie mensen van het Produktiefonds die de wereld
overreizen om het werk te doen dat in andere landen door een netwerk van
instituten wordt gedaan. Wij hebben schrijvers en beeldend kunstenaars die onze
taal en cultuur uitdragen, tijdens reizen die gesubsieerd worden door dat fonds.
De staatssecretaris vindt dat te duur. Hij twijfelt aan de effecten. Het is een
gedachte die indruk zou maken, of tot discussie uitnodigen, als de
staatssecretaris op zijn minst zelf beleid bedacht. En met beleid bedoel ik iets
anders dan gratuit oud-socialistisch gezeur over toegankelijkheid van kunst en
cultuur voor de gewone man en de allochtoon.

Wat de Nederlandse kunstwereld nodig heeft zijn geen belegen opvattingen over de
sturende functie van subsidiebeleid. De kunst is er ook niet mee gediend door te
verwijzen naar 'oude meesters die eigenlijk ook ondernemers waren'. De jaren
zestig zijn voorbij en de Middeleeuwen zijn geen geschikt voorbeeld voor een
dynamische cultuur. Wat nodig is, is een fris, helder en vindingrijk
cultuurbeleid, dat instellingen ondersteunt die pragmatische doelen hebben en de
basis van de Nederlandse kunst ondersteunen.

Er is geld nodig om Nederlandse poezie, die internationaal wordt geprezen en
gewaardeerd, te steunen. Er is geld nodig om de Nederlandse literatuur in
vertaling geen incident, maar een blijvende bijdrage aan de wereldliteratuur te
laten zijn. Er is geld nodig om onze unieke naar buiten gerichte literatuur
steeds weer in contact te brengen met andere literaturen. Er is geld nodig om
een aantal literaire bladen fors te ondersteunen, zodat ze de kans krijgen te
professionaliseren en aan te tonen dat ze meer dan 300 abonnees waard zijn.

Maar de staatssecretaris heeft dat geld geweigerd beschikbaar te stellen. Hij
wil 'cultureel ondernemers', laat zich in de luren laat leggen door digitale
warhoofden en maakt vier miljoen gulden vrij voor 'e-culture' (tot mijn
kennissenkring behoort de fine fleur van de vaderlandse digitati, maar ik ben
nog niemand tegengekomen die weet wat e-culture is).

Dezer dagen wordt in Zoetermeer het dossier literatuur dichtgeslagen. Niemand
die zich er over opwindt. Niemand die er over praat. Maar straks, als de eerste
Nederlandstalige schrijver de Nobelprijs krijgt, staan ze allemaal met hun glas
en een bitterbal vooraan om onze prachtige cultuur te prijzen die, zoals dat
altijd in Nederland gaat, geen cent te veel kostte.

Marcel Moring is schrijver.

Illustratie: FRITS MULLER

Vertalen ; Literatuur ; Kunst en Cultuur ; Kunst ; Taal- en Letterkunde ;
Taalkunde

LOAD-DATE: May 8, 2003

LANGUAGE: DUTCH

                © 2001 PCM Uitgevers B.V.  All rights reserved.

                               66 of 82 DOCUMENTS

                                NRC Handelsblad

                               February 24, 2001

'Fasseur beschuldigt mij van iets heel ergs' ; Historica Nanda van der Zee over
'landverraad'

BYLINE: DOOR ONZE REDACTEUR JEROEN VAN DER KRIS

SECTION: Binnenland; Pg. 3

LENGTH: 717 words

DATELINE: ROTTERDAM, 24 FEBR.


Nog steeds geeft Wilhelmina aanleiding tot controverse. Haar biograaf Cees
Fasseur vergelijkt zijn collega-historicus Nanda van der Zee met een NSB'er. Van
der Zee bezint zich op juridische stappen.

Nanda van der Zee bevindt zich in slecht gezelschap, zei historicus Cees Fasseur
deze week. Wie zoals zij de term 'landverraad' gebruikt, meent Fasseur,
redeneert als NSB-leider Anton Mussert.

Opnieuw klinken emotionele woorden naar aanleiding van een oude kwestie: was het
een verstandige beslissing van koningin Wilhelmina om in mei 1940 te vluchten
naar Engeland? Nee, zei historica Van der Zee in haar in 1997 verschenen boek Om
erger te voorkomen.

Ze weet niet meer precies wanneer de term 'landverraad' in dat verband voor het
eerst viel. 'Die staat niet in het boek', zegt Van der Zee, 'maar misschien heb
ik hem in een interview gebruikt.'

Fasseur maakte zich destijds in ieder geval boos over haar boek, en deze week,
waarin het tweede deel van zijn Wilhelmina-biografie verscheen, deed hij dat
opnieuw.

Landverraad, zei Fasseur in een vraaggesprek met de Volkskrant, daarvan
beschuldigde ook de NSB Wilhelmina, tijdens de oorlog. Desgevraagd zegt Fasseur
deze uitspraak niet toe te willen lichten.

Nanda van der Zee zegt nu over Fasseur: 'Hij beschuldigt mij van iets heel ergs,
namelijk dat ik het gedachtengoed van Mussert uitdraag. Dit is een zeer
persoonlijk gerichte aantijging. Terwijl het gaat om een hele reele vraag. En om
feiten. Wat is dit voor een niveau voor een historicus?'

Vindt u zijn opmerkingen erg genoeg om juridische stappen te ondernemen?

'Ik bezin mij daarop. Door de commotie die nu opnieuw is ontstaan heb ik daar
nauwelijks tijd voor gehad.'

Wat verwijt u Wilhelmina precies?

'Mijn boek ging niet over Wilhelmina. Het ging over de vraag hoe het toch
mogelijk was dat de nazi's in het tolerante Nederland vijfenzeventig procent van
de joden hebben kunnen afvoeren. Hun lot werd bezegeld buiten Nederland, maar
eerst werden ze hier geregistreerd en geisoleerd. Ze werden meegenomen door
Nederlandse agenten, vervoerd door Nederlandse machinisten.

'Mijn uitleg is: het waren de elites die collaboreerden. De leden van de Hoge
Raad die de arierverklaringen lieten passeren. De secretarissen-generaal van de
ministeries die gingen meeregeren. De gewone man had daardoor geen keuze. Als
degene boven je meedoet, en degene daarboven, dan doe jij dat ook. Het was een
keten. Dat de Duitsers dat civiele gezag konden handhaven, had te maken met de
vlucht van Wilhelmina. Anders was hier een militair gezag gekomen, dat minder
medewerking gekregen had.'

Mag dat Wilhelmina achteraf verweten worden?

'Ik heb begrepen dat ze uitmuntte in staatsrecht.'

Fasseur zeg: Wilhelmina vertrok op dringend advies van generaal Winkelman, de
Nederlandse opperbevelhebber.

'Natuurlijk was het Wilhemina's beslissing naar Engeland te gaan. In het Public
Record Office in Kew, bij Londen, heb ik stukken gevonden waaruit blijkt dat ze
via de Engelse ambassadeur in Nederland asiel heeft aangevraagd in Engeland. Al
in november 1939.'

Mooi onderwerp voor een academisch debat, zou je zeggen. Waarom is deze
discussie zo emotioneel van toon?

'Omdat het gaat over het koningshuis. En volgens mij is er sprake van jalousie
de metier. Mijn stelling kan niet weerlegd worden.'

Zou een historicus van naam als Fasseur er behoefte aan hebben hier een punt van
te maken?

'Nou ja, als je het eerste deel van zijn Wilhelmina-biografie leest - ik heb het
van kaft tot kaft gelezen - dan kom je te weten dat ze poppen had. En dat die
namen hadden. En dat ze al vroeg recalcitrant was. Ze lijkt niet zo sympathiek.

'Haar belang ligt natuurlijk toch in die oorlog. Na haar vlucht moesten mensen
in Den Haag slalommend over straat omdat haar staatsieportetten uit het raam
gegooid werden. Maar dat negatieve beeld is vervolgens door Radio Oranje
helemaal gladgestreken natuurlijk. Het wachten is denk ik op een jonge
historicus of historica die de mythe doorprikt.'

Gaat u Wilhelmina deel 2 ook lezen?

'Ik heb nu zelf vier projecten onder handen. Voorlopig niet.'

Van der Zee (Foto Ben Wind)

Geschiedenis ; Tweede wereldoorlog ; Koningshuizen ; Politiek en Staat ; Recht ;
Staatsrecht ; Staatsvormen ; Kunst en Cultuur

LOAD-DATE: May 8, 2003

LANGUAGE: DUTCH

                © 2001 PCM Uitgevers B.V.  All rights reserved.

                               67 of 82 DOCUMENTS

                                NRC Handelsblad

                               February 24, 2001

Verzorgingsstad

BYLINE: PAUL SCHNABEL

SECTION: Wetenschap & Onderwijs; Pg. 45

LENGTH: 1394 words


Ingrid van der Vlis. Leven in armoede. Delftse bedeelden in de zeventiende eeuw.
Amsterdam, Prometheus/Bert Bakker, 474 blz. Erasmus Universiteit Rotterdam, 16
februari. Promotor: prof.dr. W.Th.M. Frijhoff

Ruim veertig jaar geleden promoveerde de latere Utrechtse hoogleraar Piet
Thoenes op een proefschrift over 'De elite in de verzorgingsstaat'. Dat klinkt
nu heel gewoon, maar Thoenes was de bedenker van het woord verzorgingsstaat, dat
hij terecht een betere vertaling vond van het Engelse begrip 'welfare state' dan
het toen gangbare en nog steeds wel gebruikte welvaartsstaat. Ook Thoenes'
definitie van de verzorgingsstaat is nog geldig. 'De verzorgingsstaat is een
maatschappijvorm, die gekenmerkt wordt door een op democratische leest geschoeid
systeem van overheidszorg, dat zich - bij handhaving van een kapitalistisch
productiesysteem - garant stelt voor het collectieve sociale welzijn van haar
onderdanen'. De ontwikkeling en uitvoering van een verzorgingsstaat is de taak
van een planvolvoerende elite van ambtenaren en wetenschappers. Hij was daar
helemaal niet gelukkig mee, hij miste het politieke debat en de actieve burger
in een meer democratisch dan technocratisch vormgegeven verzorgingsstaat.

Ik moest weer aan Thoenes, een van mijn leermeesters, denken toen ik Ingrid van
der Vlis' proefschrift over de armenzorg in Delft las. Een verzorgingsstaat was
er toen niet, maar een verzorgingsstad was Delft al zeker wel. Niet alleen Delft
overigens. Het zeer gedetailleerde beeld dat Van der Vlis geeft van de bedeling
in deze middelgrote stad, is met kleine plaatselijke verschillen zeker ook
geldig voor de andere Hollandse steden. Met het idee dat de armenzorg vroeger
een wat willekeurig strooien met kleingeld of juist een erg zuinig uitdelen uit
een ternauwernood geopende beurs was, rekent zij grondig af. De armenzorg
bestond uit een behoorlijk ingewikkeld en vrij hoog gedifferentieerd systeem van
wat Abram de Swaan 'verzorgingsarrangementen' noemt.

De arme was niet de toevallige ontvanger van een aalmoes, maar onder bepaalde
voorwaarden bijna een uitkeringsgerechtigde in de moderne zin van het woord. De
elite van de stad zag er ook behoorlijk nauwlettend op toe dat de verdeling van
de middelen rechtvaardig gebeurde. Natuurlijk was er geen sprake van enige vorm
van democratie en ook ging het niet om het collectieve sociale welzijn in de
moderne zin van het woord. Maar toch, de armenzorg was niet alleen maar een
kwestie van het geven van wat geld en brood. In de winter was er een turf, bij
gelegenheid werden ook kleren en huishoudelijke artikelen verstrekt, voor de
kinderen werd vaak het onderwijs betaald of was er de mogelijkheid ergens in de
leer te gaan. Ook huursubsidie kwam regelmatig voor en zelfs reisgeld werd
verstrekt. Vrouwen van zeelieden konden in afwachting van de gage een beroep
doen op de steun van de armenzorg. Bij ziekte, ouderdom en overlijden werd hulp
geboden en zwangere vrouwen konden rekenen op extra steun en de hulp van een
vroedvrouw. Er werd op geregelde tijden kantoor gehouden, alles werd keurig
geadministreerd en de bedeelde was herkenbaar aan een bedelingsnummer en een
bedienbriefje, dat op een plankje gelijmd als een soort credit card dienst deed.

Delft was een verzorgingsstad en bood in veel opzichten zorg op maat. In ieder
geval kon de bedeelde rekenen op een redelijk vaste uitkering, die hem een
bestaan in de buurt van de armoedegrens garandeerde. De Gouden Eeuw telde heel
veel arme en zeer arme mensen. In vrijwel alle steden was een behoorlijk deel
van de bevolking afhankelijk van de bedeling. In Delft ontving gemiddeld zo'n
15% van de bevolking steun van de Kamer van Charitate, de officiele naam van de
bedeling, en dat vaak tientallen jaren lang. Ingrid van der Vlis reconstrueerde
de bedelingsgeschiedenis van alle ruim 850 huishoudens die in 1645 bij de
bedeling bekend waren. De hele stad telde toen zo'n 5.000 huishoudens met
gemiddeld 4-5 leden. Ter vergelijking, tegenwoordig is de gemiddelde
huishoudengrootte ongeveer de helft daarvan en het aantal huishoudens rond de
armoedegrens ligt op ongeveer 10%.

Om voor de bedeling in aanmerking te komen, moest de nood hoog gestegen zijn.
Dat kon toch snel gebeuren. De gewone zeventiende-eeuwer verdiende gemiddeld een
zeer karig loon, vaak niet genoeg om een gezin van te kunnen onderhouden, laat
staan iets voor later opzij te kunnen leggen. Ziekte, gebrek, ouderdom, verlies
van de echtgenoot of opgroeien als wees waren relatief gewone gebeurtenissen,
maar hun gevolgen waren veel dramatischer dan nu. In de meeste gevallen
betekende het pure armoede en een grote mate van afhankelijkheid van familie,
vrienden en uiteindelijk instanties als de Kamer van Charitate. Deze kruising
van sociale dienst, AWBZ-verbindingskantoor, Leger des Heils en
indicatiestellingsorgaan was ook mede verantwoordelijk voor bijvoorbeeld het
Leprooshuis en het Pesthuis, de opvang van passanten, het Weeshuis, het Gasthuis
en allerlei vormen van opvang bij particulieren ('bestedingen'). Eigenlijk
alleen de zorg voor gekken, zwakzinnigen en ongunstige elementen viel buiten de
jurisdictie van de Kamer, die kantoor hield in een vleugel van het Prinsenhof.

Hoewel de bedeling tientallen jaren kon duren, werd er toch steeds op gelet dat
mensen die zichzelf weer wat beter konden redden, geen steun meer kregen. Ging
het later toch weer slechter, dan kon men weer opnieuw eter worden van het
ettelijke kilo's zware roggebrood dat, voorzien van het wapen van de stad, het
standaardmenu voor een arme vormde. Wie zich schuldig maakte aan crimineel
gedrag of op een andere manier ongunstig opviel als 'lui' of 'oneerlijk',
verloor al gauw zijn entree bij de regenten van de Charitate. In de loop van de
zeventiende eeuw werd het ook steeds belangrijker dat men als een echte inwoner
van Delft werd gezien en bij voorkeur als een aanhanger van het juiste geloof.
Het geld dat de regenten uitgaven voor onderwijs was niet bedoeld om de oorzaak
van de armoede bij de wortel aan te pakken, maar om ook de arme zelf de bijbel
te kunnen laten lezen. De betekenis van onderwijs in de bestrijding van armoede
werd pas in de tweede helft van de achttiende eeuw beseft.

Wat een boek als dit zo aantrekkelijk maakt, is het inkijkje dat het biedt in
een wereld die, bijna zonder sporen na te laten, is verdwenen. De steuntrekkers
van toen schreven niet en als ze het gedaan zouden hebben, zouden ze zelden over
zichzelf gesproken hebben. Van al die Neeltges en Trijntges, Pieters en
Willempges, van wie we geen afbeeldingen kennen en van wier huizen niets meer
over is, weten we nu, dankzij de boekhouding en de verslaglegging van de
regenten, ineens veel meer. Het leven van de kleine luiden is altijd al slecht
gedocumenteerd geweest en dat maakt het achteraf zo moeilijk je iets bij die
levens voor te stellen. Dankzij Ingrid van der Vlis zien we nu een aantal levens
ineens van dichtbij. Dat is niet alleen maar een hoop ellende. Sommige mensen
zien we door beter werk, een goed huwelijk of een erfenis uit de misere
omhoogkomen, anderen blijven naast hun eigen werk toch ook de bedeling nodig
hebben om de eindjes aan elkaar te knopen. Het leven van de gewone man is al
sinds jaren een hot topic in historisch onderzoek. Het sociaal-historische
karakter van het genre begint langzamerhand plaats te maken voor een meer
cultuurhistorische benadering.

Ook in de studie van Ingrid van der Vlis horen we niet in de verte al het
tromgeroffel van de klassenstrijd. We worden vertrouwd gemaakt met een cultuur
van armoede en met de bedeling als een subtiel evenwicht tussen controle en
compassie, tussen welbegrepen eigenbelang van de welvarende Delftenaar, die zijn
bijdrage levert aan de collecte, en de verwachting van hulp van degene die niet
goed meer voor zichzelf kan zorgen. Het thema is sociologisch, het taalgebruik
ook wel, al is het dan in een heel losse zin, maar de aanpak is typisch
geschiedkundig. Waar sociologen graag gaan generaliseren en in brede streken een
groot verhaal zullen neerzetten, blijft Ingrid van der Vlis heel dicht bij de
stof en ook bij het stof van de door haar uitgeplozen archieven. Dat is dan ook
het enige dat er ten nadele van dit verder heel levendige en leesbare boek
gezegd kan worden.

Sociale zekerheid ; Geschiedenis ; Kunst en Cultuur ; Economie ; Sociale
Economie

LOAD-DATE: May 8, 2003

LANGUAGE: DUTCH

                © 2001 PCM Uitgevers B.V.  All rights reserved.

                               68 of 82 DOCUMENTS

                                NRC Handelsblad

                               February 23, 2001

Straatsloeries voor scholieren ; Peter Pluymaekers maakt direct theater

BYLINE: DOOR WILFRED TAKKEN

SECTION: CS; Pg. 27

LENGTH: 1832 words


Peter Pluymaekers maakt snelle voorstellingen voor een jong publiek. Zijn nieuwe
stuk gaat over hooligans: 'Ik laat zien waarom ze zo gewelddadig zijn.'

'Hamas, Hamas/ Alle joden aan het gas.' Een huivering gaat door het Amsterdamse
Rozentheater als vijf voetbalvandalen deze strijdkreet de zaal in brullen. Ze
hebben net een veldslag tegen een groep Ajax-supporters gewonnen en vieren dit
met antisemitisch gezang. In deze wereld geldt Ajax immers als een 'jodenclub'.

Regisseur Peter Pluymaekers (42) maakt met zijn toneelgroep ZEP 'rauwe, directe,
actuele' stukken als Trainspotting en Wild Grrrl die veel jongeren trekken. In
zijn nieuwe stuk Hooligans, dat op 17 maart in premiere gaat, portretteert
Pluymaekers de harde kern van een gewelddadige supportersgroep. De jonge acteurs
die de hooligans spelen roepen de Hamas-leus met pijn in het hart. In het
dagelijkse leven zijn ze brave seizoenkaarthouders van Ajax. Daarop heeft
Pluymaekers ze uitgezocht: 'Ik wilde acteurs die van voetbal houden. Deze
jongens zijn allemaal hartstochtelijke fans en voetballen zelf bij
amateurclubs.'

Pluymaekers, die zegt de meeste spelers van de eredivisie uit zijn hoofd te
kunnen opnoemen, raakte enthousiast door het boek The Football Factory van de
Britse schrijver John King. Hij schreef een bewerking die tijdens de repetities
nog flink wordt aangepast.

Pluymaekers: 'Ik merk nu al dat de junks uit Trainspotting op meer sympathie
konden rekenen dan deze hooligans. Veel toeschouwers vinden hooligans beesten
die aan de hoogste lantaarnpaal moeten worden opgehangen. Het publiek kan dus
moeilijk met ze meeleven. Ik wil mensen van ze maken die ook kwetsbare momenten
hebben. Ik probeer ook te laten zien waarom ze zo gewelddadig zijn.'

Waarom zijn ze zo gewelddadig?

'Ik heb in mijn jeugd zelf meegedaan met krakersrellen dus ik weet hoe het voelt
om een baksteen te gooien. Dat geeft een geweldig gevoel van macht, een kick,
een adrenalinestoot waaraan je verslaafd kunt raken. Door dat krakersverleden
snap ik iets van de haat van hooligans tegen de politie en de maatschappij. Ik
heb gezien hoe agenten hun monopolie op geweld misbruiken, door arrestanten van
de trap te gooien of in hun cel in elkaar te slaan. Krakers handelen uit
politieke motieven. Bij hooligans ligt dat veel primitiever, maar het gaat bij
hen ook om verzet tegen de maatschappij.'

Is het een verzetsdaad om een Ajax-supporter op een veldje bij Beverwijk dood te
slaan? Of om een spijkerbom in een vak vol toeschouwers te gooien?

'Dat doen gekken die niet representatief zijn voor de groep. Hooligans hebben
ook een erecode: als je een vent bent, blijf je staan, ga je neer dan moet de
aanvaller kappen. Ze gaan ook zelden tegen gewone burgers tekeer. Kinderen en
bejaarden laten ze met rust.'

U maakt een soort ridders van ze.

'Er zit ook veel lol en kameraadschap bij. Ik wil laten zien dat ons beeld van
hooligans niet altijd klopt. Je kunt een hooligan niet aan zijn kleding
herkennen. Ze dragen bijvoorbeeld nooit clubsjaaltjes en -shirts. Dat vinden ze
dom staan. Ze zijn lang niet allemaal werkloze, ongeschoolde jongeren. Er zitten
ook registeraccountants bij, mensen met een vrouw en kinderen. In het weekeinde
leven ze zich uit. Het zit blijkbaar in iedereen.'

Dit is uw derde stuk over straatgeweld. Bent u gefascineerd door geweld?

'Ik wil maatschappelijk betrokken stukken maken en momenteel zijn veel mensen
geobsedeerd door straatgeweld. Ik denk niet dat er per se meer geweld is dan
vroeger. Ik las laatst een ANWB-fietsgids uit 1908 waarin gewaarschuwd wordt
nooit onbegeleid door bepaalde dorpen te fietsen. Straatgeweld is er altijd
geweest. Interessanter is dat het zo belangrijk voor ons is geworden, ook voor
het theater. Schrijver Heiner Muller zegt dat in de toekomst theater steeds meer
op gladiatorengevechten gaat lijken. Op Amerikaanse toneelscholen is
vechtchoreografie al een verplicht vak. Natuurlijk zou ik liever in een wereld
van love, peace and happiness leven. Indirect zit er wel een boodschap in
Hooligans: jongens, niet vechten.'

Pluymaekers, geboren in Meerssen, een dorpje bij Maastricht, wilde aanvankelijk
ontwikkelingswerker worden, maar op stage in Calcutta kon hij de aanblik van op
straat stervende mensen niet verdragen. Hij verhuisde naar Amsterdam waar hij in
de kraakscene terechtkwam. In 1987 voltooide hij de regieopleiding. De eerste
jaren maakte hij zeer diverse vormen van theater: performances, objecten- en
poppentheater, waarin bijvoorbeeld twee fietslampjes een dialoog voerden. Hij
ensceneerde repertoire-stukken als Stella van Goethe en Heiner Mullers Kwartet
uitgevoerd in een huifkar, waarin de naakte spelers praktisch op schoot bij de
toeschouwers zaten. Sinds drie jaar heeft hij een duidelijk herkenbare stijl,
met dynamische stukken in krachtige straattaal over randgroepjongeren,
hooligans, stoepsletten en junks, geschreven door hippe Britten als Irvine Welsh
en Rebecca Prichard.

Pluymaekers: 'Die ommezwaai in 1997 had met subsidie te maken. Ik kreeg vaak
geen subsidie omdat de beoordelaars mijn werk te uiteenlopend vonden, ik had
geen herkenbare stijl. Toen heb ik besloten dat ZEP zich voortaan louter richt
op rauw, actueel theater. Nu ben ik opgenomen in de Cultuurnota en krijg ik
gelukkig structurele subsidie.'

Trainspotting, over een groep Schotse junks, trok volle zalen, vooral veel
jongeren. Ook Wild Grrrl, over het desolate leven vol seks en geweld van twee
straatsloeries, staat op de kijklijst van veel middelbare-scholieren die voor
het cultuurvak CKV naar toneel moeten. Toch zegt Pluymaekers dat hij geen
jongerentheater maakt: 'Ik richt me juist op een zo breed mogelijk publiek. Ik
maak vooral wat ik zelf graag wil zien, blijkbaar heb ik de smaak van een
jongere, een oudere jongere. Van Trainspotting had ik verwacht dat het vooral
dertigers zou trekken. Van Wild Grrrl had ik helemaal niet verwacht dat het zo'n
succes zou zijn.'

Maar uw stukken gaan over jongeren met ruw taalgebruik en ruwe omgangsvormen,
precies wat jongeren aanspreekt.

'Wild Grrrl gaat over meisjes van zestien in de moeilijke fase van hun leven.
Natuurlijk spreekt dat jongeren aan, maar dat is niet de reden waarom ik het
gemaakt heb. Verder valt het wel mee met die herkenbaarheid. Het overgrote deel
van de jongeren leeft niet als junks, hooligans of hoertjes. Toen we Wild Grrrl
in Emmen speelden, zaten de meeste scholieren in de zaal als een kip naar het
onweer te kijken. Die stukken laten niet hun eigen leefwereld zien, maar een
wereld die ze niet kennen, en die ze daarom aantrekkelijk, avontuurlijk
voorkomt. Daarom houden jongeren, met hun romantische geest, van actiefilms, van
drugs en hiphop en house: veel kicks, veel adrenaline.

'Verder is het de losse, open vorm die jongeren aanspreekt. Het zijn geen
stukken met een vierde wand, het klassieke toneel waarin de toeschouwers als het
ware door een raam naar binnen kijken. Deze stukken zijn meer op de manier van
stand up comedy gemaakt. De spelers vertellen het direct aan de zaal, met veel
humor en snelheid.'

U lijkt nogal bezig te zijn met geldzaken, met wel of niet gekregen subsidies.
Speelt geld een belangrijke rol?

'Het theater is een keiharde kapitalistische wereld waarin je het na een
mislukking meteen kunt vergeten. Een paar regisseurs van mijn generatie, zoals
Johan Doesburg en Ivo van Hove, kregen de kans om bij een groot gezelschap te
experimenteren. Voor de anderen die niet in de taart zijn gevallen, zoals ik, is
het gewoon sappelen. Dan wordt je wel gedwongen om opportunistisch te zijn en
steeds bezig te zijn met geld.'Trainspotting was weliswaar een succes maar ik
moest het opstarten als vrije productie en ik dreigde met een tekort van
anderhalve ton te blijven zitten. Gelukkig kreeg ik toen alsnog subsidie. Wild
Grrrl is nog steeds niet uit de kosten. Kleine zalen, klein rendement, zodat we
het nog steeds spelen. De rijkssubsidie schept gelukkig veel rust. Nu hoef ik me
niet meer zo druk te maken over geld.'

Door subsidieproblemen is Pluymaekers nu reeds uit het project gestapt om van
het Amsterdamse Rozentheater een jongerentheater te maken. Het theater zou
geexploiteerd worden door De Theatercompagnie, in samenwerking met ZEP, Huis aan
de Amstel en het Syndicaat. De gemeente Amsterdam heeft de subsidieaanvragen van
de andere partners gehonoreerd, maar die van ZEP afgewezen. Hooligans is nu het
eerste en laatste stuk geworden dat hij in het Rozentheater speelt. De
perspremiere is in theater Bellevue.

Het andere project samen met de Theatercompagnie, De naam/ De nacht van de
Noorse schrijver Jon Fosse, staat ook op de tocht. Dat stuk zou vorig jaar al in
premiere gaan. Maar na zeven weken repeteren besloot Pluymaekers twee spelers te
vervangen wier speelstijl niet bij de rest van de groep paste. Omdat hij andere
verplichtingen had, stelde hij het stuk uit tot april. Het Amsterdamse Fonds wil
de onderneming inmiddels niet meer subsidieren en de twee gezelschappen kunnen
het moeilijk uit eigen zak betalen. Pluymaekers is hierover nog in
onderhandeling.

De twee vrije producties die Pluymaekers onlangs regisseerde, Er valt een traan
op de tompoes van Annie Schmidt en The Mousetrap van Agatha Christie, staan
ongeveer haaks op wat hij voor ZEP maakt.

Pluymaekers: 'Ja, als je het een jongerentheater noemt, kun je het andere wel
bejaardentheater noemen. Ik was trouwens bij Nachtasiel van het RO Theater dat
volgens de berichten zoveel overlast had van jongeren op het balkon. Maar dat is
schromelijk overdreven, ze deden bijna niets, een beetje met klapkauwgom spelen,
dat was alles. Bij Er valt een traan op de tompoes zaten vele bejaarden, en ik
kan je verzekeren dat die voor veel meer overlast zorgen: luidkeels er doorheen
praten, rondzingende gehoorapparaten, of tussentijds naar de wc gaan met hun
looprek.'

Wat trekt u aan in de vrije sector?

'De efficiente en gedreven werkhouding, geld verdienen met theater maken, en de
volle zalen. Het gesubsidieerde toneel is vaak nogal op zichzelf gericht. Ons
voor ons. Er worden teveel uitputtend doordachte Hamlets gemaakt waar alleen
geoefende exegeten nog een nieuw lichtje in zien. Ik maak het liefst theater
voor een zo groot en breed mogelijk publiek. Ik ben niet bezig met puur
esthetisch genot, met intelligente knipoogjes. Ik wil stukken met alledaagse
humor, waarin je direct contact met het publiek maakt. Niet omdat ik het publiek
wil plezieren, maar omdat ik zelf van entertainment houd, met een goede
achtervolging op zijn tijd. Ik ben een volkse jongen uit Limburg. Mijn ouders
hadden een patatzaak. Ik heb een volkse smaak.'

'Hooligans' tournee 2/3 t/m 30/5. 'Wild Grrrl' vanavond en morgen laatste
voorstellingen in Het Oude Raadhuis te Hoofddorp. Inl.: 020-6266330 of
www.zep.nu.

Peter Pluymaekers foto's Maurice Boyer

Repetitie van de voorstelling 'Hooligans'

Vernielingen en vandalisme ; Theater ; Kunst en Cultuur ; Kunst ; Recht ;
Criminaliteit ; Delicten

LOAD-DATE: May 8, 2003

LANGUAGE: DUTCH

                © 2001 PCM Uitgevers B.V.  All rights reserved.

                               69 of 82 DOCUMENTS

                                NRC Handelsblad

                               February 13, 2001

Particulier initiatief bij veiligheid is welkom

BYLINE: ATZO NICOLAI

SECTION: Opinie; Pg. 6

LENGTH: 1076 words


De politiek moet de grenzen bepalen tussen publiek en privaat in het
veiligheidsbeleid, betoogde J. Vogel onlangs op de opiniepagina.

Atzo Nicolai geeft aan waar die grenzen moeten liggen en betoogt dat
particuliere initiatieven de ruimte moeten krijgen.

Veiligheid is waarschijnlijk de oudste en belangrijkste overheidstaak. Er wordt
daarom hoge prioriteit aan gegeven in de politiek, zeker ook door het kabinet.
Er is deze regeerperiode veel extra geld uitgetrokken voor justitie en politie
en er komen vijfduizend agenten bij op straat, van wie drieduizend nieuw zijn en
tweeduizend achter het bureau vandaan worden gehaald. Dat is nog niet genoeg en
bij een volgend regeerakkoord zal ongetwijfeld weer worden gesproken over nog
verdere uitbreiding.

Het zal echter nooit zo ver gaan dat de overheid de totale verantwoordelijkheid
voor de veiligheidszorg zal dragen. Al zouden we het kunnen betalen, we zouden
niet eens willen dat bij elke lantaarnpaal een agent staat. Er ligt ook een
verantwoordelijkheid bij de burger.

Op steeds meer plekken neemt de burger die verantwoordelijkheid ook. Hij
beschermt zijn huis beter tegen inbraak. In sommige buurten worden afspraken
gemaakt over het in de gaten houden van elkaars huis of om te surveilleren, soms
met inschakeling van een particulier beveiligingsbureau. Veel initiatieven ter
bestrijding van zinloos geweld roepen op ook eigen verantwoordelijkheid te nemen
en het niet zomaar te laten gebeuren als je iemand op straat in elkaar geslagen
ziet worden.

Bedrijven zetten vaker particuliere beveiligers in bij bedrijfsterreinen.
Horecaondernemers maken afspraken onderling en met de gemeente om risico's te
verkleinen door het hanteren van verschillende sluitingstijden of een
alcoholvrij laatste uur, door strenger schenkbeleid en beter portiersbeleid,
waarbij men zich niet alleen verantwoordelijk voelt tot aan de eigen drempel,
maar ook voor de veiligheid in de gezamenlijke uitgaansstraat.

Bij voetbalwedstrijden worden steeds meer stewards ingezet door de organisatie
om de gang van zaken in en rondom het stadion ordelijk te laten verlopen.

Hier en daar vindt enige verschuiving plaats tussen publieke en private
veiligheidszorg. Is dit een onwenselijke of riskante ontwikkeling, zoals wordt
gesuggereerd door voorzitter J. Vogel van de politievakorganisatie ACP op 1
februari op de Opiniepagina, en door anderen elders naar voren is gebracht?
Integendeel. In sommige grote steden is de inzet van politie bij
voetbalwedstrijden aanzienlijk afgenomen door de inzet van stewards. Dat is
alleen maar mooi. Het initiatief van de Marokkaanse vaders in Overtoomse Veld in
Amsterdam om regelmatig te surveilleren is terecht door velen toegejuicht.

Ook als het niet een particulier initiatief is, maar de overheid die private
beveiliging inschakelt - bijvoorbeeld ter bescherming van gebouwen, of als een
gemeente bijvoorbeeld bij een markt particuliere beveiliging inzet om de politie
te helpen bij het toezicht houden - is er geen probleem.

Er is pas een probleem als uit handen wordt gegeven wat de verantwoordelijkheid
van de overheid is, en daarvan is in deze gevallen geen sprake. Vogel heeft wel
gelijk met zijn roep om politieke duidelijkheid over wat bij veiligheidsbeleid
op het terrein van de overheid ligt. In de Tweede Kamer wordt hierover
verschillend gedacht. Voor de VVD draagt de overheid zorg voor basisveiligheid
van iedereen, zowel wat betreft de openbare orde als wat betreft de opsporing.

Private vormen van veiligheidszorg mogen niet in de plaats komen van publieke
veiligheidszorg, maar alleen aanvullend zijn. Dat kan ook nauwelijks anders
omdat het geweldsmonopolie bij de overheid rust. Daar mag nooit aan worden
getornd. Particuliere beveiligers mogen geen wapens dragen en hebben geen
bijzondere bevoegdheden. Sterker, ze mogen niets meer dan elke gewone burger. Ze
mogen de boel in de gaten houden, de politie bellen als ze iets zien en iemand
die ze op heterdaad betrappen staande houden. Allemaal dingen die iedereen mag,
maar niet iedereen doet.

Ook als het gaat om opsporen is de situatie duidelijk. Het is niet zo dat, zoals
Vogel schrijft, particuliere recherchebureaus, in tegenstelling tot de politie,
geen hinder hebben van wetgeving of controle. Integendeel, ook voor particuliere
rechercheurs geldt dat zij niet meer mogen dan gewone burgers, terwijl de
politie allerlei vergaande bevoegdheden heeft, die kunnen leiden tot
afluisteren, geheime informatie achterhalen enz.

De afbakening tussen publiek en privaat speelt ook bij de discussie over
doorberekenen van politiekosten bij voetbalwedstrijden. Ook daar ligt het niet
zo ingewikkeld. Het doorsturen van een rekening voor gemaakte politiekosten is
in strijd met de grens tussen publiek en privaat.

Als bij een evenement veel politie nodig was om het goed te laten verlopen of
omdat het uit de hand is gelopen, mag niet de organisatie achteraf aansprakelijk
worden gesteld voor de kosten. Er moeten wel strenge eisen worden gesteld aan de
organisator voor wat betreft het nemen van voorzorgsmaatregelen. Het handhaven
van de openbare orde is echter een publieke zaak. Iets anders is dat als het
gaat om grootschalige commerciele evenementen die veel (politie)kosten met zich
meebrengen, zoals bepaalde categorieen voetbalwedstrijden, het wel logisch zou
zijn een standaardvergoeding bij de vergunningverlening te vragen, vergelijkbaar
met reinigingsheffing of vermakelijkheidsbelasting.

Besluitvorming over de inzet van de politie is bij uitstek een publieke zaak.
Particulieren die private beveiliging willen, moet niets in de weg worden
gelegd, maar betalen voor het inzetten van politiemensen, zoals aan de orde was
bij een horecavoorziening die voor een paar agenten betaalde, kan niet. Politie
is niet te koop.

Natuurlijk is en blijft veiligheid altijd primair de verantwoordelijkheid van de
overheid, maar als aanvullend daarop particuliere initiatieven worden ontplooid
moeten we niet te snel bang zijn voor het ontstaan van 'een schemergebied'
waarbij mensen met geld veiligheid kopen of hun zaak zelf oplossen'.
Integendeel, binnen de aangegeven grenzen moeten dergelijke initiatieven juist
de ruimte krijgen.

Atzo Nicolai is lid van de Tweede-Kamer en maakt deel uit van de VVD-fractie.

Wetgeving ; Overheidsbeleid ; Bedrijfsleven ; Bewaking en beveiliging ; Politiek
en Staat ; Openbaar Bestuur ; Politie ; Economie ; Recht ; Staatsrecht

LOAD-DATE: May 8, 2003

LANGUAGE: DUTCH

                © 2001 PCM Uitgevers B.V.  All rights reserved.

                               70 of 82 DOCUMENTS

                                NRC Handelsblad

                                February 9, 2001

POLITIEK EN GESCHIEDENIS

SECTION: boeken; Pg. 32

LENGTH: 1137 words


De Nederlandse uitgevers presenteerden maandag hun aanbiedingen voor komend
voorjaar. Nieuwe romand van onder meer Paul Claes en Renate Dorrestein en Lulu
Wang; veel Erasmus, en de vervolgdelen van de biografieen van Wilhelmina,
Soekarno en Menno ter Braak

Gerard Aalders: Berooid. De beroofde joden en het Nederlandse restitutiebeleid
sinds 1945. Boom. Maart.

De historicus Aalders speelde vorig jaar een rol in de controverse over joodse
tegoeden in Nederland. Dit boek is het vervolg op Roof (1999) waarin hij de roof
van joodse bezittingen in de oorlog behandelde.

Nigel Ashton en Duco Hellema (red.): Unspoken allies. Anglo-Dutch relations
since 1780. Amsterdam University Press. Februari.

Internationale groep deskundigen buigt zich over de Nederlands-Britse
verhoudingen op politiek en economisch gebied, van het tijdperk van Napoleon tot
op heden.

R.J. Barendse: Epos van het Brits Imperium. Balans. Maart.

De historicus R.J. Barendse schreef een breed opgezette kroniek van de ondergang
van het Britse imperium, van Churchill tot The Beatles.

Patrick Dassen en Ton Nijhuis (red.): Gegijzeld door het verleden. Boom. Mei.

Bundel over controverses in Duitsland, van de Historikerstreit over de uniciteit
van het nazisme tot het debat over Peter Sloterdijks rede over biotechnolgie en
het 'mensenpark'.

Chris van Esterik (red.): Joop van Tijn. Meester op het floret. Balans. April.

Bloemlezing uit het werk van de in 1997 overleden journalist Joop van Tijn.
Interviews met prominente politici, maar ook schrijvers en topsporters.

Gerard Groeneveld: Zwaard van de geest. Het bruine boek in Nederland 1921-1945.
Vantilt. April.

Volgens Mussolini waren 'boek en zwaard' de onontbeerlijke fundamenten van het
fascisme. Groeneveld geeft een beeld van de auteurs, uitgevers en boekhandelaren
die zich verbonden met nationaal-socialisme en fascisme.

A.G. Harryvan e.a. (red.): Voor Nederland en Europa. Boom. Maart.

Terugblik op dertig jaar Europese integratie door politici en beleidsmakers,
onder wie Jelle Zijlstra en Norbert Schmelzer.

Henk Jurgens: De culturele revolutie in Wenen. Aspekt. April.

Schets van het 'andere Oostenrijk' in de hoofdstad Wenen tussen 1890 en 1914.
Jurgens beschrijft kunstenaars en politici, maar ook de gewone man in de straat.

Arnold Karskens: Pleisters op de ogen. De Nederlandse oorlogsverslaggeving van
Heiligerlee tot Kosovo. Meulenhoff. Maart.

Overzicht en kritiek van de Nederkandse oorlogsverslaggeving door Arnold
Karskens, verslaggever voor Nieuwe Revu.

James Kennedy: Een zachte dood. Euthanasie in Nederland: de stand van zaken.
Bert Bakker. Mei.

Amerikaanse historicus, die eerder een veelgeprezen studie schreef over
Nederland in de jaren zestig, verklaart waarom in Nederland de wetgeving
aangaande euthanasie wel is versoepeld, terwijl dat in Engeland en de Verenigde
Staten niet is gelukt.

Joost Kloek en Wijnand Mijnhardt: 1800. Blauwdrukken voor een samenleving. Sdu.
Mei.

Vierde deel in de serie IJkpunten. Mijnhardt en Kloek brengen de vernieuwing in
kaart van de Nederlandse samenleving rond de eeuwwisseling.

Gyorgy Konrad: De onzichtbare stem. Over het jodendom. Van Gennep. Maart.

Bespiegelingen van de Hongaarse schrijver de rol van de joodse identiteit in
zijn eigen leven, maar ook over het jodendom in het algemeen.

Marcel Kurpershoek: Wie luidt de doodsklok over de Arabieren? Meulenhoff.
Februari.

Essays van de arabist Kurpershoek, buitengewoon hoogleraar te Leiden, over de
Arabische wereld, van religieus fundamentalisme tot de rol van de Wereldbank.

Andre van der Louw: Op de huid van de tijd. Herinneringen. De Arbeiderspers.
Mei.

Herinneringen van voormalig redacteur van de jongerenbladen Twen, Taboe en
Hitweek, oud-voorman van Nieuw Links in de PvdA, voormalige burgemeester van
Rotterdam en ex-voorzitter van de NOS.

Joris Luyendijk: Een tipje van de sluier. Podium. Voorjaar.

Een kleine cursus 'Islam voor beginners' van de correspondent in het
Midden-Oosten van NRC Handelsblad; voor wie in de boekenweek wil meepraten over
andere culturen.

Paul Moeyes: Buiten schot. Nederland tijdens de Eerste Wereldoorlog, 1914-1918.
De Arbeiderspers. April.

Kroniek van een ten onrechte vergeten periode in de Nederlandse geschiedenis.
Nederland speelde volgens de auteur een essentiele rol in de oorlogsstrategie
van Duitsland en het Verenigd Koninkrijk.

Leonard Ornstein en Max van Weezel: Op heilige grond. Achter de schermen van het
vredesproces in het Midden-Oosten. Prometheus. April.

Weerslag van de moeizame vredesonderhandelingen tussen Israel en de Palestijnen
door twee journalisten van Vrij Nederland die het conflict al jaren op de voet
volgen.

Ronald van Raak: In naam van het volmaakte. Conservatisme in Nederland.
Wereldbibliotheek. Maart.

Historicus Van Raak beschrijft in deze handelseditie van zijn proefschrift het
Nederlandse conservatisme in vooral de negentiende eeuw.

Thomas Rosenboom: Het journaal van Bontekoe. Athenaeum - Polak & Van Gennep.
Mei.

De auteur van Gewassen vlees en Publieke Werken hertaalde de zeventiende-eeuwse
bestseller van Bontekoe naar modern Nederlands. Hoe 55 zeelieden, inclusief
schipper Bontekoe, een kruitontploffing in de Indische oceaan overleefden en
dagenlang ronddobberden in twee kleine bootjes.

Jan Pieter van der Sterre (vert.): Boswell en Holland. Met de volledige
correspondentie van Belle van Zuylen. Atlas. Maart.

Vertaling van James Boswells verslag van zijn studietijd in Utrecht in de jaren
1763-1764, in Engeland en Amerika opnieuw uitgebracht in 1952. Opgenomen voor de
Nederlandse editie is ook Boswells briefwisseling met Belle van Zuylen.

Abram de Swaan: Woorden van de wereld. Bert Bakker. April.

Veelomvattende visie op de wereldwijde verhoudingen tussen mensen en hun talen.
De mensheid wordt volgens De Swaan bijeengehouden door 'veeltaligen' die de
verbindingen leggen tussen de ongeveer vijfduizend groepen op de wereld die elk
hun eigen taal spreken.

Marcel Verburg: Geschiedenis van het ministerie van justitie. Deel twee. SdU.
Maart.

Tweede deel van de geschiedenis van het ministerie van Justitie door
staatsrechtjurist en rechtshistoricus Verburg, behandelt het tijdvak 1898-1940,
een periode van toenemende bemoeienis van het parlement in de zaken van het
departement.

Michiel Zonneveld en Bas Soetenhorst: De val van Bram Peper. Afrekenen met een
politicus. Van Gennep. Maart.

Reconstructie van de Peper-affaire door twee journalisten van Het Parool. Wat
begon met klachten van het keukenpersoneel op het Rotterdamse stadhuis over
fraude, groeide uit tot een stroom geruchten over corruptie.

Kunst en Cultuur ; Geschiedenis ; Tweede wereldoorlog ; Algemeen ; Slachtoffers
; Levensbeschouwing ; Religie ; Jodendom

LOAD-DATE: May 8, 2003

LANGUAGE: DUTCH

                © 2001 PCM Uitgevers B.V.  All rights reserved.

                               71 of 82 DOCUMENTS

                                NRC Handelsblad

                                February 9, 2001

Killer-earthquakes? Killer-buildings!

BYLINE: DOOR ONZE CORRESPONDENT HANS VAN DER LUGT

SECTION: Kunst; Pg. 8

LENGTH: 1016 words

DATELINE: AWAJI, 9 FEBR.


'Killer-earthquakes' eisen vaak duizenden levens. Maar eigenlijk, zo concluderen
deskundigen op een congres in Japan, is het beter te spreken over
'killer-buildings': de mens negeert de risico's, al zijn ze bekend.

De laatste jaren is de schade van natuurrampen in de wereld geexplodeerd tot 70
a 80 miljard dollar per jaar. Steeds vaker en steeds meer schade, zo klonk de
boodschap van sommige deelnemers aan de Wereldconferentie over Natuurrampen die
deze week in het Japanse Awaji plaats had. Zelfs een exclusief economische
organisatie als de OESO (Organisatie voor Economische Samenwerking en
Ontwikkeling, beter bekend als de club van rijke landen) richtte de aandacht op
het onderwerp. Broederlijk zat in Awaji de OESO naast het Rode Kruis achter de
sprekerstafel.

Maar het is de vraag of het werkelijk de natuur is die de rampen veroorzaakt.
Twee jaar geleden kwamen twintigduizend Venezolanen om het leven toen na zware
regen modderstromen een smalle strook vlak land tussen bergen en zee bedolven.
Zeer zeker een ramp. Maar, zei de Venezolaan Gilberto Buenano in Awaji, de
oorspronkelijke bewoners kenden dit gevaar en woonden daarom niet op de
gevaarlijke plekken. Zij herkenden zelfs aan een bepaalde geur de komst van
modderstromen. De nieuwe kolonisten negeerden de gevaren van de natuur.

Mensen die geen band meer hebben met hun woonomgeving negeren gevaren,
verwachten dat de overheid alles onder controle heeft en kijken bij rampen naar
diezelfde overheid voor oplossingen. Rudi van Venetie van het ministerie van
VROM illustreerde dit in Awaji met een simpel voorbeeld: oude bewoners langs de
Maas kenden het risico van hoog water en zouden nooit een kwetsbare houten vloer
nemen. Nieuwkomers niet. Als vervolgens een houten vloer kan worden weggegooid
na hoog water kloppen ze bij de overheid aan voor een schadevergoeding. Een
spreker als Francesco Pisano van de Verenigde Naties hamerde in Awaji op een
mentaliteitsverandering bij media en publiek.

Maar dragen werkelijk alleen media en publiek verantwoordelijkheid? In het geval
van aardbevingen moeten we volgens de Amerikaanse Shirley Mattingley niet
spreken over killer-quakes maar over killer-buildings. Haar uitspraak werd
geillustreerd door de Indiase hoogleraar Ravi Sinha die onderkoeld verslag
uitbracht over de recente aardbeving in India waar duizenden slachtoffers nog
onder het puin liggen. Gebouwen hadden volgens strenge voorschriften moeten zijn
gebouwd omdat het gebied als risicosector was aangemerkt. Maar controle van de
voorschriften was afwezig, zelfs bij overheidsgebouwen.

Gevraagd of de huidige ramp de Indiase overheid zou kunnen bewegen tot
verbetering van het beleid, zei Sinha dat hij 'zeer optimistisch' zou zijn als
hij 'enige hoop zou vestigen op de Indiase autoriteiten'. De enige conclusie die
overblijft is dat de Indiase regering zich niets gelegen laat liggen aan de
eigen bevolking. Sinha vestigde zijn hoop op de Wereldbank. Die zou voorwaarden
moeten stellen bij financiering van heropbouw van het Indiase rampgebied.

In Japan heeft de regering volgens hoogleraar Yoshiteru Murosaki na de
aardbeving in Kobe in 1995 wel snel werk gemaakt van herstel van openbare
voorzieningen en bouw van prestige-objecten, maar zich weinig laat liggen aan
gewone burgers. Zes jaar na de aardbeving zijn er nog altijd mensen die hun huis
niet hebben kunnen herbouwen. Geconfronteerd met deze kritiek zei een ambtenaar
dat als er binnenkort een aardbeving in Tokio komt de vernietiging nog veel
groter zal zijn en de overheid nu eenmaal niet genoeg financiele steun zal
kunnen ophoesten. De bewoners van Tokio weten waaraan ze toe zijn als de grote
aardbeving komt die gezien de historische trend elk ogenblik kan toeslaan.

Het blijft een wederkerig proces. Ook druk van de bevolking kan verbeteringen
teweeg brengen. In Turkije adverteren projectontwikkelaars tegenwoordig met de
aardbevingsbestendigheid van hun gebouwen omdat 'het publiek daar om vraagt',
zei de Turkse hoogleraar Mustafa Erdik. Na close encounters met aardbevingen in
de regio heeft een initiatief van ingezetenen in de Californische stad Berkeley
tot een uitgebreide voorbereiding op een aardbeving geleid, zo berichtte Shirley
Mattingley, onafhankelijk management adviseur. De helft van alle scholen,
politie- en brandweerposten in Berkeley bleek bij controle onveilig. Om
verbeteringen aan te brengen was het nodig de lokale belastingen te verhogen,
terwijl mensen die hun eigen huis wilden versterken daarvoor een
belastingvoordeel kregen.

De moraal van de acties in Berkeley - inmiddels overgenomen in andere
Amerikaanse steden - is volgens Mattingley dat 'de lokale bevolking zelf besluit
hoe haar toekomst er uit zal zien'. Alle ervaringen die tijdens het symposium
zijn behandeld naast elkaar gezet lijkt dat de beste methode te zijn om de
schade van natuurrampen te beperken: een bewuste bevolking en lokale overheid,
en de bereidwilligheid om gezamenlijk stappen te ondernemen. Maar in een stad
Berkeley lijkt dit makkelijker dan sommige andere gebieden. Voor arme landen, zo
stipte een spreker van het Rode Kruis aan, brengt dit het probleem met zich mee
hoe je krottenwijkbewoners en fabrieksdirecteuren gezamenlijk aan tafel krijgt.

Op de vraag wat de samenwerking van multilaterale organisaties in zo'n situatie
kan betekenen kwamen geen concrete antwoorden. Een vertegenwoordiger van VN kwam
niet verder dan de slogan 'ik ben een gelovige'. Josef Konvitz van de OESO begon
met een zo nietszeggend verhaal over de geschiedenis van multilaterale
organisaties dat de Japanse panelvoorzitter hem simpelweg afbrak omdat voor dat
soort praat 'geen tijd' was. De vraag waarom hij aanwezig was wordt duidelijk
beantwoord in een OESO-document: 'Het beeld van de OESO zal verbeteren als de
pers bericht dat de OESO een programma lanceert voor rampenpreventie en
heropbouw.'

Puin in het Indiase Ahmedabad. Voorschriften ter versteviging van gebouwen in
het risicogebied werden stelselmatig genegeerd. (Foto AP)

Volkshuisvesting ; Natuurrampen ; Rampen en Ongevallen ; Infrastructuur

LOAD-DATE: May 8, 2003

LANGUAGE: DUTCH

                © 2001 PCM Uitgevers B.V.  All rights reserved.

                               72 of 82 DOCUMENTS

                                NRC Handelsblad

                                February 7, 2001

'Historische collectie moet elders'

BYLINE: DOOR MARK DUURSMA

SECTION: Kunst; Pg. 9

LENGTH: 584 words

DATELINE: AMSTERDAM, 7 FEBR.


'Die tunnel wordt nog uw Waterloo', voorspelde voorzitter Adriaan van Dis, zich
wendend tot Rijksmuseum-directeur Ronald de Leeuw. Even dreigde het nationale
debat over het nieuwe Rijksmuseum zich te beperken tot de vraag of de
onderdoorgang van het museum afgesloten mag worden. Volgens de huidige
renovatieplannen gaat de onderdoorgang dicht. Schande, vonden veel deelnemers
aan het debat, want de onderdoorgang is de fietsverbinding tussen centrum en
zuid. De Leeuw versus de fietsers, dat wordt een zware strijd.

Gelukkig hadden de organisatoren van het officiele Rijksmuseum-debat in de Beurs
van Berlage besloten om de verbouwing tot het laatst te bewaren. Daardoor was er
ook tijd voor andere onderwerpen, zoals collectie, presentatie en doelgroep van
het nieuwe Rijksmuseum. Ruim 200 mensen, keurig op een kluitje in de glazen doos
van de Beurs, debatteerden gisteravond over die onderwerpen. Zestig 'gewone
burgers' hadden een stelling ingestuurd, veertig professioneel betrokkenen waren
daartoe door het museum uitgenodigd, en nog eens honderd aanwezigen -
museumdirecteuren, beleidsmakers, journalisten - waren anderszins door de
selectie gekomen.

Kritiek op het Rijksmuseum was er volop. Staatssecretaris Van der Ploeg: 'Het is
een beetje een gesloten burcht.' Stedelijk Museum-directeur Fuchs: 'De
mise-en-scene van het museum is primitief.' Al in het inleidende gesprekje met
Van Dis maakte De Leeuw duidelijk dat de invloed van het debat gering zal zijn.
De onderdoorgang gaat dicht, de binnenhoven gaan open, kunst en geschiedenis
gaan samen; daar zullen de vele suggesties weinig aan veranderen. 'Afwijkende
ideeen zullen we alleen aanvaarden als er een goed alternatief wordt
aangeboden', aldus directeur De Leeuw.

Het samenvoegen van kunst- en historische collectie is een van de hete
hangijzers van het nieuwe Rijksmuseum. Het museum heeft al gekozen voor een
geintegreerde opstelling, waarin historische periodes zullen worden ondersteund
met bijbehorende schilderijen en kunstnijverheid. Een heilloos plan, vonden veel
aanwezigen. Toon de vaderlandse geschiedenis elders en maak een mooi
kunstmuseum, is hun advies. Wat moeten al die buitenlandse bezoekers, op zoek
naar De Nachtwacht, met 'De strijd tegen het water', aldus
literatuurwetenschapper Van Alphen.

Verbouwingsplannen zijn prematuur zolang de cruciale vraag niet is beantwoord,
meent Kees van Twist, directeur van het Groninger Museum. Is het Rijksmuseum
bedoeld om buitenlanders de rijkdom van het Nederlands kunsthistorisch verleden
te laten zien of om Nederlanders het gevoel van een nationale geschiedenis en
identiteit bij te brengen? Voorstanders van de 'pure kunstbeleving'
(Monumentenzorger Vincent van Rossem: 'Die hocuspocus van het kolonialisme moet
er uit, het gaat om de schilderijen') stonden in het debat lijnrecht tegenover
degenen die ook de nieuwe Nederlanders willen bedienen en een internationale
context bepleiten.

De strak geregisseerde bijeenkomst in de Beurs, eerder een reeks mondeling
toegelichte stellingen dan een debat, werd door Van Dis besloten met twee
voorzichtige conclusies. Voorstellen om meer rekening te houden met de
multiculturele samenleving stuiten op verzet, en een meerderheid van de
aanwezigen wil de historische collectie elders onderbrengen. En mevrouw Hoffmann
uit Enschede stelt voor het Rijksmuseum naar Oost-Nederland te verplaatsen,
voordat het westen van ons land in de golven zal verdwijnen.

Kunst ; Musea en galerieen ; Kunst en Cultuur

LOAD-DATE: May 8, 2003

LANGUAGE: DUTCH

                © 2001 PCM Uitgevers B.V.  All rights reserved.

                               73 of 82 DOCUMENTS

                                NRC Handelsblad

                                February 5, 2001

Nu of later debat over Zorreguieta?

SECTION: Opinie; Pg. 7

LENGTH: 913 words


Wanneer moet de Tweede Kamer debatteren over het verleden van Jorge Zorreguieta,
de vader van Maxima? Nu, of op het moment dat de regering de Toestemmingswet
indient? Deze vraag legde de redactie van NRC Handelsblad aan de bezoekers van
de Haagse website voor. Van de tot nu toe 284 ontvangen reacties is meer dan
zeventig procent voor een debat nu.

Een keuze uit de inzendingen.

Nu

Iedereen ziet dat prins Willem-Alexander en juffrouw Zorreguieta een blijvende
relatie aan het opbouwen zijn. Daarbij wordt ook steeds duidelijker dat de
koningin haar zin doordrijft en de premier achter haar aan hobbelt.Ik heb geen
vertrouwen in de premier. Hij 'poldert' net zo lang totdat de Tweede Kamer er
niet onderuit kan om tegen een huwelijk te stemmen. Ook het Nederlandse volk is
in die tijd wel zo gemasseerd dat het gaat juichen.

N. VAN GOGH

Nu

Een groot deel van de bevolking reageert met emotie op een 'sprookjeshuwelijk'.
De feiten van het Videla-bewind zijn bij velen niet echt bekend of vergeten (het
is alweer zo lang geleden). Daarom is het goed dat er tijdig op basis van de
echte feiten een debat wordt gehouden, met name voor een goede beeldvorming. Het
meisje is natuurlijk niet verantwoordelijk voor het gedrag van de vader, maar de
laatste moet maar in Argentinie blijven.

H.M. SPEELMAN

Later

De Kamerleden spreken als zo vaak tegenwoordig, voor hun beurt. Eerst is de
regering aan zet en dan de Kamer. Ik denk dat het niet aangaat een kind voor de
daden van haar vader te straffen.

RINUS VAN DE GLIND

Nu

Ondanks het feit dat GroenLinks nu is teruggekomen op een eerder verzoek tot een
debat met premier Kok (de vraag om vertrouwen is kennelijk vertrouwenwekkend
genoeg overgekomen) zou het goed zijn nu reeds een debat te voeren om te bezien
hoe de kaarten liggen en de premier tot uitspraken te dwingen die hij nu steeds
uit de weg gaat. Ook voordat er een officieel verzoek aan de Kamer wordt gericht
zou het parlement het recht op hoor en wederhoor in eigen hand moeten nemen. Dit
is een groot goed in een parlementaire democratie en voorkomt dat de Kamer voor
een fait accompli wordt geplaatst.

A. RAIC-VAN ES

Nu

Het is bij omstreden huwelijken en relaties van koninklijke personen altijd zo
gegaan dat er al werd ingegrepen op een moment dat de zaak striktgenomen nog
niet officieel aan de orde was. Dat gaat schijnbaar nu eenmaal zo. Zie Edward
VIII en mevrouw Simpson, en later prinses Margaret en Peter Townsend. In 1936
greep de Britse regering al in toen Simpson nog niet eens van haar vorige
echtgenoot was gescheiden! Ook bij Margaret is het niet eens tot een officiele
verloving gekomen! Beide keren was het wel de inzet van de regering om te zorgen
dat de zaak niet doorging. Dat is nu schijnbaar niet zo.

G. VON HEBEL

Nu

Monarchie is een vorm van mystiek, gebaseerd op de gedachte van een boven de
burger staande vorst. Trouwen van een vorst met een gewone burger doet afbreuk
aan die mystiek en tast de monarchie aan, zeker als dat gepaard gaat met hevige
discussies. Het is nu het meest optimale moment voor de politiek om een oordeel
te geven over de kennelijk bestaande drang van de koningin tot morganatische
huwelijken. Bovendien hoe te handelen indien prins Willem-Alexander thuiskomt
met de dochter van een berucht drugshandelaar of de kleindochter van Rudolph
Hess?

STEVEN ROB

Later

Het is nu (nog) niet aan de orde. Als het straks net zo gaat als met Emily, is
alle commotie voor niets geweest. Door de grote behoefte aan debat van vele
politici wordt de indruk gewekt dat er geen veel belangrijker problemen zijn in
Nederland en dat is beslist niet het geval.

TON KUIJPER

Nu

De Oranjes gaan met het toestaan van een eventueel huwelijk, een binding aan met
het voormalig Argentijnse fascisme. Een koningshuis heeft een voorbeeldfunctie
en zal dus onder alle omstandigheden van onbesproken gedrag dienen te zijn.
Toestaan van huwelijk zonder troonsafstand, zal moeten leiden tot het einde van
de monarchie.

ROLAND WEEDA

Later

Formeel is er nog geen sprake van een verloving. Pas als de kroonprins en Maxima
bekend maken te willen huwen dient er door het parlement toestemming gegeven te
worden voor dit huwelijk, wil Willem-Alexander de rechten op de troon behouden.
Het is niet opportuun de discussie in het parlement eerder te voeren. Het
parlement heeft altijd de mogelijkheid om Maxima als huwelijkskandidate af te
wijzen als haar antecedenten daar aanleiding toe geven.

J.C.M. DE JONG

Later

Men gaat nu al stemming kweken omtrent de eventuele verloving van onze
kroonprins. Waarom deze jonge mensen opzadelen met het verleden van een ouder.
Het kan toch ook zijn dat de vader van Maxima min of meer gedwongen was deel uit
te maken van dat regime. Je weet nooit hoe dat gaat in de Zuid-Amerikaanse
staten, waar men als persoon toch al niet veel te zeggen heb.

A. BEZEMER

Later

Zolang een verloving niet aan de orde is en twee mensen in een fase verkeren
waarin ze samen willen inschatten of ze een leven zouden willen en kunnen delen,
moet de politiek zich daar niet mee bemoeien. Op het moment dat het paar
daarover een besluit heeft genomen, moet wel stevig worden gedebatteerd over
hetgeen Zorreguieta heeft bijgedragen aan het schrikbewind van de Argentijnse
dicatuur.

MAURITS KALFF

DE STEMMINGwww.nrc.nl/DenHaag

Delicten ; Staatsvormen ; Staatsrecht ; Koningshuizen ; Politiek en Staat ;
Recht ; Criminaliteit

LOAD-DATE: May 8, 2003

LANGUAGE: DUTCH

                © 2001 PCM Uitgevers B.V.  All rights reserved.

                               74 of 82 DOCUMENTS

                                NRC Handelsblad

                                February 3, 2001

De Milliano 2

BYLINE: J.D. M. DE BLOCK, HILVERSUM

SECTION: Opinie; Pg. 6

LENGTH: 159 words


Politici zijn doodsbang als buitenstaanders hun bolwerk proberen binnen te
dringen. De agressie waarmee onze volksvertegenwoordigers Jacques de Milliano
hebben platgekregen is exemplarisch. In het klein maakten we dat in Hilversum
mee. Daar veroverde een nieuwe partij, Leefbaar Hilversum, een enorm aantal
raadszetels. Hoe de nieuwe raadsleden door alle gevestigde partijen zijn
tegengewerkt is schokkend. Waarom gebeurde dat? Omdat ze anders zijn. Omdat ze
niet de gepolijstje stijl van beroepspolitici hebben. En omdat ze op een
ongebruikelijke manier tegen de problemen aankijken. Kortom, omdat ze anders
zijn dan zij. De Nederlandse burger mag stemmen, maar wat zij niet mag is een
nieuwe partij oprichten. De politicus is lid van een kaste, waar maar een soort,
ingesleten, gedrag wordt geaccepteerd. Gewone burgers begrijpen daar niks van.
Die mogen daarom niet meedoen.

Politieke partijen ; Politiek en Staat ; Binnenlandse Politiek

LOAD-DATE: May 8, 2003

LANGUAGE: DUTCH

                © 2001 PCM Uitgevers B.V.  All rights reserved.

                               75 of 82 DOCUMENTS

                                NRC Handelsblad

                                January 30, 2001

Een serie bizarre en ongefundeerde aantijgingen

BYLINE: JURRIAAN KAMP

SECTION: Opinie; Pg. 6

LENGTH: 929 words


In NRC Handelsblad van 24 januari beschrijft Raymond van den Boogaard mij onder
meer als een 'verklaard tegenstander van de parlementaire democratie'. Die
beschrijving suggereert dat ik een antidemocratische visie op de politiek heb.
Ook elders in het artikel wordt die suggestie gevoed met een minachtend citaat
dat verwijst naar het gedachtegoed van de Centrumdemocraten. Deze voorstelling
van zaken ervaar ik als opzettelijk kwetsend en misleidend.

Dat blijkt verder als Van den Boogaard mij in zijn artikel terloops ook nog een
tegenstander noemt van 'preventieve vaccinatie tegen ziekten, indirecte
belastingen, het stelsel van sociale zekerheid, ziektekostenverzekering,
mondiale geldstromen en het huidige systeem van wereldhandel'. Het is een
bizarre, ongenuanceerde en ongefundeerde serie aantijgingen. Over vaccinaties
heb ik nooit geschreven, maar in Ode is een artikel verschenen dat wijst op de
gevaren van vaccins. Die waarschuwing maakt de auteur geen tegenstander van
vaccinaties. Ik bepleit meer relatie tussen belastingafdracht en
belastingbesteding. Daarmee ben ik nog geen tegenstander van indirecte
belastingen. Ik heb zelf herhaaldelijk baat gehad bij het bestaan van
ziektekostenverzekeringen - ik zal daar nooit een tegenstander van zijn. En een
pleidooi voor vernieuwing van het stelsel van sociale zekerheid is geen reden om
het af te schaffen. Hetzelfde geldt voor de wereldhandel.

Van den Boogaard baseert zijn artikel onder meer op een opstel dat ik in 1998
schreef in Ode over de democratie. In dat opstel (voor de volledige tekst zie
www.ode.nl) stel ik vast dat de vertegenwoordigende, parlementaire democratie
zo'n twee eeuwen geleden is ontworpen, en dat dat systeem sindsdien nauwelijks
is gemoderniseerd. Terwijl de invloed van de burger op allerlei plaatsen in de
samenleving - als werknemer en als consument bijvoorbeeld - de afgelopen
decennia sterk is toegenomen, is de invloed van de burger als kiezer al twee
eeuwen dezelfde. Dat feit zou wel eens een verklaring kunnen zijn voor de
frustratie die kiezers in toenemende mate ervaren als 'de kloof met de
politiek'.

De burger is steeds mondiger geworden en wil meepraten. Dat mag hij wel
dagelijks in zijn bedrijf en in de supermarkt, maar slechts eenmaal in de vier
jaar als het om de politiek gaat. In dat opzicht is de parlementaire democratie
achtergebleven bij de modernisering van de samenleving. Daarom is het
interessant om mogelijkheden te bezien om de democratie nieuw leven in te
blazen. Daarover gaat mijn pleidooi. Over meer democratie, niet over minder -
laat staan geen democratie.

De eerste stap op de weg naar meer democratie is de invoering van middelen
waarmee de burger directe invloed krijgt. Het referendum is de bekendste vorm
van directe democratie. Maar vooraanstaande denkers - zoals Geoff Mulgan, thans
topadviseur van de Britse premier Blair in Downing Street en de voormalige
Italiaanse minister van Buitenlandse Zaken Gianni de Michelis, ook niet bepaald
antidemocraten - wijzen op twee andere potentiele middelen van directe
democratie: het jury-concept naar analogie met het Amerikaanse voorbeeld van de
rechtspraak en de digitale democratie van internet.

Jury's kunnen namens de gemeenschap een oordeel vormen over bepaalde zaken. Het
Jefferson Center for New Democratic Processes in de Verenigde Staten heeft sinds
1974 veertien jury's georganiseerd voor belangrijke beleidsthema's. Zo heeft een
jury zich verdiept in de voorstellen van ex-president Clinton voor de hervorming
van de Amerikaanse gezondheidszorg. Dergelijke oefeningen blijken tot gevolg te
hebben dat de juryleden - gewone burgers, zonder speciale kennis van zaken -
veel meer inzicht verkregen in belangrijke onderwerpen van openbaar bestuur.
Inzicht stimuleert betrokkenheid en op die wijze kan het jury-concept op tal van
beleidsterreinen bijdragen aan de versterking van de democratie.

Hetzelfde geldt voor internet. Digitale democratie is meer dan een netwerk van
burgers die op gezette tijden op de ja- of neeknop drukken. Het is meer dan een
voortdurende elektronische volksraadpleging waartegen politici zich terecht
verzetten. Politiek is een gesprek dat uiteindelijk in een stemming kan
uitmonden. Die stem is niet meer dan het laatste moment van de democratie.

Het Amerikaanse tijdschrift Wired publiceerde een boeiende reportage over de
discussie op internet ten tijde van de voorlaatste Amerikaanse
presidentsverkiezingen (zie Wired, april 1997) waaruit bleek dat grote groepen
mensen op internet in staat bleken tot een zinnig, geinspireerd en gericht
gesprek over dingen die zij in hun samenleving van belang achten. Ofwel:
democratie. De burger die niet aan partijprogramma's is gebonden, is flexibel en
laat zich inspireren door andere standpunten. Uit interactie ontstaan nieuwe
visies. Kortom, internet kan bij uitstek laten zien dat democratie geen
procedure is om een meerderheid te bepalen, maar een proces waarin gedachten
worden gevormd.

In mijn opstel wijs ik erop dat jury's, digitale democratie en referenda
elementen van directe democratie zijn waarmee kan worden geexperimenteerd -
vanzelfsprekend in aanvulling op de bestaande vorm van de parlementaire
democratie. Want ook al vraagt de parlementaire democratie mijns inziens om
vernieuwing, het blijft een verworvenheid en een waardevol fundament van onze
maatschappij. Het is onzinnig om daarvan een tegenstander te zijn en dat ben ik
dan ook niet.

Jurriaan Kamp is hoofdredacteur van opinietijdschrift Ode.

Parlement ; Politiek en Staat ; Recht ; Staatsrecht

LOAD-DATE: May 8, 2003

LANGUAGE: DUTCH

                © 2001 PCM Uitgevers B.V.  All rights reserved.

                               76 of 82 DOCUMENTS

                                NRC Handelsblad

                                January 27, 2001

Gedoogbeleid 1

BYLINE: CHR. VON KLOSTERLEIN, NIGTEVECHT

SECTION: Opinie; Pg. 7

LENGTH: 279 words


Bij de evaluatie van de vuurwerkramp in Enschede en de commentaren op de
brandnacht in Volendam vallen mij een aantal vreemde reacties op.

Zowel bestuurders en ambtenaren als ook journalisten debiteren een houding die
een van hen met de zin 'rampen gebeuren, niet zeuren' onder woorden bracht. Er
wordt gevraagd wat de bestuurders van Enschede slechter gedaan hadden dan andere
en komen tot de conclusie dat die ramp ook in veel andere gemeenten had kunnen
gebeuren. En de ambtenaren presenteren zich nu als slachtoffer van de
gedoogcultuur die zij zelf geschapen hebben: 'Er waren zoveel onoverzichtelijke
en tegenstrijdige regels. Van gedogen was geen sprake, hooguit van
niet-handhaving.'

Dezelfde ambtenaren zijn veel minder soepel als een gewone burger iets wil.
Probeert u eens een dak-tuimelraam door een dakkapel te vervangen. U hebt meteen
drie ambtenaren op de stoep die de welstandsregels willen handhaven en niet
toestaan dat u een dakraam van 1,10m door een dakkapel van 1,20m breed vervangt.
En als u een snelheidslimiet overtreedt waar dat compleet ongevaarlijk is, kunt
u de verbaliserende agent ook niet vermurwen met het argument dat hij tien
anderen die net zo hard reden niet bekeurt.

Als ambtenaren klagen dat regels niet uitvoerbaar zijn is het toch hun eerste
plicht voor verandering van deze regels te zorgen. Zij zijn toch geen willoze
ja-knikkers in een totalitair systeem? Maar het gedogen is bij de ambtenarij zo
ingeslepen, omdat gedogen in plaats van handhavend optreden zo veel makkelijker
is en door hun superieuren gedoogd wordt.

Overheidsbeleid; Ontploffingen; Rampen en Ongevallen; Politiek en Staat;
Openbaar Bestuur

LOAD-DATE: May 8, 2003

LANGUAGE: DUTCH

                © 2001 PCM Uitgevers B.V.  All rights reserved.

                               77 of 82 DOCUMENTS

                                NRC Handelsblad

                                January 23, 2001

Regering wel op de hoogte van Echelon

BYLINE: DOOR EEN ONZER REDACTEUREN

SECTION: Opinie; Pg. 8

LENGTH: 299 words

DATELINE: DEN HAAG, 22 JAN.


Nederland neemt slechts in beperkte mate deel aan het internationale
spionage-netwerk Echelon door het onderscheppen en selecteren van
satellietverkeer vanuit een locatie in Zuidkamp. Voor het overige moet de
Nederlandse regering de afgelopen jaren zonder twijfel geweten hebben van het
bestaan van Echelon, al is het niet onwaarschijnlijk dat de exacte naam nooit
bij de regering bekend is geweest.

Dat stelde de Britse onderzoeksjournalist Duncan Campbell vanochtend tijdens een
zogeheten rondetafelgesprek in de Tweede Kamer met de vaste Kamercommissie voor
Justitie. Campbell heeft in opdracht van het Europees Parlement onderzoek
verricht naar de activiteiten van Echelon.

De afgelopen jaren heeft de Nederlandse regering stelselmatig geweigerd serieus
in te gaan op Kamervragen over het wereldwijde electronische spionagenetwerk dat
vooral door de Verenigde Staten, het Verenigd Koninkrijk, Australie,
Nieuw-Zeeland en Canada zou worden 'gerund'. Het zogenoemde 'Echelon-systeem'
was de afgelopen twee jaar wel regelmatig in het nieuws, vooral omdat
onderzoeksrapporten van bijvoorbeeld het Europees Parlement aantoonden dat dit
oorspronkelijke militaire spionagenetwerk - tegen bijvoorbeeld terrorisme - ook
wordt ingezet voor economische doeleinden. Bovendien worden, naast omstreden
figuren als Saddam Hussein, Bin Laden en Milosevic ook gewone burgers en
maatschappelijke organisaties als Greenpeace en Amnesty International, maar ook
het Rode Kruis en de Rooms-Katholieke kerk afgeluisterd. Vooral de vermeende
deelname aan Echelon van het Verenigd Koninkrijk is in dezen problematisch omdat
het deel uitmaakt van de Europese Unie, dat eigen regels dient te hanteren.

Spionage ; Telecommunicatie ; Infrastructuur ; Politiek en Staat ; Buitenlandse
Betrekkingen

LOAD-DATE: May 8, 2003

LANGUAGE: DUTCH

                © 2001 PCM Uitgevers B.V.  All rights reserved.

                               78 of 82 DOCUMENTS

                                NRC Handelsblad

                                January 22, 2001

Leven met honger en vrees

BYLINE: FLORIS VAN STRAATEN

SECTION: Media; Pg. 23

LENGTH: 566 words


Wie eenmaal in Afghanistan is geweest, raakt in veel gevallen voor altijd
verslingerd aan dat land met zijn woeste landschap en ruige bewoners. Dat
overkwam ook de Italiaanse journalist Ettore Mo, die de afgelopen tientallen
jaren Afghanistan veelvuldig bezocht. Maar tot zijn verdriet zag hij het land
steeds dieper wegzakken in een moeras van oorlog en burgeroorlog. Het einde is
nog niet in zicht. 'Er is geen hoop', aldus de inmiddels gepensioneerde Mo. 'Het
zal altijd hetzelfde blijven. Ze zullen elkaar eeuwig blijven bevechten.'

Samen met een bevriende chirurg, Gino Strada, besloot Mo niettemin op zijn oude
dag een poging te wagen de veelgeplaagde Afghanen te helpen. Dat doen ze door,
met Westerse fondsen, een ziekenhuis op te zetten in het noordoosten van
Afghanistan. Dit is het laatste gebied, dat nog nooit is veroverd door de streng
islamitische Talibaan. Een ziekenhuisje is hier geen overbodige luxe. In de
verre omgeving bevinden zich maar twee primitieve kliniekjes, die elk over
welgeteld een bloeddrukmeter beschikken en - belangrijk in oorlogsgebied - over
een amputatiezaag.

De bijna anderhalf uur durende documentaire handelt vooral over het wel en wee
van dit ziekenhuis in wording. Op een gegeven moment moet het ziekenhuisje
waarin de chirurg en zijn staf werken worden ontruimd doordat de Talibaan
oprukken. Op een nieuwe locatie in de befaamde Panshir-vallei richten ze in de
loop van 1999 een beter geequipeerd ziekenhuisje in.

Helaas moet worden gezegd dat goede bedoelingen geen garantie bieden voor een
goede film. De documentaire maakt een amateuristische indruk met langdurige
fragmenten waarbij onduidelijk is wat er zich afspeelt. Een schier eindeloze
reeks gewonden passeert de revue. Hoe oneerbiedig ook jegens de vaak vreselijk
lijdende patienten en hun weldoeners, de eerlijkheid gebiedt te zeggen dat de
kijker zich na ruim een uur begint te vervelen bij de aanblik van weer een
bloederige stomp van een ongelukkige die op een landmijn is gestuit.

Dat neemt niet weg dat in het voorbijgaan een interessant beeld wordt gegeven
van het door oorlog ontwrichte land. Het leven van de gewone man staat in het
teken van honger en vrees, zowel voor het oorlogsgeweld als voor de uiterst
repressieve regels van de zeer naburige Talibaan.

Het treurigst van allemaal blijven intussen de talrijke kinderen die op een mijn
zijn gelopen en een of meer ledematen missen. Wrang is het om een vader, van wie
het ene dochtertje een been en de ander een arm moet missen, te horen tieren:
'Ik zou degene die mijn kinderen van hun ledematen heeft beroofd graag hetzelfde
aandoen. Ik zweer dat ik hem zou doden.' De moeder zit er verslagen bij en weet
niet veel meer uit te brengen dan: 'Wij zijn arme mensen zonder hoop.'

Af en toe nemen de makers van de film ons ook mee naar de frontlijn, waar de
mujahedeen uit het noordoosten strijden met de Talibaan. Daarna zien we hoe er
weer een nieuwe stroom doden en gewonden wordt afgevoerd van het slagveld. De
mujahedeen blijven ondanks alles veel tot Allah bidden, in de stellige
overtuiging dat deze aan hun zijde staat. De ironie wil dat er aan de andere
kant van de frontlijn even vurig wordt gebeden door de Talibaan in de rotsvaste
overtuiging dat Allah ook hen door dik en dun steunt.

Dokwerk: Oorlog in het land van de Mujaheddin, Ned.3, 20.30-22.00u.

Televisie ; Media ; Omroep

LOAD-DATE: May 8, 2003

LANGUAGE: DUTCH

                © 2001 PCM Uitgevers B.V.  All rights reserved.

                               79 of 82 DOCUMENTS

                                NRC Handelsblad

                                January 13, 2001

Een taal voor de EU ondergraaft de democratie

BYLINE: MARIA MARTENS

SECTION: Opinie; Pg. 7

LENGTH: 792 words


Uit vrees voor een Babylonische spraakverwarring hield Jeroen Jansen op 3
januari op deze pagina een pleidooi voor het Engels als meest praktische taal
voor Europa. Immers, nu al wordt deze taal in informele gesprekken en
onderhandelingen tussen de vertegenwoordigers van de verschillende EU-lidstaten
veel gebruikt. Tegelijkertijd vindt hij dat de Europese burger geinformeerd moet
worden in zijn of haar eigen taal. Het is vooral aan de nationale overheden om
daarvoor te zorgen. Landstalen moeten worden gekoesterd als cultureel erfgoed,
aldus Jansen.

In tegenstelling tot Rudolf Misset, die op 28 december in deze krant een
pleidooi hield voor een 'Europese Talenruimte', ziet Jeroen Jansen een
essentieel punt over het hoofd, namelijk de aard van het werk van de Europese
Unie. De EU maakt wetten met rechtstreekse gevolgen voor burgers. Daarin
onderscheidt het werk van de EU zich van de werkzaamheden van andere
internationale organisaties zoals de VN of de Raad van Europa. De VN, de NAVO en
de Raad van Europa binden burgers indirect, via de staten. Daarom kan men in die
organisaties toe met slechts een of enkele werktalen.

Een onderbelicht punt in het artikel van Jansen is de vraag naar de betekenis
van talen voor de democratie. Openheid en openbaarheid van bestuur zijn
belangrijk voor een goed functionerende democratie. Immers, als een overheid
wetten maakt en burgers geacht worden die wetten te kennen, moet die burger ook
in staat worden gesteld, zoals het in een democratie hoort, om in een voor hem
begrijpbare taal het wetgevingsproces te volgen en wetsteksten beschikbaar te
hebben. Juist daarom worden documenten in het Europees Parlement in de elf talen
vertaald. Iedere burger of actiegroep kan via internet of via de publieke
tribune in het Europees Parlement in zijn eigen taal lezen of horen wat aan de
orde is. Dat is een kostbare zaak, maar van wezenlijk belang voor het goed
functioneren van de democratie.

Bij lezing van het artikel van Jansen doemt de vraag op, of hij taaleisen wil
stellen aan politici. Mogen voortaan alleen nog maar mensen kandidaat worden
gesteld voor Europese functies die een test 'beheersing van het Engels' goed
hebben doorstaan? Dat zou een ingrijpende verandering zijn. Tot nu toe is het
uitgangspunt dat burgers hun kandidaten kunnen kiezen, ongeacht hun talenkennis.
De grondslag voor een politiek mandaat is democratische legitimatie
(verkiezingen) of, in het geval van ministers, de steun van het nationale
parlement. Natuurlijk is talenkennis handig en in de wandelgangen bijna
onontbeerlijk. In de wandelgangen, waar veel wordt overlegd, uitgelegd en
besproken, is geen simultaanvertaling aanwezig. Met Frans, Duits en Engels komt
een Europarlementarier een heel eind. Inderdaad, steeds meer mensen spreken
Engels. Echter, Duits is nog steeds de taal die de meeste burgers in de Europese
Unie spreken (24 procent), Frans, Engels en Italiaans volgen op de tweede plaats
(16 procent).

Om praktische en financiele redenen is het misschien verstandig om voor het
Engels te kiezen. De taal van de elite als norm. Maar wanneer de principiele
mogelijkheid om in de eigen taal te spreken wordt afgeschaft, waarom dan niet
gekozen voor Esperanto of Latijn? Aldus worden nationale gevoeligheden
uitgeschakeld, en wordt voorkomen dat de een (bijvoorbeeld de van huisuit
Engelstalige) tijdens onderhandelingen een voorsprong heeft op de ander. Hoe dit
zij, de 'gewone burger' zal nog verder af komen te staan van het Europese debat.

Aan het einde van de achttiende eeuw maakte de Franse overheerser voor Nederland
in het Frans gestelde wetgeving. Het laatste restant uit die tijd, de 'lois des
mines', is pas enkele jaren geleden via een wetswijziging in het Nederlands
omgezet. In de vroegere Sovjet-Unie vervreemdde de politiek zich van de vele
nationale minderheden, omdat het Russisch de officiele taal was.

Natuurlijk roept de grote verscheidenheid aan talen problemen op, zeker bij de
uitbreiding van de Europese Unie. De technische mogelijkheden om die problemen
te lijf te gaan nemen toe, bijvoorbeeld in de vorm van vertaalcomputers.
Wellicht moeten in de toekomst toch enige concessies worden gedaan ten aanzien
van de hoeveelheid werktalen in alle fases van het wetgevingsproces.

Bij alle oplossingen moet echter voorop blijven staan dat de burgers van de
Europese Unie er recht op hebben om zich rechtstreeks, dus zonder tussenkomst
van voorlichters of overheidsorganen, in hun eigen taal op de hoogte te stellen
van wat er gaande is.

Maria Martens is lid van het Europees Parlement voor het CDA.

Taalgebruik ; Internationale organisaties ; Politiek en Staat ; Recht ;
Volkenrecht ; Kunst en Cultuur ; Kunst ; Taal- en Letterkunde ; Taalkunde

LOAD-DATE: May 8, 2003

LANGUAGE: DUTCH

                © 2001 PCM Uitgevers B.V.  All rights reserved.

                               80 of 82 DOCUMENTS

                                NRC Handelsblad

                                January 11, 2001

Politiepetten

SECTION: Opinie; Pg. 7

LENGTH: 437 words


HET GEZAG VAN de politie is weer helemaal terug. In de publieke discussie,
welteverstaan. Hoe het op straat is gesteld, is nu juist de vraag. De voorzitter
van de Eerste Kamer en oud-minister van Justitie Korthals Altes maakt zich in
elk geval zorgen. Aanvankelijk meende hij een kentering ten goede te bespeuren
rond het Europese voetbalkampioenschap. Maar nu is het weer helemaal mis. De
politiepet is vaak weer afgezet. Heel onverstandig, vindt de senaatsvoorzitter,
want uiterlijk vertoon hoort bij gezag.

De politiepet is een bekommernis met een hoog voorspelbaarheidsgehalte bij een
ouder wordende hoogwaardigheidsbekleder. Maar ook de veel jongere Stichting
Maatschappij Veiligheid en Politie (SMVP) zag het afgelopen jaar aanleiding een
omvangrijk project te lanceren rond het thema van de politiele
gezagsuitoefening. De eerste geluiden zijn minder mismoedig dan de toonzetting
van de senator. Hoofdcommissaris Kuiper van Amsterdam zegt lang zelf ook te
hebben gedacht dat de politie aan gezag heeft ingeboet. Nu is hij daar minder
zeker van. Naar zijn ervaring heeft de diender op straat terrein teruggewonnen.

Het geheim zit hem niet zozeer in de politiepet als in consequent optreden tegen
de kleine verloedering. Fietsers zonder achterlicht en zo, ook al komt dat wel
eens overdreven over. Toch wil Kuiper met reden geen zero tolerance-beleid.
Wetshandhaving, ook van 'kleine wetten', moet altijd een functie hebben. Het
strikte beleid heeft immers ook een keerzijde van wrevel bij de gewone burger.

Strikte handhaving verdient een strikte controle. Kuiper bepleit juist een eigen
regelruimte voor de politie. Hij verdedigt deze met de noodzaak om in te kunnen
spelen op de steeds snellere en complexere samenleving. Dat is een plausibele
stelling. Deze zou echter aan kracht winnen wanneer hij gepaard ging met
concrete voorstellen voor nieuwe vormen van redres voor burgers. Amsterdam heeft
een voorbeeld gegeven door een commissie in te stellen voor de behandeling van
klachten tegen de politie. Lagere tolerantiegrenzen hebben echter ook gevolgen
voor dit mechanisme.

DE BOODSCHAP van Amsterdam is dat het gezag van de politie niet louter een
kwestie is van uiterlijke status, maar moet worden verdiend. Toch had Korthals
Altes een punt. In de woorden van journaliste en Bijlmerbewoonster Bernadette de
Wit in haar bijdrage aan het SMVP-project: 'Toen ik die straatagenten voor het
eerst op die trendy fietsen zag, met hiphop-petjes op, stond de conservatieve
trut in mij op. Ik vind het belangrijk dat de politie gezag uitstraalt.'

Politie ; Politiek en Staat ; Openbaar Bestuur

LOAD-DATE: May 8, 2003

LANGUAGE: DUTCH

                © 2001 PCM Uitgevers B.V.  All rights reserved.

                               81 of 82 DOCUMENTS

                                NRC Handelsblad

                                January 8, 2001

Populist Thaksin betovert de armen

BYLINE: DOOR ONZE REDACTEUR WIM BRUMMELMAN

SECTION: Kunst; Pg. 9

LENGTH: 886 words

DATELINE: ROTTERDAM, 8 JAN.


In de telecommunicatie heeft Thaksin Shinawatra een fortuin vergaard. Als nieuwe
premier van Thailand belooft hij zijn landgenoten gouden bergen. Thai houden van
Thai, maar wie betaalt?

In Indonesie (bijna 200 miljoen inwoners) heerst de wanorde en worstelt
president Abdurrahman Wahid om boven te blijven. In de Filippijnen (bijna 75
miljoen inwoners) richt alle aandacht zich op het afzettingsproces in de Senaat
tegen de van corruptie verdachte en alleszins in gebreke blijvende president
Estrada. Daarom is het goed nieuws voor de aangeslagen Zuidoost-Aziatische
'tijgerregio' dat in een ander belangrijk land, Thailand (60 miljoen inwoners),
de kiezersmassa zich duidelijk heeft uitgesproken voor een sterke regering onder
leiding van de flamboyante zakenman Thaksin Shinawatra. Na de
parlementsverkiezingen van afgelopen zaterdag ligt de weg open voor de 51-jarige
multimiljonair, die twee jaar geleden zijn eigen partij oprichtte, om een
stabiele regeringscoalitie te gaan leiden.

Helaas, dat is slechts schijn. Thailand staat er met de overweldigende
overwinning van Thaksin veel slechter voor dan op grond van de
verkiezingsuitslag alleen mag worden verondersteld. Daar is alleen al het
gegeven dat Thaksin mogelijk binnen enkele maanden weer (voor vijf jaar) van het
politieke toneel moet verdwijnen, indien het Constitutionele Hof hem veroordeelt
wegens het verzwijgen van zijn rijkdom bij het aanvaarden van een eerder
(kortstondig) ministerschap. Thaksin heeft het afgelopen jaar een groot aantal
politici van de tweede garnituur naar zijn Thai Rak Thai ('Thai houden van
Thai') gelokt, en waarnemers voorspellen nog een chaotische strijd om het
leiderschap, indien Thaksin noodgedwongen naar de achtergrond verdwijnt.

Thaksin zelf maakt zich minder zorgen: ook als hij slechts kortstondig premier
kan zijn, weet hij wat hem te doen staat. 'Mijn visie is niet aangetast. Ik kan
nog steeds mijn geweer richten en de trekker overhalen', zei hij, nadat de
Thaise anti-corruptie commissie hem vorige maand al schuldig bevond aan het
verzwijgen van zijn rijkdom. 'Voordat ik sterf, wil ik eerst onze vijanden
doden, en die zijn armoede, drugs en corruptie.'

Tegenstanders van Thaksin halen hun schouders op over deze verkiezingretoriek:
vooral als het om corruptie gaat, heeft de beoogde nieuwe premier van Thailand
de schijn tegen. Moeilijk controleerbaar zijn de beschuldigingen over het kopen
van stemmen bij de verkiezingen van afgelopen zaterdag. Duidelijk is wel dat
alle 70.000 gemeenten een douceurtje van 1 miljoen baht (ruim 53.000 gulden)
tegemoet kunnen zien van de nieuwe premier - dat heeft hij tenminste beloofd.
'In plaats van stemmen te kopen voor de verkiezingen, zoals de gebruikelijke
praktijk is in dit land, geeft hij het geld nadat hij is verkozen', zei een
sceptische waarnemer aan de vooravond van de stembusgang.

Meer misschien nog dan de beschuldigingen over fraude - 'De mensen weten heel
goed waar mijn geld vandaan komt. Ik heb het verdiend. Het komt niet van
corruptie', zegt Thaksin zelf - maken analisten zich zorgen over het te
verwachten beleid volgens het recept dat 'Thai van Thai houden'. Thailand had in
de zomer van 1997 de twijfelachtige primeur om de financiele crisis in Azie in
te luiden. De nu verslagen premier Chuan Leekpai, die in november 1998 aantrad,
heeft zich onderworpen aan de receptuur van het Internationaal Monetair Fonds
(IMF), zoals sanering van de financiele sector en liberalisering van sectoren
die nauw verweven waren (en zijn) met de overheid. Chuan heeft de daarvoor vorig
jaar de gelukwensen van het hoofdkantoor van het IMF in Washington in ontvangst
mogen nemen, maar in eigen land wordt hij door de oppositie afgeschilderd als
een kille technocraat, die het land uitlevert aan de buitenlanders en Thailand
ten prooi maakt aan 'neo-kolonialisme'.

Thaksin schroomt niet om de nationalistische kaart te spelen. Zijn dynamische
uitstraling charmeert de grote, arme kiezersmassa op het platteland (dat
afgelopen zaterdag massaal op hem heeft gestemd). Maar ook de grote, veelal
Chinees-Thaise famielieconglomeraten, die de waarde van hun bezittingen ineen
zagen schrompelen na het uitbreken van de Aziatische crisis, hebben de hoop
gevestigd op de reddende arm van Thaksin bij het oplossen van hun
schuldenproblemen. Industrielen als topman Prachai Leophairat van de Thai
Petrochemical Industry en vooraanstaande bankiers hebben openlijk steun
uitgesproken voor hun collega Thaksin, die (met zijn vrouw) grootaandeelhouder
is in onder andere de houdstermaatschappij Shin Corp en het mobiele-
telefoniebedrijf Thaicom Satellite.

'Thaksin heeft een simpel plan dat aantrekkelijk is: trek meer geld uit om
banken en bedrijven in moeilijkheden te ondersteunen', zeggen waarnemers.
Belangenverstrengeling tussen de politieke en economische elite is in Thailand
niets nieuws, maar onder regie van Thaksin zal het systeem van patronage een
nieuwe impuls krijgen, vrezen zij. Dat betekent: minder inzichtelijkheid en druk
op de overheidsbegroting om meer geld uit te geven. 'Het zal vier tot vijf jaar
duren voordat de gewone man zal begrijpen dat hij betaalt voor de rijken', aldus
een analist onlangs in de Far Eastern Economic Review.

Binnenlandse politiek ; Verkiezingen ; Politiek en Staat ; Recht ; Staatsrecht

LOAD-DATE: May 8, 2003

LANGUAGE: DUTCH

                © 2001 PCM Uitgevers B.V.  All rights reserved.

                               82 of 82 DOCUMENTS

                                NRC Handelsblad

                                January 8, 2001

Grootvader Kok

BYLINE: MAARTEN HUYGEN

SECTION: Media; Pg. 20

LENGTH: 669 words


Een geslaagd politicus is ook acteur. Zes uur gisteravond: Paula van Sesamstraat
in paniek, want de oppas voor Tommy, Ienemienie en Pino komt niet opdagen.
Verward loopt ze over de straat en wie staat daar onder het afdakje van de
bushalte? Grootvader des Vaderlands, Wim Kok. Hij is er helemaal in de
donkerblauwe regerings-Ford heen gereden.

Paula klaagt haar nood tegen hem, ontdekt plotseling wie hij is en vraagt of hij
de kinderen komt voorlezen. 'Ik zou dat heel leuk vinden maar dat kan natuurlijk
niet', zegt hij. Paula: 'Dat kan wel.' En dan lopen ze samen naar het huisje.
Hij welwillend glimlachend, zichtbaar nadenkend hoe hij verder moet, als bij een
eerste repetitie. Maar het is niet houterig. Zijn toon is direct en niet naar
beneden pratend, zoals andere grote mensen wel doen. Voorzichtig peilt hij
reacties - hij blijft politicus. De beoogde oppas komt opdagen maar Kok mag toch
voorlezen en hij doet dat met intieme intonatie: 'Er staat een olifantje in het
gras/ dat zou zo graag een koetje willen wezen.' Den Uyl en Troelstra hadden het
hem niet nagedaan.

Je zou niet zeggen dat Kok kan acteren. Hij is in het bezit van een stijf,
calvinistisch imago dat goed valt in Nederland. Daar past acteren niet bij, want
dan doe je je anders voor dan je bent. Koks publieke persoon is ongekunsteld en
hij versterkt die karaktertrek in het openbaar. Hij zegt dat het 'een onsje
minder kan'. De wisselwerking tussen politicus en publiek waar Kok al een kwart
eeuw als vakbondsleider en minister mee bezig is. Soberheid speelt hij ook. Geen
mooier oefening dan een stakingsdreiging.

Alle fractieleiders zouden wel kunnen voorlezen, want ze zijn getraind in
televisie-spelletjes. Dat is geleidelijk gegaan. De grootste vernieuwing van D66
was Hans van Mierlo zelf als tv-geniek partijleider. De politicus die de
televisie niet beheerst, brengt het niet ver. Het gaat niet meer om de hoge galm
voor een zaal maar om de subtiele blik in de camera. Blair is knap, maar aan de
wereldtop staat president Clinton, met een komisch filmpje over zijn verveling
in het laatste jaar.

Ook de gewone burgers raken steeds meer gewend aan de camera. Twintig jaar
geleden zou een omstander zenuwachtig wijzen op de microfoon: 'moet ik hier
praten?'. Nu komen voorbijgangers met een paar volzinnen die verdacht veel
lijken op uitspraken die ze zelf eerder hebben gehoord. Reality programma's als
Big Brother zijn niet meer spontaan te krijgen omdat deelnemers zichzelf
promoten.

En dan de beroepsacteurs zelf. Op de goeden valt niets meer aan te merken. Nooit
meer de luide galm a la Ko van Dijk voor een groot theaterpubliek maar
microscopische gemoedstoestanden in close up. Al laat het script te wensen over,
aan de acteurs ligt het niet. Pierre Bokma speelde gisteren een meesterrol als
stalkende wethouder in De Belager (Dana Necheustan) met Johanna Ter Steege en
Kim van Kooten als belaagde vrouwen. Dan Sesamstraat dat zijn 25-jarige jubileum
viert met elke zondagavond een andere bekende voorlezer. De stemmetjes van Ernie
en Bert (Wim T. Schippers en Paul Haenen) zijn beter dan in het Amerikaanse
origineel. Haenen heeft een komische verlenging van de klinkers met rollende r
('dit is een stoorring') en Schippers hakt juist in beteuterde lettergreepjes.

De Amsterdamse hoogleraar T. Schalken is zo goed op televisie, dat zijn losse
bedenksels in Buitenhof een opening van het Journaal waard zijn. Hij
relativeerde zich als 'loslopende professor' maar het Journaal zag het niet zo.
Zijn mening over de mogelijke strafbaarheid van het Volendamse gemeentebestuur
domineerde de uitzending. Zelf kan de Journaal-redactie geen uitspraak van de
Hoge Raad lezen dus als iemand anders dat wel doet, is dat nieuws. Zwakker dan
de exuberante Schalken was de Volendamse burgemeester IJsselmuiden die voor de
camera blij de felicitaties van commissaris van de koningin Van Kemenade ontving
omdat hij voorlopig mocht aanblijven. Dat was in het verkeerde theater.

Televisie ; Media ; Omroep

LOAD-DATE: May 8, 2003

LANGUAGE: DUTCH

                © 2001 PCM Uitgevers B.V.  All rights reserved.
