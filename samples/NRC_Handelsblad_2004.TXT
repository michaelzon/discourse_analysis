
                               1 of 107 DOCUMENTS

                                NRC Handelsblad

                               December 28, 2004

Fietsen tegen terreur

SECTION: Opinie; Pg. 9

LENGTH: 543 words


Het is een Haagse pastorale: de minister van Justitie fietst als vader Drees na
gedane arbeid door de stad naar huis. Dit politieke vignet van minister Donner
(CDA) past helaas niet meer in deze tijd. Naar kantoor fietsen is roekeloos voor
een sleutelfiguur in de terreurbestrijding. De minister brengt niet alleen
zichzelf in gevaar, maar ook de staat die hij vertegenwoordigt. Hij kan wel
zeggen dat hij vervangbaar is, zoals hij vandaag doet in een vraaggesprek met
deze krant, maar na twee politieke moorden hoort hij beter te weten. De
Nederlandse samenleving is al ontwricht en het verder voorkomen van beroering is
van groter publiek belang dan Donners frisse neus.

De inlichtingendienst AIVD waarschuwde vorige week weer voor radicalisering
onder Nederlandse moslims, die in sommige gevallen tot politiek geweld kan
leiden. Nederland heeft in internationale moslimnetwerken een ongunstige naam
gekregen. Beveiligingsmaatregelen stimuleren geweld, zegt hij in het interview,
maar de ervaring leert anders. Terroristen zien niet van hun plannen af zodra ze
Donner kalmpjes door de stad zien fietsen, integendeel. Dankzij
beveiligingssmaatregelen zijn de belangrijkste doelwitten voor terroristen,
Amerika en Groot-Brittannie, na het roerige jaar 2001 terreurvrij gebleven. In
Nederland zijn er sindsdien twee politieke moorden gepleegd, waarvan die op Van
Gogh ook als moslim-terreuraanslag kan gelden.

Nog steeds ontbreekt een adequaat beleid voor persoonsbeveiliging. Er zijn twee
rangen van beveiliging voor mensen die volgens de AIVD gevaar lopen: binnen en
buiten de politiek. Bedreigde politici vallen onder het 'rijksdomein' en worden
overal beveiligd, maar gewone burgers die worden gewaarschuwd door de AIVD,
moeten contact opnemen met het politieloket van hun woonplaats. Zo wordt de
verantwoordelijkheid in de polder afgeschoven. Helaas werken terroristen niet
volgens het handboek van Thorbecke. Bovendien komen bedreigde personen ook in
andere gemeenten, waar de onderhandelingskermis opnieuw begint. De overheid zegt
hun: 'We waarschuwen u, maar u zoekt het zelf maar uit met alle lokale
autoriteiten.' Zo werkte het beveiligingssysteem voor de vermoorde Theo van
Gogh, hoewel Kamerleden in juni al om verbetering hadden gevraagd. Ook Van Gogh
fietste.

Moord kent geen rangen. Beveiliging van personen die door het rijk worden
gewaarschuwd, hoort bij het rijk. De maatschappelijke risico's zijn te groot om
aan de politieregio's over te laten. Deescaleren is van belang, maar het helpt
niet dat Donner wil laten zien dat hij als politicus geen gevaar loopt. Andere
landen zijn door ervaring wijs geworden. Alleen al in Spaans Baskenland, waar
politieke moorden al heel lang voorkomen, werken 5.000 veiligheidsagenten, niet
alleen voor politici maar ook voor andere publieke personen. In Nederland is het
probleem beperkter en lopen slechts enkele tientallen publieke personen - onder
wie moslims - gevaar. Mensen die opinies hebben geventileerd die misschien niet
door minister Donner worden gedeeld, maar wel door vele anderen. Een moord op
hen is denkbaar volgens de AIVD en zal heftige reacties oproepen van
medestanders van het slachtoffer. Terreurbestrijder Donner kan dan niet zeggen
dat hij het niet kon voorzien.

LOAD-DATE: December 28, 2004

LANGUAGE: DUTCH

                           © 2004 PCM Uitgevers B.V.

                               2 of 107 DOCUMENTS

                                NRC Handelsblad

                               December 28, 2004

CDA wil niet praten met moskee over aantijgingen

BYLINE: DOOR ONZE REDACTEUR WUBBY LUYENDIJK

SECTION: Voorpagina; Pg. 1

LENGTH: 340 words

DATELINE: ROTTERDAM, 28 DEC.


CDA-fractievoorzitter Maxime Verhagen weigert in gesprek te gaan met de El
Tawheed moskee in Amsterdam over zijn publiekelijk geuite wens de moskee
strafrechtelijk te vervolgen. Dat heeft advocaat H. Ferment namens de voltallige
CDA-fractie in de Tweede Kamer aan het moskeebestuur geschreven. Ferment
schrijft dat Verhagen zich uitsluitend "in voorwaardelijke zin heeft uitgelaten"
en dat er sprake was van "een persoonlijke opinie".

De raadsman reageerde op een brief aan CDA-fractievoorzitter Verhagen waarin het
moskeebestuur hem via de eigen huisadvocaat A.H. Westendorp om een onderhoud
vraagt. Aanleiding voor dit verzoek waren uitspraken van de
CDA-fractievoorzitter, kort na de moord op Theo van Gogh. Terwijl het openbaar
ministerie sinds dit voorjaar onderzoekt of de moskee vervolgd moet worden voor
haat zaaien, pleitte de CDA-fractievoorzitter op en rond 5 november in de media
voor strafrechtelijke vervolging van de moskee.

Op 12 november vroeg advocaat A.H. Westendorp namens de moskee Verhagen om een
persoonlijk gesprek. Het antwoord kwam op 19 november, niet van
CDA-fractievoorzitter Verhagen, maar van het Haagse advocatenbureau Barents &
Krans, ondertekend door advocaat mr. H. Ferment en uit naam van de voltallige
CDA-fractie. Op het verzoek om een gesprek ging de brief niet in. Na een fax van
de moskee op 26 november, wees de CDA-fractie op 6 december in een brief van
advocaat Ferment een gesprek alsnog van de hand.

CDA-fractieleider Verhagen was vanochtend niet voor commentaar bereikbaar. Zijn
woordvoerder zei dat een advocaat is ingeschakeld "omdat er gedreigd werd met
een proces. En met instanties die dreigen met een proces, gaan we niet in
gesprek. De zaak is nu juridisch afgedaan."

Advocaat Westendorp en bestuurslid Farid Zaari van El Tawheed zijn verbaasd dat
Verhagen geen gesprek wil aangaan met de moskee. Westendorp: "We hebben het over
een fractievoorzitter van een regeringspartij, niet over een gewone burger, die
geruchten als feiten presenteert."

Moskee : pagina 3

LOAD-DATE: December 28, 2004

LANGUAGE: DUTCH

                           © 2004 PCM Uitgevers B.V.

                               3 of 107 DOCUMENTS

                                NRC Handelsblad

                               December 28, 2004

CDA en El Tawheed: onder advocaten ; Moskee eist dat Verhagen beschuldiging
terugneemt, maar deze wil niet praten

BYLINE: DOOR ONZE REDACTEUR WUBBY LUYENDIJK

SECTION: Binnenland; Pg. 3

LENGTH: 1010 words

DATELINE: ROTTERDAM, 28 DEC.


De CDA-fractievoorzitter weigert te praten met de El Tawheed moskee in
Amsterdam. Dat hoeft niet, schrijft zijn advocaat, want een beschuldiging van
Verhagen was "een persoonlijke opinie".

Op vijf november, drie dagen na de moord op Theo van Gogh, pleit
CDA-fractievoorzitter Maxime Verhagen er op radio, televisie en in kranten voor
om de Amsterdamse El Tawheed moskee strafrechtelijk te vervolgen. Verhagen doet
dat in reactie op geruchten dat de verdachte van de moord op Theo van Gogh de El
Tawheed moskee geregeld bezocht. "Het is nu meer dan genoeg", tekent De
Telegraaf die dag op uit zijn mond. "Als blijkt dat de moskee een bijdrage
levert aan de radicalisering van jongeren", zegt hij in Trouw, "dan moet de
moskee strafrechtelijk worden vervolgd en de imam tot persona non grata worden
verklaard en uitgezet."

Een dag later scherpt de CDA-fractieleider zijn uitspraak in NRC Handelsblad
aan. Hij zegt in een interview: "Er moet een strafrechtelijk onderzoek naar die
moskee gedaan worden. De El Tawheed wordt gefinancierd met terroristengeld en er
is daar een geschiedenis van oproepen tot geweld en radicalisme."

Het moskeebestuur is verontwaardigd. Het klopt, zegt bestuurslid Farid Zaari,
dat het openbaar ministerie in Amsterdam onderzoekt of de moskee vervolgd kan
worden, omdat daar boeken zijn verkocht die vrouwenbesnijdenis en geweld tegen
homoseksuelen goedkeuren. Maar hij bestrijdt dat de imam oproept tot geweld en
zegt dat er geen sprake is van banden met terroristen. Na contact met
huisadvocaat A.H. Westendorp, die optreedt als woordvoeder namens de moskee
sinds het televisieprogramma Nova in 2002 delen van een preek uitzond, besluiten
ze dat Westendorp Verhagen namens de moskee een brief zal sturen.

Op 12 november schrijft advocaat Westendorp CDA-fractievoorzitter Verhagen over
zijn publieke uitspraken rond 5 november: "Clienten die zich op het standpunt
stellen dat u zich door uw uitlatingen schuldig heeft gemaakt aan smaad en/of
laster, voelen zich onder de huidige omstandigheden min of meer genoodzaakt
hiertegen middels jurdische maatregelen op te komen. Dit is niet hetgeen zij
prefereren. Zij zouden over deze kwestie graag met u in gesprek willen komen."

Het antwoord komt op 19 november, niet van CDA-fractievoorzitter Verhagen, maar
van het Haagse advocatenbureau Barents & Krans, ondertekend door advocaat mr. H.
Ferment. En niet alleen namens fractievoorzitter Verhagen, maar uit naam van de
voltallige CDA-fractie.

Advocaat H. Ferment schrijft: "Naar aanleiding van uw brief wendde zich tot mij
de Tweede-Kamerfractie van het CDA. Wij kunnen het kort houden. De heer Verhagen
heeft zich uitsluitend in voorwaardelijke zin uitgelaten. De betreffende
uitspraken zijn in het slot van uw brief min of meer juist geparafraseerd. Die
parafrase is in zoverre onvolledig dat de heer Verhagen zijn conditionele
uitspraak nadrukkelijk als een persoonlijke opinie presenteerde (ik niet). Een
dergelijke voorwaardelijke als persoonlijke opinie gepresenteerde uitspraak kan
onmogelijk als onjuist worden gekwalificeerd noch als onzorgvuldig of
onrechtmatig, laat staan als smaad en/of laster."

Advocaat A. Westendorp en het moskeebestuur zijn verbaasd. De raadsman faxt op
26 november een antwoord aan advocatenkantoor Barents & Krans: "Mijn clienten
hebben met enige verbazing kennis genomen van uw schrijven. Allereerst verbazen
clienten zich over het feit dat de gehele Tweede-Kamerfractie van het CDA zich
tot u heeft gewend ...  Hoewel in mijn schrijven van 12 november 2004 gedreigd
wordt met het treffen van juridische maatregelen tegen de heer Verhagen, zouden
mijn clienten zoals ik uw clienten heb geschreven gaarne met hem in gesprek
willen komen om te trachten in goed overleg tot een oplossing in deze kwestie te
komen. Gezien de functie van de heer Verhagen, volksvertegenwoordiger,
verwachten mijn clienten dat hij hiertoe alsnog bereid is, dit zeker gezien de
aard en de ernst van de achterliggende problematiek."

Maar een gesprek is er nooit gekomen. Op zes december laat de CDA-fractie in de
Tweede Kamer via advocaat Ferment weten: "In antwoord op uw fax van 26 november
bericht ik als U volgt: van een geschil of een kwestie is geen sprake, hooguit
van een misverstand aan de zijde van uw clienten. Voor een gesprek als in uw fax
bedoeld bestaat dan ook geen enkele aanleiding. Gelet op het voorgaande behoeft
de overige inhoud van uw fax geen bespreking."

Advocaat Westendorp en bestuurslid Farid Zaari van de moskee El Tawheed in
Amsterdam zijn verbaasd dat de moskee geen gelegenheid krijgt om een persoonlijk
gesprek te voeren met fractieleider Maxime Verhagen. Advocaat Westendorp: "We
hebben het over een fractievoorzitter van een regeringspartij, niet over een
gewone burger, die geruchten als feiten presenteert." Bestuurslid F. Zaari: "Je
zou zeggen, die gaat met ons een gesprek aan. Maar nee, hij sluit ons buiten."
Advocaat Westendorp: "Verhagen bruskeert de moskee. Het lijkt erop dat we nu in
een stadium zijn aanbeland dat politiek alleen in de rechtszaal kan worden
uitgevochten." Het moskeebestuur overweegt nu een gesprek aan te vragen met de
vaste commissie voor integratie in de Tweede Kamer.

En CDA-fractievoorzitter Verhagen? In september bleek nog dat Kamerleden buiten
de Kamer niet ongeoorloofd uitspraken kunnen doen over publieke personen en
instanties. Toen bepaalde de Utrechtse rechter in kort geding dat GroenLinks
geen verband meer mag leggen tussen misstanden in de cosmetische chirurgie en de
arts Robert Schumacher. De fractievoorzitter zelf is op vakantie en was
vanochtend niet bereikbaar voor commentaar. Zijn woordvoerder benadrukt dat je
geen gesprek aangaat met een partij die via een advocaat dreigt met een proces
wegens smaad en laster. "De advocaten hebben de zaak nu juridisch afgedaan."

Maar uit de briefwisseling blijkt dat de moskee de voorkeur geeft aan een
gesprek? De woordvoerder: "Eerst dreigen met een proces en nog willen praten
ook, geen sprake van. Praten is niet aan de orde. De zaak is nu afgedaan."

LOAD-DATE: December 28, 2004

LANGUAGE: DUTCH

                           © 2004 PCM Uitgevers B.V.

                               4 of 107 DOCUMENTS

                                NRC Handelsblad

                               December 17, 2004

Stop cynisme in de media

BYLINE: THOMAS MERTENS

SECTION: Opinie; Pg. 7

LENGTH: 824 words


Het elkaar afzeiken en kritiseren in het publieke debat moet maar eens afgelopen
zijn, vinden cultuurwetenschapper Anneke Smelik, theoloog Hans van der Ven en
rechtsfilosoof Thomas Mertens.

Begin jaren '80 bedachten Kees van Kooten en Wim de Bie de Tegen Partij. Een
partij voor 'vrije jongens' die nou eindelijk eens ronduit wilden zeggen wat zij
van alles vonden. En wat zij vonden, was simpel samen te vatten: ze waren tegen.
Wat ooit een meesterlijke pastiche was, is nu harde realiteit geworden. En dan
hebben we het niet over een serieuze politieke partij, de SP, die enkele jaren
geleden campagne voerde onder de slogan 'Stem tegen'. Nee, dan hebben we het
over de toonzetting van het publieke en politieke debat zoals dat vandaag de dag
wordt gevoerd. Dat debat kenmerkt zich door cynisme, populisme en
onverschilligheid. Wij vinden het hoog tijd voor een tegengeluid.

Laten we een ding vooropstellen: wij koesteren het recht op vrijheid van
meningsuiting. Maar we wensen dit recht wel te interpreteren in het licht van de
geschiedenis, onze democratie en onze Grondwet. Vrijheid van meningsuiting is
gegrondvest op waarden als respect en menselijke waardigheid. De ene burger is
niet beter dan de ander en dus mag de ene burger zijn mening niet opleggen aan
de ander. Dankzij het recht op vrijheid van meningsuiting kunnen burgers datgene
wat zij belangrijk vinden vrijuit en zonder angst voor vervolging - tenzij hun
woorden aanzetten tot haat of geweld - naar voren brengen. Wanneer onder vrije
meningsuiting wordt verstaan dat iedereen maar mag zeggen wat hem of haar voor
de mond komt, is dat een al te platte vertaling van deze democratische waarde.

Helaas heerst momenteel deze opvatting van vrije meningsuiting. Wat ons stoort
in de media en in het politieke debat is de opeenstapeling van meninkjes,
hartenkreten en oprispingen. Mensen geven hun kijk op gebeurtenissen ten beste
zonder zich ook maar even de tijd te gunnen na te denken over het effect van hun
woorden. Politici zijn in dit opzicht geen haar beter dan 'gewone' burgers. Zo
kan het gebeuren dat minister Zalm de oorlog verklaart aan
moslimfundamentalisten en dat minister Kamp publiekelijk een van moord in Irak
vrijgesproken militair feliciteert en daarmee gemakshalve de grondwettelijke
scheiding van uitvoerende en rechtsprekende macht maar aan zijn laars lapt. En
de media werken er hard aan mee dit populisme te bevorderen.

Nog erger dan deze hijgerige meninkjesjagerij is de cynische toon die menig
artikel en debat domineert. Het lijkt in Nederland, vooral onder columnisten en
commentatoren, een sport te zijn om zo grof en vuilgebekt mogelijk te zijn. En
dus schilderde columnist Theo van Gogh moslims steevast af als 'geitenneukers',
betitelt Volkskrant-boegbeeld Jan Blokker een Tilburgse imam als 'achterlijk en
belachelijk' en portretteert HP/De Tijd burgemeester Cohen als 'de laatste
softie'.

Lachen? Nou, nee, eigenlijk niet. Het mag misschien niet stoer zijn om te ageren
tegen grove taal maar we doen het toch. Omdat we oprecht bezorgd zijn over de
tendens van elkaar afzeiken en kritiseren. Cynisme leidt tot versterking van de
wij-tegen-zij-cultuur. De ander wordt niet langer beschouwd als gesprekspartner,
maar als kop van Jut. Cynisme is de tegencultuur in optima forma: de cynicus
gelooft nergens meer in, hij neemt niets meer serieus en, erger, voelt zich
nergens meer verantwoordelijk voor. Hij smijt zijn woorden de ruimte in en wat
er mee gebeurt, zal hem een zorg zijn.

Wij zien cynisme, stoere taal en smakeloze woorden als een gebrek aan durf.
Cynisme maskeert de angst om betrokkenheid te tonen met zaken die er echt toe
doen. We zijn in Nederland o zo bang ons gezicht te tonen en te zeggen: hier sta
ik, dit wil ik verdedigen. In plaats daarvan maken we liever andermans waarden
belachelijk.

Het is hoog tijd het cynisme te keren. We stellen voor een nieuwe regel in te
voeren: lever alleen kritiek vanuit datgene wat je dierbaar is en waarmee je je
sterk verbonden voelt. Vertel niet waar je tegen bent, maar wat je belangrijk
vindt. Ruil cynisme en onverschilligheid in voor passie en
verantwoordelijkheidsgevoel. Democratie is niet louter een procedure om
efficient een land te besturen. Het is een voortdurend aftasten van wat wij met
zijn allen belangrijk en het beschermen waard vinden.

Wij vinden dit land belangrijk. Wij geloven in onze democratie, ons burgerschap
en onze Grondwet. Wij willen een samenleving waarin burgers rekening houden met
elkaar, waarin ze het hartstochtelijk met elkaar oneens mogen zijn en desondanks
respect voor elkaar behouden. Wij koesteren een cultuur van nieuwsgierigheid en
ontmoeting. Een cultuur waarin we niet tegen, maar met elkaar praten.

Anneke Smelik is hoogleraar cultuurwetenschappen, Hans van der Ven is hoogleraar
vergelijkende empirische theologie en Thomas Mertens is hoogleraar
rechtsfilosofie, allen aan de Radboud Universiteit Nijmegen.

LOAD-DATE: December 20, 2004

LANGUAGE: DUTCH

                           © 2004 PCM Uitgevers B.V.

                               5 of 107 DOCUMENTS

                                NRC Handelsblad

                               December 15, 2004

Koninklijke familie is rijk, maar niet superrijk

BYLINE: DOOR ONZE REDACTEUR MENNO TAMMINGA

SECTION: Binnenland; Pg. 2

LENGTH: 480 words

DATELINE: AMSTERDAM, 15 DEC.


Koningin Beatrix is minder rijk dan gedacht, aldus prins Bernhard. Het vermogen
van de koninklijke familie zou hooguit 200 miljoen euro bedragen.

Een kaartje voor de miljonairsfair, die afgelopen week in Amsterdam werd
gehouden, zit er voor de koningin niet in. "Trix heeft niks", zegt prins
Bernhard in zijn nagelaten interview in de Volkskrant. "Ik geloof dat Trix haar
vermogen minder is dan een miljoen."

De prins, die eerder al het zakenblad Forbes wist te overtuigen van een 90
procent lagere schatting van het vermogen van de familie Oranje, komt met nieuwe
cijfers. Het vermogen is niet meer dan 150 tot 200 miljoen euro.

Zo worden de mensen en sommige media elke keer weer teleurgesteld. De koningin
is helemaal niet de rijkste vrouw ter wereld. En nooit geweest. De familie is
wel rijk, maar behoort niet tot de superrijken.

Forbes zat nog niet zolang geleden op een geschat vermogen van 2,5 miljard
dollar. In zijn dit jaar verschenen boek Het Oranje Kapitaal komt
Quote-redacteur Philip Droge op 1,24 miljard euro.

Bij het maandblad Quote zelf waren de fluctuaties in het geschatte kapitaal de
afgelopen jaren heftig. De Oranjes staan in de meest recente lijst van de 500
rijkste Nederlanders op nummer dertien, met een bedrag van 1,1 miljard euro.
Daarmee staan zij net achter Joop van den Ende, een van de grondleggers van
tv-programmaproducent Endemol en net voor Joop van Oosterom, de medeoprichter
van softwarebedrijf Volmac.

De positie van de Oranjes op de Quote-lijst geeft precies aan waarom zij wel
rijk zullen zijn, maar niet superrijk. Er is tegenwoordig, afgezien van
grootschalige fraude en corruptie, maar een manier om tot de echt rijken der
aarde door te dringen: een bedrijf opbouwen en verkopen. Dat hebben de Oranjes
nooit gedaan.

De legende dat de familie dankzij een slimme belegging van prins Hendrik bij de
oprichting van Koninklijke Olie nog steeds een groot pakket aandelen bezit, is
in 1992 al doorgeprikt. Toen werd wetgeving ingevoerd die grote beleggers met
meer dan vijf procent van de aandelen van een bedrijf dwong om hun identiteit
openbaar te maken. Daar waren de Oranjes niet bij.

Wie geen eigen onderneming tot bloei heeft gebracht, heeft maar twee andere
manieren om tot de financiele bovenklasse door te dringen: een erfenis of
beleggingen.

De erfenissen bestonden bij de Oranjes uit paleizen, juwelen, schilderijen, land
en beleggingen, verminderd met stroppen op bijvoorbeeld Russische obligaties na
de revolutie van 1917. Mooi spul, maar je wordt er geen miljardair meer mee.

Voor uitbreiding van hun beleggingen hadden de Oranjes contant geld nodig: zij
moesten geld overhouden, net als de gewone man. Maar zo groot is hun
rijkstoelage nooit geweest. Dat laat onverlet dat Bernhards schatting van het
vermogen de resultaten van een oud-Hollandse deugd verbeeldt: zuinigheid met
vlijt.

LOAD-DATE: December 15, 2004

LANGUAGE: DUTCH

                           © 2004 PCM Uitgevers B.V.

                               6 of 107 DOCUMENTS

                                NRC Handelsblad

                               December 13, 2004

Op zoek naar een politicus met lef ; De aanhang van Geert Wilders wordt geleid
door angst, vooral angst voor buitenlanders

BYLINE: SHEILA KAMERMAN EN GUUS VALK

SECTION: Binnenland; Pg. 2

LENGTH: 2504 words


Het aantal zetels voor de Groep Wilders verschilt per opiniepeiler, maar over de
trend zijn ze het eens: de opkomst van Geert Wilders doet denken aan de opmars
van Pim Fortuyn in 2002. Wie voelen zich aangetrokken? "Heel gewoon, mensen die
van heldere taal houden en helder beleid."

Ik mag die man wel", zegt John van Dalen, kort geschoren haar, grote portemonnee
aan een ketting in de achterzak. Van Dalen (42) staat op dinsdagochtend in zijn
kraam met spijkerbroeken op de Rotterdamse markt bij station Blaak.

Hij stemde altijd VVD, zegt hij. Vooral voormalig fractievoorzitter Bolkestein
had hij hoog zitten. Maar de laatste weken heeft hij een nieuwe held: Geert
Wilders. "Hij zegt wat anderen niet durven te zeggen. Hij draait er niet omheen.
Het is de eigen schuld van de VVD dat ze hem kwijt zijn. Ze zijn ingedut."

De moeder van Van Dalen staat al dertig jaar met textiel op de markt. Ook
vandaag. Ze draagt twee winterjassen over elkaar tegen de kou. Ze heeft de
mentaliteit van de mensen zien veranderen, zegt ze. "Die is harder geworden,
mensen zijn mondiger. Ze stelen als raven. We hebben nu geen losse spullen meer
vooraan de kraam. En veel meer sjunks."

John: "Vroeger had je een mannetje om je te helpen met de verkoop. Nu heb je een
mannetje nodig om je waar in de gaten te houden. Als ik opnieuw moest beginnen,
zou ik in de beveiliging gaan. Volop werk."

Moeder: "Er staan nu ook veel lui met een uitkering. Daar valt niet tegenop te
concurreren."

John: "In ons landje zou een imam onze minister wel een handje moeten geven. Als
wij op vakantie zijn, passen we ons eigen ook aan." Hij grinnikt: "Toch gek,
eerst zo'n kale homo die massa's stemmen trekt en nu zo'n man met een maf coup
soleilkapsel."

De stem van John van Dalen heeft Geert Wilders alvast binnen. Het gaat hard met
de aanhang van het Tweede-Kamerlid dat zich in september van de VVD-fractie
afscheidde en in zijn eentje doorging als de Groep Wilders. Hij wilde zijn
verzet tegen de onderhandelingen met islamitische Turkije over de toetreding tot
de EU niet opgeven. De VVD-fractie wilde hun opstelling laten afhangen van het
feit of Turkije voldoet aan de gestelde criteria - Wilders is principieel
tegenstander van toetreding.

Het aantal zetels voor de Groep Wilders verschilt per opiniepeiler aanzienlijk
schattingen varieren van 11 tot 29 zetels maar over de trend zijn ze het eens.
Op het eerste gezicht, zegt onderzoeker Peter Kanne van bureau TNS NIPO, doet de
opkomst van Geert Wilders denken aan de razendsnelle opmars van Pim Fortuyn, in
2002. Anderhalve week na zijn dood, op 15 mei, kwam zijn lijst met 26 zetels in
de Tweede Kamer. "Tot die tijd bestonden zulke electorale verschuivingen niet",
zegt Kanne. De Nederlandse politiek maakte kennis met de kiezer op drift.

Ruim een half jaar later was het grotendeels gedaan met de LPF. Bij de
verkiezingen in januari 2003 hield de partij nog acht zetels over. De rust leek
hersteld. Kiezers zochten vooral de gevestigde partijen op.

Het afscheid van Wilders uit de VVD, gevolgd door de moord op cineast Theo van
Gogh op 2 november, zorgde voor verandering. Iedere week steeg het aantal
kiezers dat in peilingen zei op de Groep Wilders te stemmen. Er volgden
aanslagen op kerken en moskeeen, uitspraken van de bekeerde moslim Van de Ven
die Wilders op televisie dood wenste, en Wilders bleef stijgen.

Twee weken geleden werd het voorlopige hoogtepunt bereikt. Sinds die tijd laten
de peilingen een min of meer stabiel beeld zien. Zou de meest voorzichtige
schatting die van Interview NSS kloppen, dan zou de Groep Wilders nu de op vier
na grootste partij in de Tweede Kamer worden.

Wie zijn die potentiele Wildersstemmers? Regiovoorzitter Cees van Bemmel van de
VVD in Flevoland weet het zeker. De mensen die Wilders aanhangen, zijn
voornamelijk VVD-stemmers. "Het is een groep die houdt van heldere taal en
helder beleid, niet van bestuurlijk geneuzel. Zoals we de laatste tijd helaas te
vaak zien bij de VVD. Zoals op het VVD-congres waar het alleen maar ging over of
we nu een aanvoerder, een lijsttrekker of een partijleider hebben."

Peter Kanne onderzocht de achtergronden van de Wilders-aanhang. Opvallend, zegt
hij, is dat deze groep veel diverser is dan de Fortuyn-stemmers uit 2002. "Het
is dus niet zo dat dezelfde voorraad aan ontevreden kiezers weer wordt
gemobiliseerd."

Trok Fortuyn nog vooral stemmen in de oude wijken van de grote en middelgrote
steden in het westen van het land, de kiezer die aangeeft op Wilders te stemmen
woont zowel in de stad als op het platteland door heel Nederland. Circa 23
procent van de aanhangers stemde in 2003 nog VVD, eenzelfde percentage stemde
destijds niet. Daarna waren LPF, (17 procent), CDA (15 procent) en PvdA (8
procent) het populairst.

De Groep Wilders scoort zowel bij mannen (53 procent) als bij vrouwen (47
procent). Fortuyn moest het voornamelijk hebben van laagopgeleide kiezers,
potentiele Wilders-stemmers hebben het vaakst een opleiding op mbo-niveau, 17
procent heeft hbo of universitair onderwijs. Het zijn, al bij al, heel
gemiddelde mensen.

Wilders zelf weet dat ook. In een interview met het weekblad HP/De Tijd in
februari dit jaar - hij was toen nog VVD-Kamerlid - zegt hij over zijn aanhang:
"Dat zijn heel gewone mensen, Werkende mensen. Doorzonmensen, zeg maar, met een
eigen huisje, een luxe vakantie per jaar, actief in het verenigingsleven. Nee,
ze wonen niet alleen in Wassenaar of Bloemendaal, ze komen ook uit Almere,
Winschoten en mijn eigen Venlo. Heel gewoon allemaal."

Een koude woensdagochtend in de wijk Vogelhut in Wilders' eigen Venlo, dichtbij
stadion De Koel van voetbalclub VVV. Een wijk van autochtone middenklassers
rijtjeshuizen, kleine gezins- en ouderenwoningen en een paar straten met
duurdere huizen. Hier heeft Geert Wilders al een basis gelegd voor een trouwe
achterban, blijkt uit gesprekken met buurtbewoners.

Langs een parkje maakt een gepensioneerde ambtenaar een wandeling, een sigaartje
in zijn mondhoek. Hij wil wel zeggen dat hij het eens is met Wilders, zegt hij.
Maar zijn naam geeft hij niet, want "het is tricky business om het met hem eens
te zijn". "Mensen worden bedreigd, je kunt in Nederland niet meer zeggen wat je
vindt."

Van Fortuyn moest hij destijds weinig hebben, die vond hij te rellerig. "Maar in
deze tijd hebben we iemand nodig die duidelijk is, zodat iedereen weet waar hij
aan toe is. We hebben een tijd gehad dat compromissen nodig waren, maar die tijd
is nu voorbij. We moeten nu duidelijke taal spreken en de bedreigingen en het
extremisme afkeuren."

Veel Venlonaren vinden dat Wilders hun angsten vertolkt, zegt voorzitter Ger
Biermans van de lokale VVD-afdeling. "Mensen hebben een gevoel van ongenoegen en
angst, en Geert brengt dat perfect onder woorden." Van een leegloop bij de VVD
in Venlo is geen sprake, zegt Biermans. Van de tweehonderd VVD-leden hebben na
het vertrek van Wilders maar twee hun lidmaatschap opgezegd: Wilders zelf en
zijn moeder.

Toch zat er sinds Wilders' vertrek veel sympathie bij de partij in Limburg.
Biermans: "Na het vertrek van Geert kwamen de Limburgse afdelingen bij elkaar in
een bestuursvergadering. Dat was heel emotioneel. Men vond dat hij onheus was
bejegend door de partij." De reactie van de VVD stelt de afdeling Venlo teleur,
zegt Biermans. Binnenkort gaat er een brief naar het landelijk hoofdbestuur. "De
leden hier worden er moe van dat Geert zo wordt gedemoniseerd. Wij willen dat de
partij weer van haar eigen kracht uitgaat, in plaats van zich tegen hem af te
zetten."

Veel meer dan Fortuyn is Wilders een one-issuepoliticus. Hij heeft nog geen
partij, geen kieslijst, geen boek, laat staan een partijprogramma. Of het moet
het tienpuntenplan zijn, dat hij in september als VVD-fractielid met zijn
collega Gert-Jan Oplaat presenteerde. Behalve dat Turkije geen lid mag worden
van de Europese Unie staat onder meer in het plan dat misdadigers na drie
veroordelingen een levenslange celstraf moeten krijgen. En dat radicale moskeeen
moeten worden verboden en radicale imams het land uitgezet.

De mensen kennen hem voornamelijk, of alleen maar, door zijn standpunten en
opmerkingen over de islam, zegt Bart Jan Spruyt. Spruyt is directeur van de
conservatieve Edmund Burkestichting, een denktank met veel liberale leden die
als doelstelling heeft om "de conservatieve gedachtevorming te stimuleren en te
bevorderen, waar zich die ook voordoet". Spruyt: "Wilders wijst al lang
consequent op de de gevaren van het moslimextremisme. Ook al voor de moord op
Theo van Gogh. Politici als Wouter Bos en Jozias van Aartsen lieten pas na de
moord harde taal horen. Dat is niet geloofwaardig. Wilders is dat wel."

Wilders, zegt Bart Jan Spruyt, heeft duidelijke ideeen waar hij aan vasthoudt.
Net als Margaret Thatcher die zei: 'I'm not a consensus politician, I'm a
conviction politician'. Dat spreekt in deze verwarrende tijd enorm aan. Mensen
hebben behoefte aan een politicus met lef, die concrete maatregelen voorstelt.
Daarnaast is hij nu ook een eenzame cowboy die bedreigd wordt. Dat beeld werkt
sympathiserend."

Dat is de paradox van Wilders, zegt onderzoeker Kanne van TNS NIPO. Waar Fortuyn
met een breder programma een relatief smalle achterban had, heeft Wilders met
zijn one-issuebeweging succes in alle lagen van de bevolking. Hij onderzocht
waarom mensen op de LPF stemden. "Het grootste deel van de kiezers wilde
afrekenen met het paarse kabinet, dat voor hen het establishment
vertegenwoordigde. Daarbij mobiliseerde Fortuyn een grote groep cynische
kiezers, die wantrouwig kijken naar alle politici. En hij trok mensen door zijn
kritische uitspraken over de islam." Bij de Wilders-aanhang, zegt Kanne, is dat
laatste argument veruit het belangrijkst. "Maar de angst voor de radicale islam
gaat door alle lagen van de bevolking. Het is de emotie van het moment, en daar
profiteert Wilders van in de peilingen."

Vroeger werd er sociologisch gestemd, zegt Meindert Fennema, hoogleraar
politicologie aan de Universiteit van Amsterdam. "Mensen kozen voor een partij
die bestond uit mensen zoals zij. Maar sociologische factoren spelen bijna geen
rol meer. De angst voor buitenlanders is zo groot dat een anti-migrantenpartij
grote aantrekkingskracht heeft op laag- en op hoogopgeleiden."

Als zij haar broer heeft uitgezwaaid, wil mevrouw J. van de Velde (58) uit de
Venlose wijk Vogelhut wel even over politiek praten. Na de moord op Van Gogh
kreeg Wilders meteen haar sympathie, zegt ze, terwijl ze haar deurmat uitklopt.
"Hij wordt bedreigd om zijn mening, dat vond ik wel heel sneu."

Maar nu, een maand later, is voor haar de aardigheid er af. "Hij blijft een
politicus, net als alle anderen. Ze houden zich niet bezig met de problemen van
gewone Nederlanders. Ik ben geopereerd en kan niet meer werken. Nu krijg ik een
uitkering. Daar hoor ik de landelijke politiek niet over."

In de woorden van deze vrouw schuilt een gevaar voor de toekomst van Wilders,
zegt onderzoeker Kanne. "De vraag is of hij het tot 2007 met alleen de islam als
serieus thema kan volhouden. Hij heeft nu succes met zijn harde standpunten over
moslimradicalisme. Maar over een paar maanden kan het onderwerp zo weer uit de
belangstelling zijn."

Spruyt denkt dat Wilders alleen met een brede agenda een kans maakt met een
nieuwe partij. Spruyt verwacht dat bij de komende verkiezingen twee thema's
centraal zullen staan: De veiligheid, waaronder criminaliteit valt, maar ook
moslimextremisme. En de toekomst van de verzorgingsstaat. Spruyt: "Over het
eerste thema heeft Wilders ideeen genoeg. Als hij daarnaast met een eigen
sociaal-economische agenda komt, bijvoorbeeld met belastingverlaging, kan hij
juist ook bij de middengroepen enorm scoren. Nu worden allerlei voorzieningen
afgebroken maar mensen hebben de financiele ruimte niet om die eigen
verantwoordelijkheid daadwerkelijk te nemen." Spruyt denkt wel dat Wilders grote
problemen zal hebben met het opzetten van een partijorganisatie. "Vooral omdat
hij wordt beveiligd en mensen bang zijn."

Fennema zou Wilders adviseren zijn Limburgse achterban te mobiliseren. "Daar zit
zijn trouwe aanhang en samen zijn mensen minder bang hun nek uit te steken.
Vanuit Limburg kan hij beginnen de VVD uit te lepelen." Fennema gelooft niet dat
Wilders een brede agenda nodig heeft. Fortuyn had ideeen over gezondheidszorg en
onderwijs, maar zijn aanhangers kozen voor hem door zijn standpunten over
buitenlanders en veiligheid. Bij Wilders zal dat net zo zijn."

Meneer Damen wil eerst eens afwachten hoe een eventuele nieuwe partij van
Wilders zich ontwikkelt, zegt hij, nadat hij de kraam met spijkerbroeken van
John van Dalen op de Rotterdamse markt is binnen gestapt. Hij is 67 en heeft
zijn grijze haar glad achterover gekamd. Iets verderop heeft hij een kraam met
schuimrubber matrassen in alle soorten en maten. Hij kan wel even weg, want zijn
zoon staat er, met twee verkoopsters. Damen heeft sympathie voor Wilders maar
twijfelt over de vraag wat hij zou stemmen als er nu verkiezingen zouden zijn.
"Ik denk toch VVD."

John: "Ach, ik lul hem wel om."

Damen: "Ik ben het wel met Wilders eens. Maar ik wil eerst weten of het hem lukt
een partij op te zetten. Ik heb wel op Fortuyn gestemd. Ik zag het uit de
klauwen lopen met de buitenlanders. Maar met de LPF ging het ook mis."

Rob, de 'lichtman' komt langs. John betaalt hem vijf euro en heeft weer de hele
maand elektriciteit in zijn kraam. Rob zou zeker op Wilders stemmen als er nu
verkiezingen zouden zijn. "Als ik een overtreding bega, zit ik zo op het
marktkantoor. Maar de allochtone medemens, die niet."

Damen: "Die zegt: 'Ikke niet begrijpen.' Ze staan hier bh'tjes te verkopen voor
twee kwartjes. Je denkt, hoe kan dat nou? Maar alleen de baas heeft een
verblijfsvergunning, de rest is illegaal en dus lekker goedkoop. De marktmeester
mag daar niets van zeggen."

Damen wandelt terug naar zijn eigen kraam. Hij wijst de buitenlandse
markthouders aan. Die is Turks, die Marokkaans, veel zijn er Pakistaans.
Marokkanen en Turken verkopen groenten en kruiden, Pakistanen voornamelijk
textiel. In de kraam van Damen snijden verkoopsters schuimrubber op maat en
knippen ze stof. Uit de kraam ernaast schalt Arabische muziek uit een
ghettoblaster. De verkoopster: "Ik krijg er koppijn van. Het gaat de hele dag
door. Ik heb al gevraagd of het wat zachter kon." Later zegt ze: "We staan nog
op een andere markt in Rotterdam, op Zuid, daar kregen we ook vijf keer per dag
van die bidmuziek te horen. Daar hebben we wat van gezegd."

"Ach", zegt Damen. "Ze willen zich niet aanpassen. Ze willen het niet begrijpen.
Zie je die stoffen? Die kosten acht euro de meter. Maar zij willen de hele rol
voor acht euro. En dan ken je lullen als brugman. Ze begrijpen het echt niet."

"Wilders heeft nu succes met zijn harde standpunten over moslimradicalisme. Maar
over een paar maanden kan het onderwerp zo weer uit de belangstelling zijn",
zegt Peter Kanne van TNS NIPO. (Foto Johannes van Assem)

LOAD-DATE: December 13, 2004

LANGUAGE: DUTCH

                           © 2004 PCM Uitgevers B.V.

                               7 of 107 DOCUMENTS

                                NRC Handelsblad

                                December 8, 2004

Wie van prins geen kwaad wil weten, tast rechtsnormen aan

BYLINE: MARCEL VAN DAM

SECTION: Opinie; Pg. 8

LENGTH: 1386 words


Op 2 september 1976 schreef toenmalig staatssecretaris van Volkshuisvesting
Marcel van Dam een brief aan premier Den Uyl waarin hij zijn gedachten over
prins Bernhard en de gevolgen van de Lockheed-affaire uiteenzette. Volgens Van
Dam was toenmalig premier Den Uyl, die de brief doorstuurde naar de koningin,
het op onderdelen eens met dit pleidooi voor een integere overheid.

Beste Joop,

Ten vervolge op het gesprek dat wij op zaterdag 28 augustus j.l. bij mij thuis
hadden wil ik op papier nog eens uiteenzetten waarom ik aan de affaire rond
Prins Bernhard zo zwaar til.

Ik realiseer me dat mijn reactie in de eerste dagen na het verschijnen van het
rapport Donner c.s. nogal emotioneel was. Daarbij moet je echter bedenken dat
mijn collega's en ik er plotseling mee werden geconfronteerd, terwijl jij en
anderen al geruime tijd met de zaak bezig waren.

Dat ik de zaak nu meer rationeel benader, heeft echter niet tot gevolg gehad dat
ik mijn oordeel over de essentie van de zaak heb herzien. Wel ben ik tot een
andere politieke afweging gekomen, maar nog nooit in mijn leven heeft dat zoveel
vertwijfeling teweeggebracht als bij deze zaak. En eerlijk gezegd werd die
vertwijfeling weer sterker, nadat ik het Kamerdebat had gevolgd van j.l.
maandag, 30 augustus.

Naar mijn stellige overtuiging worden de konsekwenties van hetgeen is gebeurd
door de Kamer onderschat en was men maar al te blij dat men kon onderduiken in
de liefde voor de Koningin, die overigens ook door mij hooglijk wordt
gewaardeerd.

Waarom is de zaak nu zo belangrijk en waarom zijn naar mijn opvatting de
conclusies van de Regering onvoldoende?

Dienaren van de overheid moeten onkreukbaar zijn. In de eerste plaats vanwege de
hoge morele maatstaven die aan een rechtstaat ten grondslag dienen te liggen. De
mens is weliswaar tot het goede bestemd, maar tot het kwade geneigd en de
betekenis van de ontwikkeling van de rechtstaat is nu juist dat ons volk,
ondanks het menselijk tekort er in is geslaagd, in zijn beste momenten een
parapluie van normen op te steken, waaronder iedereen, en met name de zwakste,
betrekkelijk veilig is voor de linkmiezels voor wie begrippen als recht en
rechtvaardigheid uitsluitend in de studeerkamer thuis horen. Je hoeft maar een
beetje over de wereld gereisd te hebben om te weten wat een pestilentie
corruptie bij de overheid voor een land is.

Behalve op grond van morele maatstaven is een onkreukbare overheid echter ook
essentieel voor een goed functioneren van de samenleving in een meer sociale
zin. Want op grond van die morele maatstaven dient de overheid een publieke
moraal te bevorderen als gevolg waarvan de burgers hun verplichtingen ten
aanzien van de gemeenschap en ten aanzien van hun medeburgers correct nakomen.
Iedereen die dat verplicht is moet belasting betalen en niemand die daartoe niet
gerechtigd is mag van gemeenschappelijke voorzieningen profiteren. De overheid
zal de burgers daar telkens van moeten doordringen en zonodig, d.m.v. sancties,
nakoming van deze verplichtingen moeten afdwingen. Hoe kan de overheid daarbij
haar geloofwaardigheid behouden als zij zelf ten aanzien van hen die aan ons
staatsbestel leiding geven of daar een belangrijke rol in spelen andere
maatstaven aanlegt? Sterker nog, als de echtgenoot van het staatshoofd, die
blijk heeft gegeven de strikte normen van onkreukbaarheid niet in ere te hebben
gehouden, en, het is treurig het te moeten constateren, ook tijdens het
onderzoek van de Commissie van Drie onvoldoende blijk heeft gegeven het belang
van de normen van onkreukbaarheid op hun juiste waarde te schatten, op
belangrijke momenten van ons staatkundig leven naar buiten zal treden en de
eerbewijzen zal ontvangen die onverbrekelijk aan die momenten zijn verbonden.
Vergis je niet in het effect daarvan. Ik kan me gruwelijk ergeren aan de mensen
die nu zeggen dat de Prins in een wereld leefde waar de verleidingen zo groot
waren en dat we daarom begrip moeten hebben.

De verleidingen van de gewone burger om zijn belastingformulier niet helemaal
eerlijk in te vullen, geen B.T.W. in rekening te brengen en af te dragen, geen
sociale premies te betalen, ten onrechte een uitkering op te strijken, enz. enz.
zijn veel groter en doen zich vaker voor. Wordt aan die verleidingen te veel
toegegeven, en het gebeurt helaas al te vaak, dan worden de fundamenten voor een
rechtvaardige samenleving aangetast.

Mijn opvatting dat de Prins net zo behandeld moet worden als anderen van wie
gelijksoortige feiten bekend zijn geworden, komt dus niet alleen voort uit
geloof in het beginsel van gelijkheid van rechtsbedeling. Dat beginsel moet zeer
zwaar wegen.

Maar in dit geval doet zich de bijzondere omstandigheid voor dat het gaat om
iemand die door veel mensen wordt geidentificeerd met ons stelsel van
rechtsnormen als zodanig.

De Koningin is voor zeer velen in zekere zin het symbool van een rechtvaardige
samenleving (er wordt ook recht gesproken in naam der Koningin) en de echtgenoot
van het staatshoofd is onderdeel van die symboliek.

Het is niet zo makkelijk om uit te leggen, maar het komt er eigenlijk op neer
dat ik niet zozeer bang ben voor de reactie bij de burgers dat de Prins gespaard
is in vergelijking met anderen, maar juist voor het omgekeerde, n.l. omdat het
de echtgenoot van het staatshoofd is die er andere normen van onkreukbaarheid op
na houdt, en men van de Prins geen kwaad wil weten, moeten het wel de normen van
onkreukbaarheid zijn die niet deugen.

Het lijkt een gedachtenspinsel, maar dit soort sociaal psychologische processen
zijn legio. Nadat Kennedy in een schommelstoel op de T.V. was geinterviewd,
ontstond er een hausse in de verkoop van schommelstoelen. Dit leidt tot de
conclusie dat, juist omdat de Koningin en haar huis zo in aanzien staat, de
Prins zoveel mogelijk moet terugtreden uit het openbare leven en niet alleen uit
een aantal posities die tot een verwarring van functies en belangen hebben
geleid of zouden kunnen leiden.

Nu er is afgezien van een strafrechtelijk onderzoek is dit te meer noodzakelijk
en ik zou je dan ook dringend willen adviseren zodanige regelingen te treffen
dat in elk geval iedere handeling van de Prins die geen prive-karakter heeft en
ieder publiek optreden tevoren kan worden getoetst aan de ministeriele
verantwoordelijkheid.

Een vergaand terugtreden van de Prins uit publieke activiteiten en een
voorafgaande toetsing van die activiteiten aan de ministeriele
verantwoordelijkheid, is ook om een andere reden van grote betekenis. De
Commissie van Drie had een beperkte opdracht.

Hoewel dat niet is te hopen, moet niet uitgesloten worden geacht dat, mede naar
aanleiding van de feiten die door de Commissie van Drie zijn vastgesteld en
vervolgens openbaar zijn gemaakt, nieuwe feiten of verklaringen bekend worden,
hetzij over de materie die in het rapport werd behandeld, hetzij over zaken die
niet binnen de taakopdracht van de Commissie van Drie vielen.

De neiging van b.v. publiciteitsmedia om op onderzoek uit te gaan wordt m.i.
groter naarmate de Prins meer naar buiten optreedt, en dat is de pers niet te
verwijten.

Nog sterker zal in die omstandigheid de neiging zijn tot roddel, spitten in het
prive leven, insinueren en het verzinnen van feiten. Dat is de pers, of een deel
daarvan, wel te verwijten maar het is niet te voorkomen.

Wat er ook aan het licht komt, en wat er ook gelasterd wordt, het Kabinet zal
telkens de vraag hebben te beantwoorden of een nieuw onderzoek moet worden
ingesteld. Iedere beslissing terzake zal bij een groot deel van het volk op
weerstand stuiten. Wel een nieuw onderzoek betekent voor velen dat het Kabinet
koste wat kost de Prins (nog verder) wil vernederen. Geen nieuw onderzoek
betekent voor veel anderen dat de Prins koste wat kost moet worden gespaard. Hoe
je het ook wendt of keert, de positie van het Huis van Oranje en het Kabinet is
er zeer mee gediend als de regering zou besluiten tot een vergaand terugtreden
van de Prins uit publieke activiteiten.

Overigens heb ik het zeer op prijs gesteld dat je de tijd hebt vrijgemaakt voor
een serieus gesprek over de hele kwestie.

Met vriendelijke groet,

Marcel van Dam

Drs. M.P.A. van Dam was tijdens het kabinet-Den Uyl (1973-1977) staatssecretaris
van Volkshuisvesting en Ruimtelijke Ordening.

LOAD-DATE: December 8, 2004

LANGUAGE: DUTCH

                           © 2004 PCM Uitgevers B.V.

                               8 of 107 DOCUMENTS

                                NRC Handelsblad

                                December 8, 2004

Grootse opening van operahuis Scala

BYLINE: DOOR ONZE CORRESPONDENT BAS MESTERS

SECTION: Kunst; Pg. 11

LENGTH: 654 words

DATELINE: MILAAN, 8 DEC.


Heel Italie keek er naar uit. Het gerestaureerde operahuis Scala in Milaan
beleefde gisteren een luisterrijke gala-opening, met tal van beroemdheden.

In een soort "shock and awe" van bont, sierraden en rijkdom is gisteren na drie
jaar restaureren de Scala, het beroemdste operatheater ter wereld, heropend. Het
was een ceremonie waar heel Italie al maanden naar uitzag en die Milaan volledig
in zijn greep nam.

Toen om drie uur de binnenstad door 500 politieagenten was afgezet, kwamen
alleen hele grote limousines nog tot aan het Teatro alla Scala. Het hooggehakte
bont werd er door onderbetaalde verplegers en met ontslag bedreigde werknemers
van Alfa Romeo ontvangen met "dieven, dieven". "Een toegangskaartje voor
vanavond is twee keer zo duur als mijn inkomen van 1000 euro", riep een van de
demonstranten.

7 december, de naamdag van Milaan's schutspatroon Ambrosius, is traditioneel de
dag waarop het nieuwe operaseizoen wordt geopend. Maar zo uitbundig als gisteren
was het volgens de kenners niet meer geweest sinds de opening in 1946.

Iedereen die in Italie iets denkt te betekenen was erbij. Premier Silvio
Berlusconi met twee dochters en, een zeldzaamheid, met zijn vrouw Veronica, die
zich publiekelijk liever niet aan zijn zijde toont. Sophia Loren, uitgenodigd en
aangekleed door Giorgio Armani, trok bijna meer aandacht dan de diva's op het
podium. Emanuel Filibert, de kleinzoon van de laatste Italiaans koning,
presenteerde er zijn nog verse bruid Clotile. En behalve Italiaanse ministers en
ontelbare staatssecretarissen gaven de premiers van Zwitserland, Albanie,
Kroatie en Bulgarije acte de presence. Het gezelschap zorgde voor een recette
van 2,5 miljoen euro.

Het gewone volk stond in de winkelgalerij Victor Emanuel II massaal klaar voor
een videoscherm waar men het spektakel gratis live kon volgen. In zes andere
theaters in stad en provincie gebeurde hetzelfde. Bovendien had de algemeen
manager van de Scala, Carlo Fontana, een speciale verbinding laten leggen met de
stadsgevangenis San Vittore. "Een plek waar wordt geleden en waar cultuur de
mensen kan helpen zich beter te voelen."

Na bijna drie jaar restaureren voor 55 miljoen euro klonken om zes uur de eerste
klanken. Zo beroemd als theater en gasten zijn, zo onbekend was de opera die
dirigent Riccardo Muti aan het publiek presenteerde: Europa Riconosciuta van
Antonio Salieri, bekend uit de film Amadeus. Een keer eerder werd deze opera
slechts uitgevoerd, 226 jaar geleden bij opening van de Scala. Daarna is de
strijd om macht en liefde tussen Europa en Semele nooit meer herhaald.

Onder Muti's leiding stegen de Duitse sopraan Diana Damrau (Europa) en de
Italiaanse Desiree Rancatore (Semele) letterlijk tot ongekende hoogte tijdens
aria's met een gigantische moeilijkheidsgraad. De twee diva's sloegen zich er
dapper doorheen, al hadden ze tijdens de generale zo nu en dan nog wat last
gehad van het bouwstof dat omhoog stoof uit de kieren van het podium. Een podium
dat is voorzien van de modernste technische snufjes en zowel verticaal als
horizontaal kan worden bewogen door zeven liften, waardoor snel van scene kan
worden gewisseld.

De superlatieven na afloop waren zonder weerga. "De zangers hebben gewonnen",
zei Giorgio Armani met La Loren aan zijn zijde. "Prachtig, een schitterende
akoestiek", straalde de diva terwijl ze voor de fotografen haar zwanenhals nog
eens uitrekte en de briljanten schitterden in het flitslicht.

Buiten was het protest verstomd. Het publiek applaudisseerde voor elke schone
die passeerde. En architect Mario Botta kon eindelijk weer rustig adem halen.
"Tot vandaag had ik zenuwen of het allemaal op tijd af zou zijn. Maar het karwei
is geklaard, en binnen het budget." Milaan heeft zijn opera terug en dat werd
tot diep in de nacht gevierd.

In het gerestaureerde Scala neemt de de cast na afloop van 'Europa Riconosciuta'
het applaus in ontvangst. (Foto AP)

LOAD-DATE: December 8, 2004

LANGUAGE: DUTCH

                           © 2004 PCM Uitgevers B.V.

                               9 of 107 DOCUMENTS

                                NRC Handelsblad

                                December 4, 2004

'In dit land telt niet wat het volk wil'

BYLINE: DOOR MENNO DE GALAN ; FOTOGRAFIE KIRSTEN THOEN

SECTION: Magazine; Pg. 54

LENGTH: 3544 words


George Bush won de verkiezingen en de Democraten likken hun wonden. Hendrik
Hertzberg, politiek commentator van The New Yorker, zit met een zware kater. Hij
voorspelt een lange hegemonie voor de Republikeinen. Democraten streven naar
maatschappelijke verandering, zegt hij, maar Republikeinen vinden Amerika
volmaakt zoals het is.

'Bush is de slechtst voorbereide president die ik heb meegemaakt.'

Strijd. Voor meer werk. Voor betaalbare gezondheidszorg voor alle Amerikanen.
Voor een schoner milieu. Dat beloofde de Democratische presidentskandidaat John
Kerry de Amerikaanse bevolking op 4 november in de rede waarin hij zijn
nederlaag tegen George Bush toegaf. Dat klonk redelijk. Wie is er nou niet voor
meer werk, goede gezondheidszorg en een schoner milieu? Maar een woord als
strijd, meent politiek commentator Hendrik Hertzberg (61), vormt nou net het
probleem waarvoor de Democraten zich gesteld zien.

Strijd houdt immers de belofte in van vechten voor een ander, voor een beter
Amerika. Maar de Republikeinen scoren juist met de veronderstelling van het
tegendeel: Amerika hoeft niet beter, Amerika is af. En vooral: zijn inwoners
dienen met rust te worden gelaten. De bevolking bestaat immers uit godvruchtige,
vriendelijke, de mouwen opstropende, elkaar de hand reikende mensen. Niet voor
niets hield de architect van de Republikeinse overwinning, Karl Rove, George
Bush voor dat de overwinning hem niet kon ontgaan als hij drie woorden over het
electoraat uitstrooide: faith, family, flag. Dat werkte. Bij de Republikeinen
hoef je sinds oud-president Ronald Reagan niet meer aan te komen met gesleutel
aan de samenleving: geen social engineering, please, dat is iets voor
intellectuelen als Hertzberg die zich in steden aan de Oostkust - laboratoria
voor maatschappelijke verandering - hebben verschanst.

Hertzberg: 'Het oppervlakkig ophemelen van het volk, de gedachte dat mensen in
het land pretty shrewd zijn en hun eigen boontjes kunnen doppen, dat hun niet
moet worden verteld hoe ze hun leven dienen te leiden of hun bestaan anders
zouden moeten inrichten, heeft een lange politieke traditie in Amerika. Die
traditie gaat terug naar president Andrew Jackson aan het begin van de
negentiende eeuw. Ik geloof dat er geen land in Europa is waar de vermeende
goede inborst van de gewone man zo is verweven met de politieke cultuur.

De Republikeinen zijn in zeker opzicht de erfgenamen van Jackson.

'Kerry praatte in de campagne voortdurend over plannen voor een nieuw of beter
Amerika. Plan zus, plan zo. Republikeinen hebben geen plannen, omdat zij vinden
dat er geen problemen zijn. De bevolking is oke, de samenleving is oke. De
Democraten hebben het daarom ook moeilijk. Hun politieke verleden is vervlochten
met het sceptische liberalism. Zij zijn ervan overtuigd dat Amerika juist wel
problemen heeft, op het gebied van de gezondheidszorg bijvoorbeeld. Zij hebben
daar ideeen over, dragen oplossingen aan. Dat is een mentaliteit waarbij ik me
thuis voel. Tegelijkertijd besef ik dat deze overtuiging moeilijk te verkopen
is. Als je politieke tegenstander beweert dat de aard van de bevolking deugt en
deze vervolgens koppelt aan weerstand tegen verandering, dan ligt het gevaar op
de loer dat je, door voor verandering te pleiten, de indruk wekt niet te geloven
in de deugdzaamheid van de doorsnee Amerikaan.'

Scherpzinnig publicist

Hertzberg geldt als een van de scherpzinnigste publicisten in de Verenigde
Staten. Hij schrijft politieke commentaren en recensies voor het invloedrijke
weekblad The New Yorker. Hertzberg begon zijn loopbaan eind jaren '60 bij een
ander weekblad, Newsweek, waarvoor hij de opkomst van Ronald Reagan als
gouverneur van Californie versloeg. In de jaren '80 verruilde hij Newsweek voor
het progressieve tijdschrift The New Republic. Tussentijds maakte hij een
uitstap naar de politiek: in de tweede helft van de jaren '70 trad hij als
tekstschrijver in dienst van Jimmy Carter. Twee fragmenten van speeches die hij
voor Carter schreef hangen nu, ingelijst en van politiek commentaar voorzien, in
zijn kantoor, een piepklein vertrek op de twintigste verdieping van een
wolkenkrabber op Times Square in hartje New York. We kijken uit over Manhattan,
al ruim dertig jaar doelwit van Republikeinse retoriek. Hier woont en werkt
menig kunstenaar, schrijver en intellectueel.

Hier zetelt dus de vijand van de doorsnee Amerikaan? Hertzberg, met luide stem:
'Als dit Amerika niet is, then what the hell is it? Het idee dat New York
Amerika niet is, dat Washington en Boston Amerika niet zijn, dat alleen het
heartland Amerika is, wat is dat voor onzin? New York en Washington zijn toch
geen Europese maar juist zeer Amerikaanse steden? Ik denk dat het heartland maar
eens contact moet leggen met de kuststreek, om te weten te komen wat er in
Amerika leeft.' Hij lacht, een jongensachtige man met pepergrijs haar en een
ziekenfondsbrilletje. Hij gaat achter zijn bureau zitten en plant zijn zwarte
laarzen op het tafelblad. Hertzberg is relaxed. Vraagt u maar.

Blues

Drie keer sprak ik met Hendrik Hertzberg; een keer vlak voor de verkiezingen en
twee keer erna. Een gesprek ging niet door: de dag na de overwinning van Bush
kreeg hij bijna geen woord uit zijn mond. Hertzberg mompelde iets over 'een
hartverscheurende nederlaag, die verschrikkelijk veel pijn deed'. Hij leed, zei
hij, 'aan de blues'. Ik moest maar een andere keer terugbellen. Later legde hij
uit dat hij die ochtend, zonder iets te zeggen tegen zijn zoon en echtgenote,
'strompelend' het huis had verlaten, op weg naar de radiostudio van National
Public Radio in Manhattan. Zijn zwaarmoedige betoog leverde honderden reacties
op. Veel luisteraars zeiden dat hij hen had geholpen hun verkiezingsverdriet te
verwerken. Een enkele vriend belde met de vraag of het wel goed met hem ging;
hij was toch niet levensmoe? Daar leek het inderdaad wel op.

Voor de verkiezingen had Hertzberg ons gesprek al beeindigd met de woorden: 'Als
Kerry verliest, neem ik de telefoon niet meer op. Dan heb ik zelfmoord
gepleegd.' We hadden er toen om gelachen, maar op 3 november vroeg ik mij even
af of ik het niet te luchtig had opgevat.

Ik wilde Hertzberg spreken vanwege zijn net verschenen boek Politics:
Observations and Arguments 1966 - 2004. Het is een genot om te lezen. Van het
legendarische popconcert in Woodstock eind jaren '60 tot de mislukte pacificatie
in Irak in 2003, Hertzberg schrijft erover in krachtige zinnen, met een
laconieke, bijna terloopse stijl van argumenteren. Vijf zinnen in het voorwoord
bij het laatste deel, waarin hij het presidentschap van George Bush onder de
loep neemt, bleven door mijn hoofd spoken. Dit zijn ze: 'Als hij (George Bush -
MdG) wint, zullen verantwoordelijke beschouwers zeggen dat hij de smet van 2000
heeft weggewerkt en dat zijn legitimiteit nu door niemand meer kan worden
betwist. Ik zal het daar waarschijnlijk niet mee eens zijn. Na de autogolpe
(illegale machtsovername - MdG) wordt een nieuw regime doorgaans bekrachtigd via
een volksstemming. iEl presidente, si! Ik verwacht de herverkiezing van Bush in
dat licht te beschouwen.'

Hertzberg, nu: 'Wat ik daarmee bedoelde, is dat het land afstevent op een regime
met Latijns Amerikaanse trekken, zoals dat van Fujimori destijds in Peru. Niet
meteen, niet na deze verkiezingen misschien, maar op den duur. Dat gebeurt
geruisloos, zonder bloedvergieten. De illegaliteit zat hem in de verkiezingen
van 2000. Zoals ik in mijn boek schrijf: die heeft Bush zich toegeeigend. Het
was een naakte powergrab met de hulp van het conservatieve Hooggerechtshof.
Vandaar het Spaanse woord autogolpe. Iedereen in Latijns Amerika weet wat het
betekent: een coup binnen het bestaande systeem. De grondwet blijft gehandhaafd,
de wetten worden nageleefd. En de president heeft de macht gegrepen. Nogmaals:
we zijn nog niet zo ver, maar in de toekomst kan het er van komen, misschien
over een jaar of tien.'

U zegt dat de Republikeinen het electoraat ervan hebben weten te overtuigen dat
Amerika geen problemen heeft, wat blijft er dan voor de Democraten over?

'Het liberalism is nu al enkele decennia op de terugtocht. Ik denk dat dat
samenhangt met de starheid van het Amerikaanse politieke systeem. De kern van
liberalism bestond uit het signaleren en oplossen van maatschappelijke
problemen. Signaleren gaat liberals makkelijk af, oplossen niet. Neem de
gezondheidszorg. Iedereen weet dat het daarmee in Amerika beroerd is gesteld. De
diagnose wordt gesteld, een oplossing komt er niet. Alle plannen daarvoor sinds
de Tweede Wereldoorlog stranden op de roadblocks die in het politieke systeem
zijn ingebouwd. Parlementsleden houden een ander zorgstelsel tegen.

'Nu zult u misschien zeggen: de bevolking voelt er blijkbaar niet voor, is er
niet klaar voor. Maar dat klopt niet. Uit opiniepeilingen blijkt telkens weer
dat een grote meerderheid van de bevolking een betere verzekering tegen
ziektekosten wenst dan nu wordt geboden. Helaas is de politiek in dit land zo
georganiseerd dat niet telt wat het volk wil, maar wat het systeem weet te
produceren. Dat verklaart ook de vervreemding van een deel van de bevolking van
de politiek: er worden in Washington geen resultaten geboekt. Tot genoegen van
de Republikeinen. Zij bieden de bevolking apolitieke oplossingen: welzijnswerk
op religieuze basis, de vrije markt, prive-initiatieven, prive-onderwijs.
Amerika gelooft en Amerika werkt. Maar daarmee is er nog steeds geen goede
verzekering tegen ziektekosten.

'De vraag is nu: hoe zorg je ervoor dat de starheid van het systeem wordt
doorbroken? De Democraten maken alleen een kans als er aan wordt gesleuteld,
zodat het wel resultaten gaat opleveren. Helaas zit dat er niet in. De grondwet,
het systeem van checks and balances, is onaantastbaar. Het is onderdeel van de
ontstaansmythe van Amerika, heilig verklaard. Geen politicus haalt het in zijn
hoofd om daaraan te tornen.'

In Amerika heeft deze conservatieve filosofie dus succes. Maar in Irak, schrijft
u, is de toepassing ervan mislukt?

'Ik schreef dat het verleidelijk is om te suggereren dat deze regering de opbouw
van een redelijk functionerend staatsapparaat in Irak niet tot stand heeft
gebracht, omdat zij niet gelooft in een redelijk functionerend staatsapparaat.
De ideologen in het Witte Huis, in het Congres en de conservatieve denktanks
zijn van mening dat het mechanisme van de regering niet ten dienste moet worden
gesteld aan de bevolking. Niet in Washington, niet in Bagdad. De
veronderstelling is immers dat de bevolking beter af is als zij voor zichzelf
zorgt. Je zou kunnen stellen dat Irak wat dit betreft een themapark is voor
conservatieve veronderstellingen, voor conservatief beleid.'

U heeft de opkomst van Reagan verslagen. Bush wordt gezien als diens erfgenaam.
Wat zijn de overeenkomsten en de verschillen?

'Over Reagan denk ik ambivalent. Hij had een complexer karakter en was
interessanter dan ik aanvankelijk dacht. Toen ik zijn opkomst voor Newsweek
versloeg, beschreef ik hem als een typische country club fool die geen idee had
wat er onder de bevolking leefde. Ik zat er dus goed naast.

'Laat ik het als volgt formuleren: zowel Reagan als Bush was onwetend, maar de
onnozelheid van Reagan was interessanter dan die van Bush. Reagan was een succes
vanaf het moment dat hij een microfoon zag. Hij was meer een aankondiger dan een
acteur. Hij had carriere gemaakt voordat hij politicus werd, was al zeker van
zichzelf voordat hij de politiek in ging. Hij had daardoor ook het vermogen van
zijn conservatieve achterban weg te lopen. De toenadering tot Michael Gorbatsjov
en de Sovjet-Unie beviel zijn conservatieve vleugel totaal niet, maar Reagan
deed het toch. Tot dergelijke ouvertures acht ik Bush niet in staat.

'Bush is de slechtst voorbereide president die ik in mijn leven heb meegemaakt.
Dat verklaart volgens mij ook een deel van zijn godsdienstmanie. Die is een
schild tegen zijn angsten en nervositeit. Bush doet mij denken aan de mislukte
jonge zoon van een Britse lord die door zijn vader naar een van de kolonien is
gestuurd, zodat hij in eigen land geen brokken meer kan maken. Vergeet niet dat
niet George maar zijn broer Jeb (de huidige gouverneur van Florida - MdG)
voorbestemd was om president te worden.

'Ik was net zo verrast als iedereen dat Bush zich zo duidelijk als rechts
politicus heeft geprofileerd. Dat profiel wordt overigens in zeker even grote
mate bepaald door zijn afkeuren als door zijn overtuigingen. Hij heeft zich zijn
hele volwassen leven afgezet: tegen hippies, tegen docenten tijdens zijn
studiejaren aan de universiteit van Yale, tegen journalisten en schrijvers als
ik, tegen zijn vader die hem onderschatte en vooral tegen sommige collega's en
politieke vrienden van zijn vader die tot het Republikeinse establishment
behoorden, omdat die hem nooit serieus namen.'

Chicken hawk

In een van uw stukken, over de oorlog in Vietnam, noemt u Dan Quayle, de
vice-president van George Bush sr., een chicken hawk. Quayle was een fanatiek
voorstander van de oorlog in Vietnam, maar hij probeerde zich daar tijdens de
dienstplicht aan te onttrekken. Geldt dat ook voor Bush jr.?

'Daar heeft u zeker gelijk in. In mijn boek schrijf ik dat er destijds voor
dienstplichtigen twee eerbiedwaardige keuzes waren: je diende en ging naar
Vietnam, of je weigerde dienst en riskeerde daarmee gevangenisstraf. Bush was in
theorie helemaal voor de oorlog, maar hij was allesbehalve bereid to get his ass
shot off. Daarin was hij overigens niet uitzonderlijk. En het was ook niet
helemaal oneerbaar om je land in de nationale garde te dienen. Maar een ding wil
ik toch stellen: Bush had makkelijk praten.

'Vice-president Cheney was overigens zeker zo erg. Hij beroept zich nu op
'andere prioriteiten' die hij destijds had, waardoor hij vijf keer ontheffing
van dienstplicht aanvroeg. Twee van die ontheffingen zijn interessant. Hij
trouwde toen hij vernam dat echtparen niet zouden worden opgeroepen. En hij
produceerde een kind nadat de maatregel was aangescherpt: alleen echtparen met
kinderen kwamen nog onder de dienstplicht uit. Negen maanden en enkele dagen
later was het zo ver: de Cheney's hadden een baby. De oorlog was voor hen een
krachtig afrodisiacum.'

Was u verbaasd over de rol die Vietnam in de campagne speelde?

'Nee. Voor generatiegenoten van Bush en Kerry was dit een definierend issue. Ik
vind het niet vreemd als daar dan in de campagne over wordt gedebatteerd. Wat
volgens mij dringend aan jongeren moet worden uitgelegd, is dat er een groot
verschil is tussen degenen die zich tussen 1963 en 1966 voor militaire dienst
meldden, zoals John Kerry, en degenen die tussen 1967 en 1970 werden opgeroepen,
zoals George Bush. Kerry is maar enkele jaren ouder dan Bush, maar hij behoorde
tot de generatie voor wie het vanzelfsprekend was dat je diende. Hij staat wat
dat betreft dichter bij de vader van de huidige president. Toen Bush jr. in
dienst moest, in de tweede helft van de jaren '60, was de stemming in het land
omgeslagen. Er heerste wijdverbreid cynisme jegens de oorlog. Het was niet meer
vanzelfsprekend dat je ging: je wist wat je daar te wachten stond en de
bevolking in eigen land steunde je niet langer. Dat Bush voor een uitweg koos
was dus te begrijpen. Alleen zijn oorlogsretoriek is problematisch.

'Wat Kerry betreft: ik heb onlangs de documentaire Going Upriver gezien, waarin
zijn oorlogsavonturen een belangrijke rol spelen, zowel zijn deelname aan de
strijd als zijn latere protest tegen de oorlog. Ik vond het opvallend hoe
overtuigend en energiek hij destijds klonk, en hoe bezadigd en voorzichtig zijn
campagne nu was.'

Uit het dal

Een week na de verkiezingen is Hertzberg uit zijn blues geklommen. Hij wil mij
weer te woord staan. Eerst maar wat rechtzetten: 'Het systeem van checks and
balances', zegt hij, 'is gebroken. Ik had het niet voor mogelijk gehouden, maar
ik denk nu dat de conservatieven over een langdurige meerderheid zullen
beschikken in het Huis van Afgevaardigden, de Senaat en het Hooggerechtshof. En
Bush blijft president. Republikeinen hebben dus alle bestuursorganen in hun
macht. De gevolgen laten zich raden: zij zullen deze niet gebruiken om nieuw
beleid te maken, maar om de verzorgingsstaat verder af te breken. Dit waren de
belangrijkste verkiezingen in dertig jaar, misschien nog wel langer.

De Republikeinen hebben geen landslide behaald, maar hun meerderheid van 51
tegen 48 procent geeft ze grote macht.'

Ik confronteer Hertzberg met een citaat van Newt Gingrich, de voormalige
Republikeinse leider van het Huis van Afgevaardigden die de afgelopen vier jaar
optrad als defensieadviseur van George Bush. Enkele dagen na de verkiezingen zei
Gingrich: 'De belangrijkste thema's van deze president vallen samen met het
concept van een centrum-rechtse regeringsmeerderheid.

Als je terugdenkt aan John Kerry als ganzenjager, John Kerry als misdienaar en
John Kerry de verdediger van Amerika, dan is duidelijk dat je deze campagne
alleen vanuit een centrum-rechts standpunt kon winnen.'

Bedoelt Gingrich dat Kerry, een liefhebber van wijn die vloeiend Frans spreekt,
zich in bochten moest wringen om de gunst van het overwegend rechtse electoraat
te bemachtigen?

'De Republikeinse partij is momenteel homogener dan de Democraten', zegt
Hertzberg. 'Dat is voor een aanzienlijk deel aan Gingrich te danken. Hij hamerde
er begin jaren '90 bij partijgenoten op dat ze een ideologische taal moesten
spreken, waarbij de Democraten werden weggezet als vijand van Amerika. De
achterliggende gedachte was: je hebt Amerikanen en je hebt liberals. Dat
voornemen is consequent uitgevoerd en heeft de Democraten veel schade berokkend.
De invloed van Gingrich is veel groter gebleken dan na het mislukken van zijn
actieve loopbaan in de politiek in 1998 is verondersteld.

'Zijn persoonlijkheid zat hem in de weg, en tactisch opereerde hij niet
gelukkig. Daardoor leek het alsof Bill Clinton hem de baas was. Maar na zijn
vertrek hebben we Gingrich-isme zonder Gingrich. Zijn strategie is nog
springlevend. Niet alleen de Democraten hebben daaronder te lijden. De
Republikeinen zijn in tien jaar veranderd in een ideologische partij naar de
geest van Gingrich, waarbij de gematigde vleugel zwaar in de verdediging is
gedrukt. Het politieke landschap is grondig veranderd.'

Wat vindt u van de christelijke conservatieven, die Bush aan een tweede termijn
hebben geholpen? Hoe schat u hun kracht in?

'Ik ben verbluft dat een aanzienlijk deel van de bevolking er zo'n kinderlijk
geloof op nahoudt. Maar los daarvan zijn er enkele fascinerende en urgente
vragen over te stellen. Hoe serieus is hun geloof in de naderende terugkeer van
Christus op aarde? Waarom denken ze dat? Is hun pathologie het spiegelbeeld van
die van de fundamentalistische islamisten, of anders? Zijn zij, net als die
islamisten, op den duur bereid om hun doel te verwezenlijken door zichzelf op te
blazen? Of willen ze grover geschut in stelling brengen, bijvoorbeeld door hele
regio's met de grond gelijk te maken? Ik weet zeker dat die gedachte leeft:
We'll wipe them out, dat zal ze een lesje leren.' Hij is even stil. Dan: 'Ronald
Reagan dacht al na over het einde der tijden, maar bij hem droeg Armageddon een
smiley face. In tegenstelling tot Bush hoefde hij niet bekeerd te worden. Zijn
ideeen waren een stuk minder grimmig.'

In zijn commentaar na de verkiezingen schrijft Hertzberg in The New Yorker dat
niet de oorlog in Irak of de strijd tegen het terrorisme, maar morele waarden de
doorslag hebben gegeven bij de overwinning van Bush. Veel kiezers, constateert
hij, gaven meer om de ziel van de president dan om zijn beleid.

Op welke wijze gaat Bush christelijk rechts bedanken voor hun steun?

Hertzberg, fel: 'Dat constitutionele amendement om het homohuwelijk te verbieden
komt er niet. Maar, aan de andere kant, je moet ook stellen dat de homobeweging
dit thema verkeerd heeft ingeschat. De activisten onder hen hebben het laten
escaleren door aan te dringen op de legalisering van het homohuwelijk. Niet
alleen christelijk rechts maar ook veel culturele conservatieven vonden dat deze
homo's te ver gingen in hun eisen. Dat heeft electoraal als een boemerang tegen
ze gewerkt. En nu zijn ze gedemoraliseerd.

'En wat abortus betreft: het zou kunnen dat het Hooggerechtshof het federale
recht daarop afschaft. Maar als dat gebeurt hoeft dat nog geen ramp te zijn. Het
is dan aan de individuele staten om daarover te beslissen. Veel staten zullen
het wel uit hun hoofd laten om het recht op abortus de nek om te draaien. Dat
zou tot een storm van protest leiden. Dat laten de activisten nooit toe.'

Menno de Galan werkt voor het actualiteitenprogramma NOVA. Hij schrijft
regelmatig voor M.

Kirsten Thoen is fotograaf te New York.

streamers

'Republikeinen hebben geen plannen, omdat zij vinden dat er geen problemen zijn.

De bevolking is oke, de samenleving is oke.

'Het land stevent af op een regime met Latijns Amerikaanse trekken, zoals dat
van Fujimori destijds in Peru.'

'Als New York Amerika niet is, then what the hell is it?'

'De Republikeinse partij is momenteel homogener dan de Democraten.'

'Bij Ronald Reagan droeg Armageddon een smiley face.'

LOAD-DATE: December 8, 2004

LANGUAGE: DUTCH

                           © 2004 PCM Uitgevers B.V.

                              10 of 107 DOCUMENTS

                                NRC Handelsblad

                                December 2, 2004

Moslims trekken boetekleed aan maar doen hoofddoek niet af

BYLINE: DOOR ONZE REDACTEUR GRETHA PAMA

SECTION: Binnenland; Pg. 4

LENGTH: 821 words

DATELINE: ROTTERDAM, 2 DEC.


In Rotterdam hebben moslims zelf debatten gevoerd over hun deelname aan de
samenleving. "De belangen van dit land zijn ook die van de moslims."

In Rotterdam hebben Turken en Marokkanen de afgelopen maanden onder het motto
'integratie of isolatie' in eigen taal een tiental 'interne moslimdebatten'
gehouden. Volgens de samenvatting die gisteravond op een slotdebat werden
gepresenteerd, hebben zij in deze 'openhartige' en 'moedige' debatten "de hand
in eigen boezem gestoken" over hun "gebrekkige integratie" in Rotterdam.

Namens het college van B en W, dat het initiatief tot de moslimdebatten nam,
betwistte wethouder Marco Pastors van Leefbaar Rotterdam meteen dat tijdens de
debatten sprake was geweest van zelfkritiek. Pastors: "Aan deze debatten deden
vijftienhonderd mensen mee. Waarom heeft geen van deze mensen een gebaar gemaakt
en gezegd: is dat hoofddoekje nou zo belangrijk? Dat begrijp ik niet."

Tijdens de slotavond in het stadhuis waren op politici en pers na vrijwel alle
deelnemers allochtoon. Iedereen had de samenvatting van de debatten gekregen.
Die samenvatting was in het Nederlands. Ook het slotdebat was dat.

Over 'normen en waarden' bij Marokkanen viel in de samenvatting onder meer te
lezen: "Marokkanen werken niet, ook al kunnen zij dat wel. Wij moeten leven van
rechtmatig verkregen inkomen en niet van list en bedrog. We moeten de wetten van
dit land respecteren zoals de autochtonen dat doen. De belangen van dit land
zijn ook die van de moslims. Dat heeft niets te maken met zich ontdoen van zijn
godsdienst of cultuur.  ...  Het is helemaal niet verwonderlijk dat mensen hier
bang zijn voor de islam. Wat hebben moslims gedaan om die angst weg te nemen? En
wat is hun meerwaarde voor de maatschappij?"

Over de rol van de vrouw: "Haar positie in eigen kring moet op de agenda. Er
zijn nu imams die zich negatief uitspreken over vrouwen en die de man een
misplaatst gevoel van superioriteit geven." Over onderwijs: "Onze ouders hebben
geen interesse voor onderwijs en ook niet voor het onderwijs van hun kinderen.
...  Je moet ouders verplichten, zodat ze zich verantwoordelijk voelen voor de
leerresultaten van hun kinderen."

En over werk tenslotte: "Een grote groep Marokkanen doet een beroep op de
sociale dienst. Dat betekent dat de economische situatie van de Marokkaanse
gemeenschap een zware druk legt op de Rotterdamse samenleving. Dat is niet goed
voor de cohesie en de toekomst van de stad.  ...  Rotterdammers vragen niet het
onmogelijke. Kijken we bijvoorbeeld naar de Chinezen in Rotterdam. Die zijn niet
geintegreerd. Maar zij geven geen overlast. Autochtonen spreken ons aan op
criminaliteit en afwijkend gedrag. Wij zijn gewone burgers en moeten ook gewone
antwoorden en oplossingen aandragen voor onze problemen. Niemand verbiedt je om
een hoofddoek te dragen. De Marokkanen zijn niet geintegreerd, cultureel,
sociaal noch politiek."

Tegelijk vroegen de deelnemers aan de debatten ook om een bijdrage van de
autochtone bevolking: "Het wij-gevoel is aangetast.  ...  Voorheen was ik een
vrouw die met respect behandeld werd door Nederlanders. Nu ben ik een vrouw van
wie Nederlanders hun gezicht afdraaien." Wethouder Leonard Geluk (Integratie,
CDA) zei zich als politicus verantwoordelijk te voelen voor dit toegenomen
wij/zij-gevoel. Geluk: "Daarom organiseren wij juist deze debatten."

Wethouder Pastors (Ruimtelijke Ordening en Volkshuisvesting) daarentegen vond
dat de debatten waren georganiseerd omdat een gesprek nodig was "over een groot
aantal dingen in de islamitische cultuur die niet passen in een westerse
samenleving". Pastors: "Anders zaten we hier vanavond niet. Het gaat erom dat
hier moslims willen wonen en dat daar problemen mee zijn. In de praktijk
functioneert het niet."

Waar het allochtone publiek stelde dat "integratie van twee kanten komt" en
moslims "als burgers van dit land ook respect verdienen", sloot een aantal
gemeenteraadsleden in de zaal zich aan bij de positiebepaling van Pastors.
VVD-fractieleider George van Gent: "Waarom zouden 520.000 niet-islamitische
Rotterdammers iets moeten weten over 80.000 islamitische Rotterdammers? Komt
daar dan integratie van?" Op een vraag uit de zaal of het college drie punten
van zelfkritiek zou kunnen opsommen, bleek Pastors er een te weten: "Wij hebben
niet vaak genoeg gezegd - en dat komt waarschijnlijk doordat we het zo gewoon
vinden - hoe waardevol deze maatschappij volgens ons is en hoeveel werk het kost
om hem in deze vorm overeind te houden."

De interne moslimdebatten worden gevolgd door een voorlichtingscampagne onder
het motto 'Wij Rotterdammers durven met elkaar in gesprek te gaan'. Dit gebeurt
omdat "onwetendheid en negatieve beeldvorming leiden tot gebrek aan wederzijds
respect", aldus een vertegenwoordiger van de Turkse gemeenschap. In februari
begint vervolgens een ronde debatten over de islam voor allochtonen en
autochtonen samen.

LOAD-DATE: December 2, 2004

LANGUAGE: DUTCH

                           © 2004 PCM Uitgevers B.V.

                              11 of 107 DOCUMENTS

                                NRC Handelsblad

                                December 2, 2004

Woonbazaar Nederland

BYLINE: FLIP DE KAM

SECTION: Economie; Pg. 16

LENGTH: 926 words


Welkom in woonbazaar Nederland! Zeven miljoen huishoudens verdringen zich rondom
de aanwezige voorraad woningen, om zo fraai mogelijk onder dak te komen. Er zijn
huizen te kort. De woningnood stijgt. Krakers winkelen proletarisch: zij wonen
praktisch voor niets, door zonder betaling woonruimte in te pikken. De grootst
denkbare meerderheid van de woningzoekenden houdt zich daarentegen aan de
regels: zij kopen of huren. Ruim de helft van alle huishoudens heeft een huis
gekocht. Doorgaans is de gehele aankoopprijs hypothecair geleend. Kopen op
krediet is geen probleem, want bij de kassa van de nationale woonbazaar komen
huizenkopers een Bekende Nederlander tegen. Het is minister Zalm van Financien.
Hij dirigeert de huizenkopers naar drie kassa's. Bij elke kassa krijgen zij -
dankzij de aftrek van de hypotheekrente - een wisselend deel van hun rentelasten
terug.

Mensen met een bescheiden inkomen, die met de top van hun inkomen in de eerste
tariefschijf van de inkomensheffing vallen, krijgen van Zalm eenderde van hun
rentekosten retour. Bij deze kassa voor de gewone man zijn de wachtrijen kort.
Inmiddels zijn de huizenprijzen zo sterk gestegen, dat de meeste mensen met een
relatief laag inkomen van een eigen huis alleen nog maar kunnen dromen. Bij de
tweede kassa staan de middengroepen in de rij. Minister Zalm geeft ze een
subsidie van meer dan 40 procent op elke afgetrokken euro hypotheekrente. Kassa
drie is voor de huizenkopers uit het topsegment van de inkomensverdeling. Zij
krijgen meer dan de helft van elke euro hypotheekrente van de schatkistbewaarder
terug. Samen trekken de eigen-woningbezitters dit jaar 23 miljard euro
hypotheekrente af. Dit levert ze in vereniging een belastingvoordeel van meer
dan 9 miljard euro op. Daarbij geldt: hoe hoger de schuld en hoe hoger het
inkomen, hoe meer rentesubsidie de huizenkoper door minister Zalm krijgt
toegestopt.

De goedheiligman die over de schatkist gaat is heel wat minder royaal voor
huishoudens die - uit voorkeur, maar meestal noodgedwongen - op zoek zijn naar
een huurwoning. In de afdeling Huren van de woonbazaar gelden heel andere
spelregels dan in de afdeling Kopen. De prijzen van koopwoningen zijn vrij. Zij
worden bepaald door vraag en aanbod. Daarentegen bepaalt de overheid het maximum
huurbedrag voor bijna alle huurwoningen. Vooral nieuwere woningen zijn voor een
groot aantal huurders erg duur. Daarom krijgen zij huursubsidie. Het
subsidiebedrag hangt af van het inkomen en de huurprijs. Samen toucheren rond
een miljoen huurders dit jaar 1,5 miljard euro. Een fors bedrag, maar minder dan
een zesde van het fiscale voordeel voor beter bemiddelde 3,5 miljoen
huizenbezitters.

Jaarlijks mag de huur slechts in beperkte mate stijgen. Bovendien geldt
huurbescherming: wie eenmaal onder de pannen is, zit goed en kan niet uit zijn
huis worden gejaagd. Vooral huurders met een flink stijgend inkomen zitten
gebakken. Zij wonen relatief steeds goedkoper. Het kabinet wil huurders met een
goed inkomen in de toekomst een marktconforme huur laten betalen. Zij zullen dan
eerder kiezen voor een koopwoning. Zo komen bestaande huurwoningen vrij voor wat
minder bemiddelde woningzoekenden. Daartoe wordt vanaf midden 2006 een kwart van
de huurwoningen 'geliberaliseerd'.

Voor deze 750.000 huurhuizen - de beste - wordt de prijsbeheersing stapsgewijs
losgelaten. Na 2009 zijn de huren van deze woningen in beginsel helemaal vrij.
Zij worden voortaan, net als de prijzen van koopwoningen, bepaald door vraag en
aanbod. Wie nu al, met huursubsidie, voor een prikje in zo'n fraaie woning
bivakkeert, krijgt extra subsidie. Hij hoeft dus niet te verhuizen. De
woningverhuurders (corporaties) nemen die hogere huursubsidie voor hun rekening.
Zij kunnen de extra last dragen, dankzij de hogere huuropbrengst van de
geliberaliseerde woningen. Verder dienen de corporaties de extra huurontvangsten
in te zetten voor meer sociale woningbouw.

Zo ontstaan in de nationale woningbazaar een tijd lang extra bizarre effecten.
Aan het trappenhuis van een gewild complex huurwoningen wonen straks bemiddelde
lieden, die de volle hoge, marktconforme huur betalen en mensen die uitsluitend
door de fors opgetrokken huursubsidie nog 'op stand' kunnen wonen. Na verloop
van een aantal jaren, wanneer de groep gesubsidieerde huurders is afgedropen dan
wel uitgestorven, zullen de betere huurwoningen uitsluitend beschikbaar zijn
voor mensen die de marktconforme huur uit eigen zak kunnen betalen.

Dit stuit op heftig verzet, met name bij 'linkse' stadsbestuurders en onder
voorstanders van woonbuurten met een gemengde bevolkingssamenstelling. Inderdaad
leidt het kabinetsbeleid na verloop van jaren tot 'armenwijken' met een
eenzijdige sociaal-economische samenstelling. Is dat erg? Nee, want zulke wijken
zijn er altijd geweest. Modieuze opinievormers, die zich keren tegen wijken met
een sociaal-economisch homogene, overigens qua sociaal-culturele samenstelling
rijk geschakeerde bevolkingssamenstelling, shoppen doorgaans zelf in een heel
andere afdeling van de woonbazaar Nederland. Zij drentelen voor de kassa waar
minister Zalm op dit moment 42 of 52 procent van elke betaalde euro
hypotheekrente als subsidie teruggeeft. Zij wonen allang tot volle tevredenheid
in een wit getto.

Door de subsidie voor woningeigenaren te beperken, en door mensen die in
verhouding tot hun inkomen goedkoop huren te bewegen te verkassen naar huizen
waarvan de lasten beter stroken met de woonkwaliteit en hun inkomen, wordt het
beter winkelen in de woonbazaar Nederland.

LOAD-DATE: December 2, 2004

LANGUAGE: DUTCH

                           © 2004 PCM Uitgevers B.V.

                              12 of 107 DOCUMENTS

                                NRC Handelsblad

                               November 26, 2004

Voor een aantal leerkrachten is het te laat 2

BYLINE: D.A. VOGELZANG, UTRECHT

SECTION: Opinie; Pg. 7

LENGTH: 153 words


Wat een verademing is het artikel van Hans Lukkien. Eindelijk iemand die hardop
durft te zeggen wat de gewone man allang weet, maar door 'de deskundigen' botweg
wordt ontkend. Lukkien had nog kunnen toevoegen, dat in woonwijken met een
gemengde bevolking al twintig jaar lang de niet-moslims door sommige moslims
worden weggepest.

Hoeveel ontkenningen door 'de deskundigen' zullen wij nog moeten aanhoren, en
hoeveel moskeeen en kerken zullen nog in brand worden gestoken, voordat ook het
establishment in dit land inziet, dat de 'Nederlandse apartheid', de zogenoemde
multiculturele samenleving, niet werkt. De belangrijkste vraag wordt ook door
Lukkien niet gesteld.

Hoeveel procent van de Marokkanen hier is zozeer geterroriseerd door een klein
aantal fundamentalisten, dat men zich niet tot de autoriteiten durft te wenden
uit angst voor represailles? Zal ik eens een gok wagen? Meer dan de helft.

LOAD-DATE: November 26, 2004

LANGUAGE: DUTCH

                           © 2004 PCM Uitgevers B.V.

                              13 of 107 DOCUMENTS

                                NRC Handelsblad

                               November 26, 2004

Gaan belastingadviseurs en fiscus samenwerken?

BYLINE: AERTJAN GROTENHUIS

SECTION: Economie; Pg. 10

LENGTH: 1019 words


Het kabinet schrikt van een opkomend wij-zijdenken. Ook staatssecretaris Joop
Wijn van Financien (CDA) is daar beducht voor, en dan vooral in de fiscale
sfeer. Hij wil de natuurlijke tegenstelling belastingbetaler-fiscus vervangen
door enerzijds een cluster waarin fiscus en goedwillende belastingadviseurs
samenwerken en anderzijds de rest van belastingbetalend Nederland. Dat moet
gebeuren in een nieuw project dat gekenschetst kan worden als: eerlijke
belastingheffing zonder wederzijdse fratsen. Daartoe heeft hij een gedragscode
opgesteld waar zowel de belastingadviseurs als de Belastingdienst zich achter
stellen. Vervolgens kunnen beide partijen "elkaar aanspreken op correcte
naleving van de gedragscode".

Het eerste concept van de code bestaat uit tien beloften van de
belastingadviseurs waar tien beloften van de Belastingdienst tegenover staan.
Het gaat daarbij om normen en waarden. Zo beloven de adviseurs "vriendelijke,
correcte en heldere omgangsvormen te hanteren". Aan de andere kant zeggen de
ambtenaren toe zich tegenover de adviseurs "dienstverlenend en communicatief op
te stellen" en ook van hun kant "in het reguliere contact vriendelijke, correcte
en heldere omgangsvormen te hanteren". Zo telt de conceptcode nog negen punten.

Wijn presenteerde zijn plan voor het eerst vorige week bij de jubilerende
Nederlandse Orde van Belastingadviseurs. "Wij hebben elkaar nodig", aldus Wijn.
Op verzoek van het enthousiaste Kamerlid Van As (LPF) lichtte de
staatssecretaris zijn plannen twee dagen later in de Tweede Kamer toe. Wijn gaat
met de organisaties van belastingadviseurs praten over thema's als: "Hoe ga je
om met altijd het onderste uit de kan willen ofwel fiscale grensverkenning? Hoe
ga je om met het geven van informatie waarom is gevraagd? Doe je dat voluit of
probeer je toch wat dingetjes toe te dekken zonder dat je liegt? Op het moment
dat je daar goede afspraken met elkaar over hebt gemaakt en je precies van
elkaar weet waaraan je je moet houden, wordt het gemakkelijker." Aldus Joop Wijn
in de Tweede Kamer.

Hij is niet de eerste CDA-bewindsman wie de fiscale normen aan het hart gaan. In
1991 stuurde de toenmalige staatssecretaris Marius van Amelsvoort een 'Statuut
voor de belastingbetaler' naar de Kamer. De inspiratie daarvoor kwam uit Canada
en het Verenigd Koninkrijk waar de rechten van belastingbetalers al langer in
een charter waren vastgelegd. Tien jaar geleden concentreerden de
christen-democratische normen zich meer op rechtsbescherming dan op
samenwerking. Het belastingstatuut stelde onder meer: "De belastingplichtige
wordt geacht te goeder trouw te zijn totdat het tegendeel blijkt", en ook "De
belastingplichtige heeft het recht om, binnen de door het recht gestelde
grenzen, er naar te streven de door hem te betalen belasting te matigen".
Fiscale grensverkenning gold nog als recht en niet als iets ontoelaatbaars. Het
statuut degradeerde enkele jaren later tot de status van een folder. Die staat
op de website van de Belastingdienst (www.belastingdienst.nl).

Als tegengif tegen fiscale grensverkenning wil staatssecretaris Wijn dat de
belastingadviseurs beloven "in hun advieswerk de in wet- en regelgeving
aangegeven grenzen van de fiscale toelaatbaarheid in acht te nemen". De
Belastingdienst zal zijnerzijds die grenzen duidelijk aangeven, waarbij ook
oneigenlijk gebruik van belastingregels als ontoelaatbaar kan gelden. Dat is
vreemd omdat zulk oneigenlijk gebruik binnen de grenzen van de wet blijft. Denk
bijvoorbeeld aan particulieren die met een bestelauto rijden en daardoor
profiteren van de voor het bedrijfsleven bedoelde fiscale voordelen van het
zogenoemde grijze kenteken. Als de wetgever dat niet wil, moet hij de wet
wijzigen. Met het grijze kenteken gebeurt dat nu. De 'regelgeving' waar de
belastingadviseurs zich bij hun advisering aan moeten conformeren bestaat onder
meer uit eigen regels van de staatssecretaris die nog niet door de rechter zijn
getoetst. Doen belastingadviseurs hun werk nog wel goed als ze hun clienten
verzwijgen welke mogelijkheden er voor belastingbesparing bestaan?

Daarnaast moet een adviseur zorgen voor "tijdige, duidelijke en doeltreffende
communicatie met (...) mijn klanten" en "voorlichting over (fiscale) regelingen,
processen en onderwerpen aan mijn klanten". Waar bemoeit Joop Wijn zich mee, zou
je zeggen. Verderop is het alsof minister Donner in hoogsteigen persoon spreekt
als de belastingadviseurs het volgende moeten verklaren: "Bij het geven van
commentaar in de pers op uitvoeringsknelpunten zorg ik voor een feitelijke
onderbouwing van mijn opmerkingen." Wat betekent dat? De Nederlandse Federatie
van Belastingadviseurs roept al jaren dat de telefonische bereikbaarheid van de
Belastingdienst allerbelabberdst is. Vorige week publiceerde de organisatie
onderzoekcijfers die dat aantonen. Naar de normen en waarden van de
staatssecretaris zou de Federatie zonder die 'feitelijke onderbouwing' niet met
journalisten over die beroerde bereikbaarheid mogen praten. Opvallend is wat de
staatssecretaris daar tegenover stelt: "Ik laat storingen en fouten in processen
en systemen die effect hebben op de taakuitoefening door belastingconsulenten zo
snel mogelijk herstellen." Alsof dat niet gewoon zijn werk is. Ook als het gaat
om bijvoorbeeld accountants of gewone burgers.

De aangehaalde citaten komen uit een vertrouwelijke 'eerste proeve' die de
staatssecretaris onder belastingadviseurs verspreidt. De teksten zijn misschien
nog niet helemaal doordacht, maar ze geven wel inzicht in de denktrant van de
staatssecretaris. Nu al is het de grote vraag wat de staatssecretaris wil doen
als sommige adviseurs(organisaties) de code niet accepteren. Hun collega's die
wel met de fiscus samenwerken willen de tegenprestatie voor hun terughoudendheid
incasseren. Bijvoorbeeld die snellere aanpak van storingen. Dat is inderdaad een
concurrentievoordeel ten opzichte van accountants die immers geen aanbod tot
samenwerking hebben gekregen. Maar ja, zit u wel goed bij een adviseur die uw
belang niet afweegt tegen de wet, maar tegen de normen en waarden van Joop Wijn?

LOAD-DATE: November 26, 2004

LANGUAGE: DUTCH

                           © 2004 PCM Uitgevers B.V.

                              14 of 107 DOCUMENTS

                                NRC Handelsblad

                               November 25, 2004

Wel zien, maar niet meedoen ; Voorzitter journalistenvakbond over gevaren
criminaliteit

BYLINE: DOOR ONZE REDACTEUR JOS VERLAAN

SECTION: Binnenland; Pg. 6

LENGTH: 668 words

DATELINE: DEN HAAG, 25 NOV.


Criminelen kunnen journalisten gebruiken, waarschuwen politie-commissarissen.
"Dan hebben we een probleem."

Journalisten hebben bij de uitoefening van hun beroep verschoningsrecht. Zo
kunnen ze hun bronnen beschermen. Maar als ze direct betrokken zijn bij
criminele activiteiten, hebben ze niet meer rechten dan gewone burgers. Dan zijn
ook opsporingstechnieken als het afluisteren van de telefoon gerechtvaardigd.

Algemeen secretaris H. Verploeg van de Nederlandse Vereniging van Journalisten
(NVJ) is de eerste die dat zal bevestigen. In een gesprek met de voorzitter van
het college van procureurs-generaal, de Wijkerslooth, is dat van de kant van het
openbaar ministerie ook aangegeven. Als het voorkomt dat journalisten zelf
betrokken zijn bij criminele activiteiten, dan mag er getapt worden.

Volgens Verploeg hebben journalisten soms meer ruimte dan opsporingsambtenaren
om aan informatie uit het criminele circuit te komen. Maar het breukvlak ligt
volgens Verploeg bij het moment waarop een journalist gaat deelnemen aan die
criminele activiteiten. "Dat mag nooit", vindt Verploeg.

De vraag of journalisten misbruikt worden door criminele organisaties is
(opnieuw) actueel, sinds eerder dit jaar vertrouwelijke gegevens over
liquidaties in de Amsterdamse onderwereld en de vastgoedmarkt uitlekten, opdoken
in het criminele circuit en vervolgens terechtkwamen bij sommige media. De
Amsterdamse hoofdofficier van justitie, De Wit, schakelde de rijksrecherche in,
omdat het vermoeden bestond dat topfunctionarissen in het hoofdstedelijke
opsporingsapparaat mogelijk tegen betaling die informatie had laten lekken.

Betrokkenen bij dat onderzoek bevestigen dat ook sommige journalisten mogelijk
een rol hebben gespeeld bij de verspreiding van die vertrouwelijke stukken. Want
het doel van die verspreiding zou onder meer zijn geweest om onrust te zaaien in
het opsporingsapparaat dat zich met liquidaties bezig hield. In het kader van
dat onderzoek zijn ook journalisten door de rijksrecherche als getuige gehoord
en zouden ook telefoons van journalisten zijn afgeluisterd, zo schreef De
Telegraaf afgelopen zomer.

Afgelopen zomer publiceerde de dienst Nationale Recherche Informatie (dNRI) een
rapport over de georganiseerde criminaliteit, met daarbij de constatering dat
criminelen er professionele mediastrategieen op nahouden. Hierbij zouden
journalisten kunnen worden benaderd om te bewerkstelligen dat "zij in hun
publicaties, al dan niet willens en wetens, een te gunstig beeld van de
georganiseerde criminaliteit schetsen".

De Raad van Hoofdcommissarissen kondigde deze week aan, dat fenomeen van
strategieen van de onderwereld en de mogelijke betrokkenheid van journalisten
daarbij, in kaart te willen brengen.

NVJ-secretaris Verploeg kan zich twee incidenten herinneren waarbij hij via de
recherche of het openbaar ministerie te horen kreeg dat een bij de NVJ
aangesloten lid betrokken was bij dubieuze praktijken.

Een keer betrof het een Turk die zich als NVJ-lid had aangemeld met vervalste
papieren van een krant uit Istanbul. De tweede keer betrof het een
"semi-uitgever die betrokken was bij onfrisse praktijken". Beiden zijn uit de
vereniging gezet. "Maar de journalistiek is een beroepsgroep die zich niet laat
registreren of controleren. Je hebt de status van journalist op het moment dat
je publiceert."

Het is volgens Verploeg aan de hoofdredacties om in de gaten te houden hoe hun
misdaadverslaggevers opereren, en ze zo nodig te verzekeren van juridische
ondersteuning. Als er bij de NVJ een serieuze melding binnenkomt over een bij
criminele activiteiten betrokken journalist in dienst van een regulier medium,
zal dat volgens Verploeg hoog worden opgenomen. "Dan hebben we een ernstig
probleem. Dan zullen we contact met betrokkene opnemen en met zijn
hoofdredacteur. Dat is dan onze taak als brancheorganisatie, al was het maar om
te voorkomen dat de reputatie van de journalistiek zou kunnen wegglijden."

Hans Verploeg (Foto Dijkstra)

LOAD-DATE: November 25, 2004

LANGUAGE: DUTCH

                           © 2004 PCM Uitgevers B.V.

                              15 of 107 DOCUMENTS

                                NRC Handelsblad

                               November 23, 2004

Toekomst van de boeren ligt bij kouseband en bonen

BYLINE: DOOR EEN ONZER REDACTEUREN

SECTION: Binnenland; Pg. 7

LENGTH: 342 words

DATELINE: DEN HAAG, 23 NOV.


Agrarisch Nederland wordt exotischer. LTO-Nederland ziet een deel van zijn
toekomst in de bonen, kouseband en certificering van ritueel geslacht vlees -
met dank aan het grote deel allochtonen onder zijn werknemers. De
werkgeversorganisatie LTO, die 40.000 moslims als werknemer in haar sector
heeft, wilde gisteren duidelijk maken dat in de land- en tuinbouw geen
verharding tussen moslims en niet-moslims te zien is na de moord op Theo van
Gogh.

"Er wordt een beeld opgeroepen dat de discussies verharden, maar dat strookt
niet met het beeld op de werkvloer", zei voorzitter Doornbos. De
werkgeversorganisatie stelde samen met het Contactorgaan Moslims en Overheid
(CMO) een verklaring op waarin ze aangaf dat de samenwerking goed verloopt en
liet weten dat ze openstaat voor het "verbreden" van de markt voor
voedingsmiddelen.

Waarom stelt een werkgeversorganisatie een verklaring op met een
moslimorganisatie als er geen religieuze problemen zijn? Volgens Doornbos had
LTO "behoefte aan dat signaal" omdat "u ons ook moet zien als een
maatschappelijke organisatie".

Dus tekenden de agrarische en de moslimorganisatie op dat "ook de samenleving
het onderscheid moet maken tussen de gewone Nederlanders (moslims en anderen) en
een zeer kleine groep terroristen".

De goede verhoudingen worden ook praktisch ingezet. Volgens D. Boujoufi, de
tweede voorzitter van het CMO, gaat de moskee in de toekomst "een grote rol
spelen in de verspreiding van cursussen" van LTO. Met Doornbos denkt hij dat het
percentage allochtonen in de landbouw zal toenemen. Volgens de LTO'er groeien
Nederlanders niet meer op met het landbouwvak, terwijl veel allochtonen uit
landen komen waar ze zich "van nature beter thuis voelen in de land- en
tuinbouw".

I. Akel vindt het als directeur van het Nederlands Centrum Buitenlanders prima
dat LTO een positief beeld wil geven, maar ziet wel complicaties.

Volgens hem hebben veel zaken niets te maken met het al of niet moslim zijn,
terwijl "alles nu langs religieuze scheidslijnen wordt beoordeeld".

LOAD-DATE: November 23, 2004

LANGUAGE: DUTCH

                           © 2004 PCM Uitgevers B.V.

                              16 of 107 DOCUMENTS

                                NRC Handelsblad

                               November 11, 2004

Discussie wordt te vaak zonder moslims gevoerd

BYLINE: CEBELI GONUEL, ROTTERDAM

SECTION: Opinie; Pg. 9

LENGTH: 291 words


Paul Scheffer tracht in Opinie & Debat (6 november) een beeld te creeren van de
moslims in dit land, waar ik me niet in kan vinden. Hij kenschetst burgemeester
Cohen als iemand die verwoede pogingen doet om "de boel bij elkaar te houden",
terwijl volgens Scheffer de vraag moet zijn hoe we de boel bij elkaar moeten
houden. Die vraag is juist nu gevaarlijk, omdat hij hiermee impliceert dat de
manier waarop mensen als Cohen opereren de verkeerde is. Hij meent derhalve te
kunnen constateren dat onze maatschappij ten prooi zal vallen aan desintegratie.

Hij geeft te kennen niet tevreden te zijn met de discussie binnen de
moslimgemeenschap. Maar kritiek van moslims op de eenzijdige berichtgeving wuift
hij weg. Het zwijgen van moslims zou ertoe bijdragen dat de vooroordelen jegens
hen met de dag groter worden. Feit is echter dat de discussies in de pers en op
de televisie vaak over moslims gaan zonder die moslims er zelf bij te betrekken.
Hij heeft gelijk als hij zegt dat de mening van de 'gewone' burger moet worden
meegenomen. Maar uiteindelijk zijn het de beleidsbepalers die de juiste richting
moeten aangeven. Zij dienen zich dan ook te bedienen van argumenten en dienen
geen angstpolitiek te bedrijven.

De reacties van moslims naar aanleiding van de brute moord op Theo van Gogh
bagatelliseert Scheffer door zich af te vragen of dat geen reacties zijn die
Nederland nu wil horen. Daarmee raakt hij wellicht de crux van de hele
discussie. Zijn stelling dat tolerantie alleen kan overleven binnen duidelijke
kaders van ons rechtsstelsel zal door geen enkele moslim worden bekritiseerd.
Jammer is dat hij hiermee tracht aan te geven dat moslims dat gedeelde
referentiekader niet accepteren. Hij zou beter moeten weten.

LOAD-DATE: November 11, 2004

LANGUAGE: DUTCH

                           © 2004 PCM Uitgevers B.V.

                              17 of 107 DOCUMENTS

                                NRC Handelsblad

                               November 10, 2004

De geldkraan staat iets te ver open ; Enthousiasme rond Poolse privatiseringen
kan snel bekoelen

BYLINE: DOOR ONZE CORRESPONDENT STEPHANE ALONSO

SECTION: Economie; Pg. 17

LENGTH: 881 words

DATELINE: WARSCHAU, 10 NOV.


De Poolse bank PKO wordt vandaag geprivatiseerd via een uiterst succesvolle
beursgang. De regering doet nu ook andere staatsbedrijven van de hand. Maar zou
zich hierbij van haar gierigste kant laten zien.

Bezuinigen bleek te moeilijk, belasting heffen te impopulair. Maar de Poolse
regering lijkt nu toch een geldkraan te hebben gevonden: privatiseren. Vandaag
gaat PKO, onder het communisme al en nog steeds de grootste bank van Polen, de
deur uit voor een recordbedrag van 8 miljard zloty (1,86 miljard euro). Als het
aan Warschau ligt, is dit het begin van een trend.

Privatiseringen hebben een slechte naam in Polen. Er hing in het verleden vaak
een lucht van corruptie omheen. De politiek verkwanselt ons staatskapitaal, is
een veelgehoorde klacht van 'meneer Kowalski', de Poolse Jan met de pet. Maar
die politiek heeft een remedie gevonden tegen de klaagzang: het staatskapitaal
wordt voortaan verkocht. Aan meneer Kowalski zelf.

PKO is het eerste bedrijf in vijf jaar dat via de beurs wordt geprivatiseerd. De
beursgang was sterk gericht op particulieren die nog nooit eerder aandelen
hebben gekocht. Dankzij de introductie van een vereenvoudigde variant op de
beleggingsrekening werd het kopen van aandelen kinderlijk eenvoudig gemaakt. En
werd de geldkoorts aangewakkerd. Want de beursgang was een daverend succes. De
Polen stonden afgelopen maand massaal in de rij voor de aandelen.

De regering wil dit succes herhalen. Niet een keer, maar wel tien keer.
Momenteel wordt de educatieve staatsuitgeverij WSiP verkocht en voor 2005 staan
talrijke privatiseringen op de rol: een witgoedproducent, een wodkastoker, een
transportbedrijf, twee chemische fabrieken, vier energiebedrijven. De Warsaw
Stock Exchange (WSE) zelf staat ook in de etalage. Minister Socha (Schatkist) is
groot voorstander van privatiseren via de beurs. Het gaat er transparanter aan
toe dan met strategische investeerders en biedt extra mogelijkheden aan lokale
pensioenfondsen om geld te verdienen. En het begrotingstekort kan ermee worden
ingedamd.

Het voor 2004 geplande tekort zal overigens niet lager uitvallen door de
PKO-beursgang: de Poolse regering heeft een berucht gat in haar hand. Het zal er
hooguit niet hoger door uitvallen. Het steeds voorspelde tekort van 45 miljard
zloty oogt dankzij de PKO-verkoop een stuk realistischer.

De WSE spint garen bij de aangekondigde privatiseringsgolf. Inclusief PKO hebben
dit jaar al 24 bedrijven een beursnotering gekregen en eind december staat de
teller naar verwachting boven de 30. Het jaar 1999, toen 28 bedrijven een
beursnotering kregen, zal worden overtroffen. Warschau telt in 2004, op Euronext
en de Londense beurs na, de meeste beursgangen.

De beurs van Warschau kan de belangrijkste speler van Midden-Europa worden, zo
concludeerde dagblad Rzeczpospolita onlangs. De totale beurswaarde van de WSE is
omgerekend 39 miljard euro, PKO niet meegerekend. De komende maanden komt daar
zo'n 10 miljard euro aan beurswaarde bij. Warschau, schreef de krant, kan groter
worden dan Wenen, met een waarde van 52 miljard euro de grootste beurs in de
regio.

Econoom Edmund Pietrzak, tevens adviseur van de Poolse president, drukte de pret
meteen door aan te geven dat Warschau in relatieve termen uitgedrukt nog niet
zoveel voorstelt in Europa, ondanks de spectaculaire groei. Zo bedraagt de
handelswaarde van de WSE als percentage van het Poolse bruto binnenlands product
zo'n 20 procent. Het Europees gemiddelde is 50 procent. "Nog afgezien daarvan",
vervolgde Pietrzak, "wordt de beurs van Moskou altijd genegeerd als we het
hebben over Centraal- en Oost-Europese markten. Die van Moskou is natuurlijk de
grootste."

Pietrzak is bang dat het succes van de WSE bij Poolse politici voeding zal geven
aan "het bombastische idee om Warschau in een regionaal financieel centrum te
veranderen", terwijl de beurs veel meer gebaat zou zijn bij een meer bescheiden
scenario, namelijk een alliantie met een andere beurs, in navolging van het
Euronext-model. In september toonde de beurs van Wenen, die al mede-eigenaar is
van die van Boedapest, interesse voor de privatisering van de WSE, eind volgend
jaar. En ook het Zweeds-Finse beursbedrijf OMX streeft naar een alliantie met
Warschau.

Het huidige succes van de WSE staat in schril contrast met de situatie enkele
jaren geleden: in 2001 meldden zich slechts vijf bedrijven bij de beurs, in 2002
vier. Met de beursgang van PKO, de grootste ooit in Polen, heeft de WSE de wind
weer in de zeilen. Met PKO krijgt de beurs er in een klap 12 procent van zijn
waarde bij. Maar de eerste tegenwind is al waargenomen.

De regering, klagen financieel analisten, heeft zich met PKO van haar gierigste
kant laten zien. Oorspronkelijk zou 30 procent van PKO worden verkocht. Maar
door de grote belangstelling werd vorige week besloten de tranche te vergroten
tot 38 procent. De prijs per aandeel werd gezet op 20,50 zloty, de hoogst
mogelijke prijs. Een meevaller voor de staatskas: er is nu 2 miljard zloty meer
verdiend dan verwacht. Maar beleggers zullen door die hoge prijs hun aandelen in
eerste instantie minder hard zien stijgen. Hun enthousiasme, ook voor volgende
privatiseringen, kan flink bekoelen. De geldkraan mag dan eindelijk zijn
gevonden, hij staat iets te ver open.

LOAD-DATE: November 11, 2004

LANGUAGE: DUTCH

                           © 2004 PCM Uitgevers B.V.

                              18 of 107 DOCUMENTS

                                NRC Handelsblad

                                November 5, 2004

Het land kraakt ; De blijvende lessen van het fortuynisme

BYLINE: DICK PELS

SECTION: Boeken; Pg. 17

LENGTH: 2814 words


Wat is er sinds de opkomst van Pim Fortuyn met Nederland gebeurd? Volgens een
nieuw proefschrift was het 'intermezzo' van het populisme slechts een correctie
op de technocratie van Paars. Maar is er niet iets veel fundamentelers aan de
hand?

Na de moord op Theo van Gogh vragen wij ons opnieuw af: wat is er van Nederland
na Fortuyn geworden? De eerste kogel 'kwam van links' volgens de toenmalige
LPF-voorzitter Langedam. Van de tweede kogelregen is dit heel wat minder
gemakkelijk vast te stellen. Onttrekt het moslimextremisme zich niet aan onze
gebruikelijke schema's van links versus rechts? Nu ook de vaandeldrager van Pim
Fortuyn is omgebracht, is het nog urgenter geworden om onszelf te bestoken met
vragen als: wat is er sinds het 'lange jaar' 2002 precies met ons gebeurd? Wat
zijn de langetermijneffecten van de Fortuyn-beweging en van de 'inbraak' van het
rechtspopulisme in de Nederlandse politiek? Hoe kwetsbaar is onze democratie?

In De erfenis van Fortuyn, waarop hij gisteren aan de Universiteit van Amsterdam
is gepromoveerd, probeert Hans Wansink op die vragen een systematisch antwoord
te vinden. Als columnist en politiek commentator van de Volkskrant zat hij
indertijd dicht bij het vuur. In zijn krant verscheen immers op 9 februari 2002
het 'splijtende interview' dat een onherstelbare breuk veroorzaakte tussen
Fortuyn en Leefbaar Nederland. Wansink was een van de auteurs van dit
historische interview. Fortuyn verkondigde daarin niet alleen dat Nederland vol
was en noemde de islam een 'achterlijke cultuur', maar liet ook vallen dat 'dat
rare Grondwetsartikel' over discriminatie moest worden afgeschaft, en dat hij
zich niet meer zoveel van de gemaakte afspraken met Leefbaar Nederland moest
aantrekken. Zoals bekend viel iedereen in progressief (en Leefbaar) Nederland
vervolgens over Fortuyn heen, raakte hij politiek onbehuisd, stampte hij in no
time de LPF uit de grond, en begon hij een steile klim op weg naar een niet
eerder vertoonde verkiezingsoverwinning. De moord op 6 mei 2002 maakte dat
Fortuyn zelf die overwinning niet meer kon vieren.

Wansink heeft wel eens laten vallen dat hij en zijn collega Frank Poorthuis net
zo lang bleven zitten totdat Fortuyn ongeveer 'zei wat hij moest zeggen'. Ze
voelden aan hun water dat hij met iets wilde komen, een stapje verder wilde gaan
dan de standpunten die hij tot dan toe had ingenomen. Intrigerend is dan ook de
passage waarin Wansink een gedetailleerd inkijkje verschaft in wat men een vorm
van 'co-productie van politiek' zou kunnen noemen. Die co-productie van de
politieke werkelijkheid is kenmerkend geworden voor de huidige mediademocratie,
waarin politici en journalisten in een eigenaardige dubbele binding met elkaar
zijn komen te verkeren. In Wansinks beschrijving gebruikte Fortuyn op zijn beurt
ook de Volkskrant, niet met voorbedachten rade, maar improviserend,
gebruikmakend van het ogenblik, met het doel om het sluimerende conflict met Jan
Nagel en Henk Westbroek op scherp te zetten.

Zowel de inkortingen van de tekst door de interviewers als de eindredactionele
bewerking ervan tot een opvallende voorpagina-aankondiging leidde ertoe dat zij
op verschillende punten werd aangescherpt, waarbij letter en geest van het
oorspronkelijke interview niet altijd recht werden gedaan (vooral wat betreft
Fortuyns cruciale uitspraak over grondwetsartikel 1). Zowel het interview als
het voorpagina-blokje zijn als bijlagen opgenomen in het boek, maar jammer
genoeg niet de oorspronkelijke, 10.000 woorden tellende tekst, zodat men niet
kan vaststellen met welke middelen het interview precies is bijgebogen en
'verhevigd'.

Een chaotischer voorbeeld van zo'n coproductie wordt verderop in het boek
weergegeven. Jan Nagel, de voorman van het succesvolle Leefbaar Hilversum, was
zo geirriteerd over de arrogantie van de gevestigde politieke partijen, die de
Provinciale Statenverkiezingen van 3 maart 1999 hadden verloren, maar toch aan
het pluche bleven kleven, dat hij in een interview met het elektronische
PvdA-Vlugschrift hardop dreigde met de oprichting van een nieuwe landelijke
partij. Het blaadje verscheen met de vette kop: 'Leefbaar Nederland in
oprichting'. Peiler Maurice de Hond voorspelde meteen dat er veel ruimte was
voor een nieuwe politieke partij. De volgende dag werden Nagel en Westbroek, die
het lustrum van Leefbaar Hilversum zouden bijwonen, voor Grand Cafe Gooiland
geconfronteerd met cameraploegen en een meute schrijvende journalisten. Vanaf
dat moment konden de voormannen van Leefbaar Hilversum en Leefbaar Utrecht niet
meer terug, en was Leefbaar Nederland daadwerkelijk in oprichting.

Wansink steekt zijn dubbele positie als speler en waarnemer dus niet onder
stoelen of banken, en realiseert zich dat die onvermijdelijke mix van
'afstandelijke betrokkenheid' ook risico's met zich meebrengt. Voor een deel kan
dit boek immers worden gelezen als zelfrechtvaardiging door een belijdend
lidmaat van de 'linkse kerk' van de manier waarop deze het verschijnsel-Fortuyn
heeft 'aangepakt' en de fouten die daarbij zijn gemaakt. Dit verleent het boek
een hybride karakter. Het blijft hangen tussen een nogal droge
academisch-historische studie en een spannend journalistiek verhaal met een
onmiskenbaar politieke, om niet te zeggen politiek correcte agenda. Wansinks
soepele, ervaren en heldere pen onttrekt die inwendige complexiteit gemakkelijk
aan het zicht. Maar zijn zorgvuldige feitelijke reconstructies van het 'lange
jaar 2002' - dat zich uitstrekt van Fortuyns aankondiging, op 20 augustus 2001,
dat hij in de politiek zou gaan tot en met de Tweede Kamer-verkiezingen van 2003
- en de politiek-historische achtergronden ervan bevatten wel degelijk een
uitgesproken politieke beoordeling van het fenomeen Fortuyn, het fortuynistische
gedachtegoed en de rol van het populisme in min of meer voltooide West-Europese
consensusdemocratieen.

Dit oordeel wordt echter niet ontwikkeld in rechtstreekse discussie met auteurs
die Wansink zijn voorgegaan en die hier anders over denken. Zijn boek is de
derde serieuze poging tot interpretatie van het fenomeen-Fortuyn na mijn De
geest van Pim (2003) en S.W. Couwenbergs Opstand der burgers (2004). Het is
zeker voor een academisch proefschrift opmerkelijk dat de auteur niet op zijn
voorgangers ingaat. Couwenbergs boek wordt in de literatuurlijst niet eens
vermeld. Ook de belangwekkende bijdragen van bijvoorbeeld Hendrik-Jan Schoo,
Rene Cuperus en Arie van der Zwan over de betekenis van het Hollandse populisme
vindt men niet terug.

Deze intellectuele eenzijddigheid is ook daarom opvallend, omdat zowel
Couwenberg als ik een gedocumenteerde visie voorleg op de intellectuele en
politieke betekenis van het fortuynisme, die in belangrijke mate haaks staat op
Wansinks beoordeling. Ondanks onze uiteenlopende politieke conclusies nemen
Couwenberg en ondergetekende de nieuwe populistische politiek veel serieuzer,
niet alleen wat betreft haar ideologische inhoud maar ook in haar rol als
structurele uitdager van het bestaande parlementair-democratische bestel.

Wansinks stelling luidt in een zin: Fortuyn was de afwijking die de Nederlandse
politiek weer in haar baan bracht. Hiermee zijn twee dingen gezegd: de
Nederlandse politiek heeft een reguliere 'baan', waar zij tijdens Paars uit was
geraakt, en het fortuynisme was een soort reinigingsritueel dat werd uitgelokt
doordat de politiek zijn normale representatieve functies ernstig had
verwaarloosd. De 'ideologische onderkoeling' onder Paars zorgde voor een
taboeisering van onder het volk levende zorgen en opvattingen. De
consensusdemocratie ontaardde in een karteldemocratie, zonder onderlinge
concurrentie of geloofwaardige oppositie. Daardoor kon een populistische
buitenstaander een 'inbraak' plegen in het politieke bestel, en de reguliere
ideologische tegenstelling tussen links en rechts ombuigen in een haaks daarop
staande niet-ideologische tegenstelling tussen 'wij' en 'zij', buitenstaanders
en gevestigden, het 'gewone volk' en de Haagse regentenkliek. De terugkerende
metafoor over de 'inbraakgevoeligheid' van het democratische bestel laat zien
dat de populist voor Wansink niet zomaar een buitenbeentje is, maar een soort
insluiper, een dief in de nacht, die misbruik maakt van de nalatigheid van de
bewoners van het huis van de democratie, die zijn vergeten om hun deuren en
ramen goed op slot te doen.

Wansink zegt eerlijk dat hij niet onder de indruk was van Fortuyns denkbeelden
en zijn 'behaagzieke' stijl van optreden. Fortuyn was in zijn ogen een
verongelijkt man, die zich zag als slachtoffer van de linkse kerk. Maar hij was
wel een elektriserende volkstribuun met een fijne neus voor wat 'in' was en die
perfect wist aan te sluiten bij de waan van de dag. Zijn programma maakte hij
volledig ondergeschikt aan de missie om het land te redden. Consistent waren
zijn ideeen niet, uitvoerbaar ook niet altijd. De betekenis van Fortuyn ligt dan
ook niet in zijn gedachtegoed of in de subtiliteit van zijn beleidsvoorstellen.
Hij was geen beginselpoliticus of originele denker, maar een volkstribuun met
een authentieke persoonlijkheid.

Niet voor niets meent Wansink dan ook dat Fortuyns pamflet Aan het Volk van
Nederland uit 1992 programmatisch gezien zijn beslissende boek was. Hier treft
men immers voor het eerst de klassieke stijlfiguren van het populisme aan,
vooral de 'antipolitieke' kritiek op de partijendemocratie en de gesloten elite
van Ons Soort Mensen, de noodzaak van een 'grote schoonmaak' onder de regenten
en van een directe en persoonsgerichte kiezersdemocratie. Wansink verzuimt
daarbij uit te leggen hoe Fortuyn zich kon ontwikkelen van marxist tot
sociaal-democraat en vervolgens tot neoliberaal: de expliciete suggestie is dat
al die wendingen werden gevoed door een soepel opportunisme.

Wansink maakt geen gebruik van de eerder genoemde bronnen en secundaire
literatuur die de ideologische consistentie van Fortuyns gedachtegoed hebben
aangetoond. Hij zwijgt bovendien over andere bronnen, inclusief het boek dat
Fortuyn zelf en de meeste commentatoren terecht beschouwen als zijn
invloedrijkste sleuteltekst: De verweesde samenleving uit 1995. Hier voltrekt
Fortuyn een wending naar het gemeenschapsdenken die wel wat meer is dan een
correctie op zijn eerdere neoliberalisme, ook omdat hij in zekere zin terugkeert
naar motieven uit zijn tijd als overtuigde socialist.

Als cruciaal bewijsstuk voor die opportunistische beinvloedbaarheid van Fortuyn
voert Wansink aan dat deze wat betreft het immigratievraagstuk in 1992 nog links
stond van de toenmalige PvdA-staatssecretaris Kosto, en zijn etnocentrische
opvattingen dus pas laat ontwikkelde. Fortuyn zou het antwoord op de precaire
vraag: is Nederland vol? in 1995 nog schuldig zijn gebleven, en deze stelling
pas in 1997 in Tegen de islamisering van Nederland ondubbelzinnig hebben
betrokken. Pas in een laat stadium voerde Fortuyn de moslims als volksvijanden
ten tonele en pleitte hij voor stopzetting van alle migratie. Maar als Wansink
wat meer van Fortuyn had gelezen, had hij kunnen vaststellen dat deze al in
oktober 1994 een niet mis te verstane Elsevier-column schrijft met de titel
'Nederland is vol' - een opvatting die wordt herhaald in andere columns die
onder andere werden gebundeld in Beklemmend Nederland uit 1995. Ook in het
hoofdstuk van De verweesde samenleving dat is getiteld 'Is Nederland vol?' wordt
die vraag bevestigend beantwoord, en onmiddellijk in verband gebracht met de
'drastisch afwijkende' cultuur van de islam en een restrictief
vreemdelingenbeleid: 'Bezien vanuit de achterstandswijken is Nederland zeker
vol. Er kan geen vreemdeling meer bij.'

Belangrijker nog is Wansinks onderliggende visie op de betekenis van het
populisme zelf. Het is een nadeel dat hij zijn typering van dit verschijnsel
vooral baseert op het wel erg stoffige handboek van Ionescu en Gellner uit 1969.
Bovendien wijst hij historische vergelijkingen tussen het naoorlogse
rechtspopulisme en het vooroorlogse fascisme en nationaal-socialisme zonder
enige argumentatie van de hand, wellicht uit vrees voor besmetting door de
'demoniserende' uitstraling van het vermaledijde F-woord. Daarbij wordt het
historische fascisme op politiek correcte (maar historisch incorrecte) wijze
gereduceerd tot louter de belichaming van het politieke Kwaad: tot een cultuur
van ongelijkheid, geweld en vernietiging.

Het nadeel is dat het West-Europese neopopulisme daardoor in ideologisch opzicht
alleen komt te staan, terwijl er niettemin allerlei verhelderende verbanden met
vooroorlogse ideeen en bewegingen kunnen worden gelegd. Langs die vergelijkende
weg zou men het populisme bijvoorbeeld in navolging van Cuperus kunnen
karakteriseren als 'derde weg van rechts': een nieuwe combinatie van politieke
ideeen (neoliberalisme plus cultuurnationalisme) die min of meer het
spiegelbeeld vormt van (maar ook in sommige opzichten lijkt op) de
sociaal-democratische Derde Weg van Blair, Schroder en Kok.

Wansink heeft wel een punt wanneer hij de dominante literatuur over het
populisme wil corrigeren omdat zij te veel nadruk legt op het rechtsradicale
programma, hetgeen volgens hem onrecht doet aan progressieve elementen in het
programma van de Leefbaren, Berlusconi's Forza Italia en de Scandinavische
Vooruitgangspartijen. Populisten moeten niet onder de noemer 'rechtsradicaal' of
'racistisch' bij elkaar worden geveegd. Nuttig in Wansinks boek is inderdaad dat
hij het Nederlandse populisme beschrijft als een 'tweetrapsraket' en
onderstreept dat de 'linksige' Leefbaren daarin een cruciale en onmisbare rol
hebben gespeeld. De Leefbare beweging mag niet worden gereduceerd tot een
opstapje van de rechtse LPF. Wansink is dus gevoelig voor de pikante nabijheid
van linkse en rechtse motieven in het populisme. Maar per saldo blijft hij
vasthouden aan de klassieke ideologische tegenstelling tussen links en rechts
die, hoewel enigszins bijgesteld in postmaterialistische en culturele zin, moet
worden beschouwd als de centrale en ook normale 'verdeelsleutel' van de moderne
democratie.

Kortom, het populisme heeft volgens Wansink geen ideologische basis maar is
vooral een emotioneel geladen politieke stijl. Het is een
anti-intellectualistisch protest tegen de gevestigde orde, dat het wantrouwen
exploiteert van het gewone volk dat zich buitengesloten voelt door de elite van
de politieke professionals. Het koestert een aversie tegen de
vertegenwoordigende democratie en wil die vervangen door directe verkiezingen.
Zo kan de politieke Augiasstal worden uitgemest en 'het land worden teruggegeven
aan de mensen in het land'.

Het probleem met deze definitie is alleen dat Fortuyn noch bijvoorbeeld Haider
hier gemakkelijk in past, omdat zij de representatieve democratie niet willen
afschaffen maar juist willen versterken met plebiscitaire en personalistische
middelen. En kan een aldus omschreven personendemocratie niet gelden als een
positief, realistisch en intellectueel gefundeerd programma van democratisering?

Ook Wansink erkent dat het populistisch 'intermezzo' de betrokkenheid van de
kiezers bij het politieke bedrijf aanzienlijk heeft vergroot, en daarmee de
legitimiteit van de democratie heeft versterkt. Maar hij blijft vasthouden aan
een rozige visie op het 'normale' functioneren van de parlementaire democratie
waarin het populisme niet veel meer is dan een incident, dat hooguit een
signaalfunctie heeft of kan fungeren als uitlaatklep voor volkse frustraties.
Maar de 'ontaarding' van de representatieve democratie heeft een veel
structureler karakter. De representatieve democratie wordt geplaagd door een
sterke oligarchiseringstendens, die ertoe leidt dat er steeds opnieuw nieuwe
regentenelites ontstaan. Dat is een onvermijdelijk bijverschijnsel van de
professionalisering van de politiek. Dat wil zeggen dat er altijd een
mogelijkheid zal bestaan om deze vervreemding tussen volk en politieke klasse te
politiseren.

Het 'exploiteren' van de tegenstelling tussen gevestigden en buitenstaanders zou
daarom voor democraten dagelijkse kost moeten zijn, en geen uitzonderlijke
activiteit van antipolitieke populistische winkeldieven. De tegenstelling tussen
gevestigden en buitenstaanders, die haaks staat op de klassieke tegenstelling
tussen links en rechts en even belangrijk is, moet in een volwassen democratie
voortdurend worden opengehouden. Volgens Wansink hebben de Leefbaren en de
fortuynisten de 'inbraakgevoeligheid' van het Nederlandse politieke bestel
overtuigend aangetoond. Maar in plaats van het bestel beter te beveiligen,
zouden we naar mijn smaak de inbraakgevoeligheid ervan juist structureel moeten
verhogen.

Hans Wansink: De erfenis van Fortuyn. De Nederlandse democratie na de opstand
van de kiezers. Meulenhoff, 351 blz. E19,50

A day in Holland/Holland in a Day, een fotowerk van Barbara Visser (2001) Met
dank aan Annet Gelink Gallery

LOAD-DATE: November 5, 2004

LANGUAGE: DUTCH

                           © 2004 PCM Uitgevers B.V.

                              19 of 107 DOCUMENTS

                                NRC Handelsblad

                                November 2, 2004

Levensloopbeleid ook voor nieuwe generatie ; Elitaire karakter moet uit de
huidige regeling

BYLINE: PETER ESTER EN TON WILTHAGEN

SECTION: Opinie; Pg. 9

LENGTH: 787 words


Op tal van beleidsvoorstellen ondervindt het kabinet-Balkenende kritiek. Ook de
levensloopregeling ontkomt daar niet aan. Het kabinetsvoorstel komt erop neer
dat mensen jaarlijks 12 procent van hun brutoloon mogen sparen met een maximum
van anderhalf maal het salaris. Het gespaarde bedrag mag zowel voor
levensloopverlof als voor prepensioen worden ingezet. Het is de bedoeling dat
banken en verzekeraars de spaargelden beheren. Naast administratieve
onoverkomelijkheden is de voorgestelde regeling te elitair, luidt het
veelgehoorde commentaar. Het is vooral de hoogopgeleide en goed verdienende man
die spaart voor zijn prepensioen en die aan de regeling plezier zal beleven. Wie
weinig te makken heeft, heeft ook weinig te sparen en te kiezen.

Met deze kritiek kan het kabinet twee dingen doen. Of het levensloopdenken wordt
bij het grof huisvuil gezet, of het levensloopbeleid wordt ook voor de 'gewone'
man en vrouw aantrekkelijk gemaakt.

De eerste optie wijzen wij af: de sociale en economische knelpunten in het
combineren van zorg, werk en opleiding zijn van dien aard en dermate acuut, dat
slim ontworpen levensloopregelingen meer dan gewenst zijn. Rest de tweede optie:
het aanpassen van de door het kabinet voorgestelde regeling, zodat deze ook
aansluit bij de tegenpool van de eerder genoemde bovenmodale
levens(loop)genieter.

Natuurlijk zouden ook minder verdienende en laagopgeleide landgenoten graag een
reisje om de wereld maken in het kader van opfrisverlof of een jaartje eerder
stoppen met werken. Maar het kost weinig inlevingsvermogen om in te zien dat dit
soort faciliteiten vooral als frivoliteiten worden beschouwd en vaak niet
aansluiten bij hun arbeids- en inkomenssituatie. Bovendien zijn zij minder in
leuke dingen voor zichzelf geinteresseerd - die liggen wel zo'n beetje vast -
maar vooral in het toekomstige wel en wee van hun kinderen. Veel laagopgeleide
ouders zijn vooral op zoek naar zekerheid voor hun kinderen en veel minder voor
zichzelf. Om die redenen werken zij keihard, nemen er vaak een baantje bij
(desnoods zwart) en draaien ze volop overuren op de meest incourante
tijdstippen. Dat is ook de realiteit van de situatie op de huidige arbeidsmarkt.

Het probleem nu met het huidige levensloopdenken is dat het te veel
'horizontaal' en te weinig 'verticaal', dat wil zeggen te weinig
'intergenerationeel' is gericht. Er wordt te weinig rekening gehouden met het
feit dat veel mensen vooral de behoefte hebben om de zekerheden en
keuzemogelijkheden voor de volgende generatie, hun kinderen, te helpen
vergroten. Alleen extra inkomensoverdrachten genereren (werkgevers of
beterbetaalden laten meebetalen voor faciliteiten van minderbetaalden) volstaat
niet. Lagere sociaal-economische klassen zijn gebaat bij een levensloopregeling
die de kansen van de volgende generatie verbetert, zodat zij het zelf wat
rustiger aan kunnen doen (letterlijk: zichzelf sparen). Dit is in het bijzonder
van belang in de huidige situatie waarin mensen voor het eerst sinds decennia
weer het onbehaaglijke gevoel hebben dat de komende generatie slechter af zal
zijn dan de eigen generatie.

Modern levensloopbeleid moet mensen niet alleen in staat stellen om bepaalde
zekerheden in de loop van hun eigen leven mee te nemen van de ene baan of sector
naar de andere. Er moet ook aandacht zijn voor de overdraagbaarheid van
zekerheden van de ene op de ander generatie. We raken hier aan het fundamentele
issue van de intergenerationele solidariteit, dat weer volop actueel is geworden
in de moeizame discussie over prepensioen. De financiele wereld kent reeds
creatieve initiatieven in deze richting, denk aan (fiscaal) aantrekkelijke
spaarregelingen voor ouders - zelfs grootouders - voor hun (klein)kinderen en
aan het fenomeen van de generatiehypotheek. Stel ouders bijvoorbeeld in staat om
desgewenst door hen gespaarde verloftijd ter beschikking van hun kinderen te
stellen. Dat zou een ware omwenteling in het levensloopbeleid markeren, die
letterlijk ook perspectief biedt voor bredere lagen van de bevolking.

Het denken in termen van generatie-overstijgend levensloopbeleid, niet beperkt
tot het faciliteren van zorg voor jonge kinderen en/of hulpbehoevende ouders,
kan de huidige impasse doorbreken en het elitaire karakter van de huidige
regelingen verminderen.

Er worden twee vliegen in een klap gevangen: het levensloopbeleid wordt minder
elitair en de solidariteit tussen generaties blijft intact. Deze optie vormt de
ontbrekende schakel in het zo broodnodige maatschappelijk draagvlak voor
levensloopbeleid.

Peter Ester en Ton Wilthagen zijn verbonden aan de Organisatie voor Strategisch
Arbeidsmarktonderzoek en hoogleraar aan de Universiteit van Tilburg.

LOAD-DATE: November 2, 2004

LANGUAGE: DUTCH

                           © 2004 PCM Uitgevers B.V.

                              20 of 107 DOCUMENTS

                                NRC Handelsblad

                                October 22, 2004

Een schaduwtheater zonder regisseur ; Indonesie op weg naar de toekomst

BYLINE: DIRK VLASBLOM

SECTION: Boeken; Pg. 26

LENGTH: 1654 words


De zesde president van Indonesie legde woensdag de eed af. Het was het
hoogtepunt van zes jaar 'reformasi', die volgde op de val van potentaat
Soeharto. Een biografie over Soeharto en een levendige kroniek van zestig jaar
Republik Indonesia geven inzicht in de erfenis die 'SBY' meekreeg.

De eerste halve eeuw van zijn bestaan had Indonesie maar twee presidenten; de
volgende zes jaar vier. De eerste leider, Soekarno, was een rusteloze,
megalomane revolutionair, die gedijde in chaos. De tweede, Soeharto, was een
onbewogen, berekenende strateeg, die met harde hand rust en orde afdwong. Na hen
kwamen, in snelle opeenvolging, een briljante ingenieur en politieke dilettant;
een blinde ziener met serieuze idealen, maar zonder tact of bestuurlijk talent;
en, na al die mannen, een moederfiguur met een sterke vaderbinding, gedreven,
maar beperkt.

Woensdag legde nummer zes de eed af: generaal b.d. dr. Susilo Bambang Yudhoyono,
ook bekend als 'de denkende generaal' of 'SBY'. Yudhoyono is de eerste gekozen
president van Indonesie en hij won die historische verkiezingen met een
overweldigende meerderheid. Zijn mandaat is ruim en zijn programma ambitieus:
verandering, op zo'n beetje alle fronten.

SBY's rechtstreekse verkiezing was het hoogtepunt van zes jaar reformasi, lees:
het opnieuw uitvinden van de staat. Die staat werd geboren in een opstand tegen
de Nederlanders, kon alleen teren op een paternalistisch koloniaal erfgoed en
werd al snel onderworpen aan de wil van potentaten. De van meet af aan broze
instellingen - het parlement, de rechterlijke macht, een vrije pers - werden
tijdens veertig jaar autocratisch bestuur louter decorstukken. Het enige
instituut dat overleefde en gaandeweg prive-bezit werd, was het presidentschap.
Na de val van Soeharto ging die almacht teloor en de andere instellingen hebben
hun zelfvertrouwen herwonnen. Ze moeten de komende jaren, in samenspel - en
tegenspraak - met een legitiem staatshoofd, Indonesie weer op de been helpen.

Daarbij kan lering worden getrokken uit de fouten van het verleden. Maar
historische kennis is niet het sterkste punt van Indonesiers. In vier decennia
dwingelandij werden geschiedschrijvers - op een enkele witte raaf na, zoals
Onghokham en Taufiq Abdullah - hofdichters, decorbouwers en doodzwijgers. Jonge
Indonesiers weten verbluffend weinig van het nabije verleden. Maar dat komt wel
goed, want hun nieuwsgierigheid is groot en recent werk van binnen- en
buitenlandse onderzoekers vindt gretig aftrek.

Breuk

De Australische historicus Robert E. Elson publiceerde in 2001 de eerste
kritische biografie van Soeharto en die is nu ook in Nederlandse vertaling
beschikbaar. Voordien waren er alleen een hagiografie (O.G. Roeder's The Smiling
General, 1969) en een zelfgenoegzame autobiografie (opgetekend door G. Dwipayana
en K.H. Ramadhan, 1989).

De levensloop van de Javaanse boerenzoon Soeharto telt vele beslissende
momenten, die zijn gehuld in geheimzinnigheid. Wat deed hij in 1948 in Madiun,
Oost-Java, toen linkse guerrillatroepen daar de macht overnamen en een breuk
veroorzaakten in het nationalistische front tegen de Nederlanders?
Sympathiseerde hij met hen en koos hij later de winnende kant? Waarom deed hij,
als commandant van de Strategische Reserve, niets toen een oude strijdmakker hem
op 30 september 1965 inwijdde in de plannen van enkele linkse officieren om die
nacht 'rechtse generaals' te ontvoeren? De volgende morgen waren zes generaals
dood en was Soeharto zijn voornaamste rivalen kwijt.

Elson brengt controverses als deze in kaart, maar komt niet met onthullingen.
Zijn werk berust uitsluitend op geschreven bronnen, dat wil zeggen werk van
anderen en archiefstukken. De kans om nog levende getuigen te interviewen heeft
hij niet benut. Dat had verrassingen kunnen opleveren en zijn boek levendiger
gemaakt. Elsons biografie is een welkom overzicht van elders verspreid
voorhanden kennis, maar erg opwindend is het niet.

Dat kan niet worden gezegd van het jongste magnum opus van de Amerikaanse
historicus Theodore Friend: Indonesian Destinies. Dit lijvige werk beslaat de
hele geschiedenis van de Republiek Indonesie, van 1945 tot 2002; het eindigt in
het tweede ambtsjaar van president Megawati Soekarnoputri. Die reikwijdte is tot
dusverre ongeevenaard. Friend schreef een levendige kroniek van ruim een halve
eeuw Indonesische lotgevallen. De auteur, Senior Fellow van het eerbiedwaardige,
in Philadelphia gevestigde Foreign Policy Research Institute, beperkte zich niet
tot archiefstudie. Sinds 1967 heeft hij Indonesie regelmatig bezocht en er een
brede kennissenkring opgebouwd. De kracht van het boek ligt in de vele
gesprekken die Friend voerde met hoofdrolspelers, getuigen en andere insiders.

Indonesian Destinies behandelt drie tijdperken: dat van Soekarno, Soeharto en de
opvolgingsstrijd na Soeharto's val. De drie delen zijn opgebouwd uit korte,
verhalende episodes en thematische bespiegelingen. Friend is een enkele keer
verslaggever, maar meestal een verzamelaar van getuigenissen. Een grand old man
van de Amerikaanse indonesianistiek, Clifford Geertz, geeft op de achterflap dit
commentaar: 'Het lijkt wel of hij overal is geweest en iedereen persoonlijk
heeft gekend'. Friend is ook een sociaal filosoof, die zijn verhaal regelmatig
onderbreekt met meditaties over de aard van de macht, de samenleving en de rijk
geschakeerde cultuur van Indonesie.

Samenzweringen

Friend blinkt uit in het beschrijven van chaos: de revolutiejaren 1945-'49, de
regionale opstanden tegen Jakarta van de jaren vijftig, de mislukte putsch van
linkse officieren in de nacht van 30 september op 1 oktober 1965, de
daaropvolgende bloedige razernij waarin een groot deel van de Indonesische
linkerzijde sneefde en de rellen in Jakarta, in mei 1998, die de val van
Soeharto inluidden.

Friend is wars van - in Indonesie welig tierende - samenzweringstheorieen. Die
komen hierop neer: achter gara-gara - chaos, onheil - schuilt een dalang, de
marionettenspeler van het Javaanse schaduwtheater, die op de achtergrond aan
touwtjes trekt. Friend constateert zelden regie. Hij beschouwt sociale explosies
als het ongeplande resultaat van machtsstrijd binnen de elite en door menigeen
gemanipuleerde volkswoede.

Een van die conspiratietheorieen luidt dat de brandschatting van Chinese winkels
en ondernemingen van Soeharto-cronies in mei 1998 werd gedirigeerd door
Soeharto's schoonzoon, luitenant-generaal Prabowo Subianto. Hij zou met die
rellen de toenmalige stafchef, generaal Wiranto, in diskrediet hebben willen
brengen om het commando van de strijdkrachten - en de politieke macht - over te
nemen. Friends commentaar in deze is ook van toepassing op andere erupties: 'A
mega-mess has more explanatory power than a mastermind'.

Hier blijkt de invalshoek van de buitenstaander verhelderend. Indonesiers -
zowel gewone burgers als politici - zijn na een bloedbad eerder gegrepen door de
schuldvraag dan door nieuwsgierigheid naar maatschappelijke achtergronden. De
Indonesische werkelijkheid beantwoordt vaker aan de chaostheorie - iedereen doet
maar wat en de uitkomst is ongewis - dan aan samenzweringstheorieen. Die gaan
uit van doelgericht en gecoordineerd handelen en dat is zeldzamer dan
rationalisten veronderstellen. Dalangs bestaan, zeker, maar ze zijn nooit alleen
en nimmer regisseurs van het hele stuk.

Friends gezonde scepsis over complotdenken en grand theory heeft een keerzijde.
'Destinies' kan op twee manieren worden vertaald: 'lotsbestemmingen' of
'schikgodinnen'. Beide lezingen suggereren lijnen: het historische drama kent
een plot of: er zijn krachten aan het werk die Indonesie een bepaalde kant op
sturen. Friend koos de titel, maar het is niet duidelijk waarom. Hij trekt
weinig lijnen die de lezer van zijn epos onderweg herkenningspunten bieden.

Eruditie

Als hij het wel doet, doet hij het goed. Friend relativeert het jongste
schrikbeeld in het Westen: de opkomst van de 'jihadisten', een marginale groep
Indonesiers van zeer diverse herkomst, die geweld rechtvaardigen als middel om
een islamitische staat te vestigen. Hij herkent in hen een oude, onder Soeharto
ondergronds gedreven of uitgeweken minderheidsstroming in de Indonesische
revolutie. Die verenigde zich in de jaren vijftig in Darul Islam (Huis van de
Islam) en nam de wapens op tegen het centrale gezag.

Friend is een van de weinige Amerikaanse auteurs die onderscheid maken tussen
fundamentalisten en jihadisten. Hij erkent ook dat het aantal fundamentalisten
in Indonesie niet opweegt tegen de gematigde hoofdstroom, die niets voelt voor
een islamitische staat. Friend schrijft over jihadisten: 'Maar weinig
Indonesiers denken zo. Zij vormen slechts een mini-splinter van de bevolking,
maar ze zijn gevaarlijk omdat ze geloven dat ze de volledige waarheid in pacht
hebben.'

Het gemis aan rode draden is niet het enige manco van het boek. Theodore Friend
is een belezen wetenschapper, die zijn eruditie met verve etaleert. Hij geeft
veel cijfers - vaak te veel - en hij maakt in de loop van zijn relaas menige
excursie naar andere vakgebieden. Als hij de effecten van de Aziatische crisis
van 1997 voor Indonesie beschrijft, weidt hij pagina's uit over definities van
armoede. Friend geeft vrijwel altijd een lijfelijke kenschets van zijn
gesprekspartners: knap, onooglijk, lang en charmant, warme bruine ogen,
oogwallen als jute zakken, weelderige haardos, kalend. Verder is hij voortdurend
zelf aanwezig: als commentator, ondervrager, verliefde man of hulpverlener. Maar
wie dit brede panorama waardeert, neemt dat voor lief.

Theodore Friend: Indonesian Destinies. Harvard University Press, 628 blz. E35,77
Robert E. Elson: Soeharto. Een biografie. Uit het Engels vertaald door Richard
Kwakkel. Het Spectrum, 565 blz. E29,95

Een demonstrant in Jakarta rent weg nadat hij 'Soeharto moet dood' op een muur
heeft geschreven, mei 1998 Foto Reuters/David Loh

LOAD-DATE: October 22, 2004

LANGUAGE: DUTCH

                           © 2004 PCM Uitgevers B.V.

                              21 of 107 DOCUMENTS

                                NRC Handelsblad

                                October 16, 2004

Paus Adriaan op 1!

BYLINE: ADRIAAN HIELE

SECTION: Economie / Geld telt; Pg. 29

LENGTH: 703 words


De eenvoudige Utrechtse jongen Adriaan Floriszoon Boeyens is zonder twijfel de
grootste Nederlander uit onze geschiedenis. Hij is de enige die het in 1522
schopte tot paus van de katholieke kerk, president-directeur van de succesvolste
en oudste multinational ter wereld, en een van de weinige niet-Italianen tot nu
toe. Dan ben je iemand, hoewel hij het ambt door twee vorsten om politieke
redenen en ongewild kreeg opgedrongen, zelfs zonder aanwezig te zijn bij de
verkiezing. Hij stierf al na dertien maanden, onder gejuich van de Italianen.

De sobere, rechtlijnige Adriaan was niet geliefd in Rome, omdat hij (financieel)
orde op zaken wilde stellen na het uitbundige, mondaine pausschap van zijn
voorganger Leo X, het feestbeest dat zo royaal met geld had gestrooid.

Het is merkwaardig dat een katholiek-achtige omroep als de KRO, die de
verkiezing van Grootste Nederlander organiseert, paus Adrianus VI niet
selecteerde voor de tien populairste mensen waaruit de winnaar wordt gekozen.
Toch een man uit eigen stal.

Het pausschap is niet Adriaans enige wapenfeit. Indirect is hij een van de
grondleggers van het rentestelsel en dus van onze huidige welvaart. Zo blijkt
uit het boek Rijk blijven, het ijzersterke verhaal van 4 eeuwen Nederlandse
rente en aandelen (2000) van Martien van Winden, werkzaam bij Theodoor Gilissen
Bankiers.

Aan het begin van de zestiende eeuw was het officieel verboden om rente te
vragen voor het uitlenen van geld. Voor kooplui onder elkaar was het min of meer
toegestaan, maar voor gewone burgers niet, met name door het heffen van die
onmenselijke woekerrentes. In 1540 hief keizer Karel V (een leerling van
Adriaan) het renteverbod op. Dat leidde tot een explosie van kapitalisme,
leningen en ondernemerschap. Onze Gouden Eeuw volgde direct op deze periode.
Vandaar: paus Adriaan op 1!

Maar we zijn er nog niet. Voor de Hollandse ondernemers is de leer van Johannes
Calvijn (1509-1564) ook een godsgeschenk. Hij lijkt op Adriaan, want hard
werken, prestaties leveren en sober leven zijn in het calvinisme tekenen van
zaligheid. Een hart onder de riem van de toenmalige ondernemers, die in binnen-
en buitenland tegen 6 procent konden lenen. Dat is niet hoog in die onzekere
wereld van toen. Beleggers hadden dus veel vertrouwen in de Hollanders. Gezien
dit verleden is het geen wonder dat CDA en VVD zo goed samen op kunnen trekken.
Wat zou Calvijn van het huidige Nederland vinden?

Bijna vijfhonderd jaar later is rente een fenomeen dat ons allen raakt in de
portemonnee. Of we het willen of niet. Ook een verschijnsel dat weinigen
begrijpen, hoewel het toch zo eenvoudig is.

Rente is de huur die je vraagt voor het verhuren van je geld. Net als voor een
huis. Je bezit een huis dat je zelf niet wil bewonen. Niet verhuren is dan een
optie (net als de ouwe geldsok), maar dan verpietert de boel, vergelijkbaar met
de geldontwaarding of inflatie. Wie wel verhuurt, wil zoveel mogelijk huur
(spaarrente) ontvangen. Is er weinig vraag naar huizen (geld) dan ben je
afhankelijk van de markt. De kopers en leners bepalen de prijzen.

Eenzelfde soort iets is aan de hand bij de pensioenfondsen. Die krijgen iedere
maand bakken vol geld (op het loon ingehouden pensioenpremies) van de
aangesloten werkgevers. Onder meer daarvan moeten zij de lopende pensioenen, hun
eigen onkosten en liefst de geldontwaarding betalen. Nu is bijna iedereen er
lange tijd van uitgegaan dat die fondsen heel eenvoudig aantrekkelijke
rendementen konden behalen, door te beleggen in onder meer obligaties, leningen,
aandelen van bedrijven en onroerend goed. Dat is een misverstand.

Is er weinig vraag, omdat wereldwijd de economie hapert, dan daalt de rente op
obligaties en leningen, dalen de aandelenkoersen en staat er onroerend goed
leeg, waardoor er minder huur binnenkomt. Daar ontkom je niet aan. Dan moet je
als pensioenfonds andere mogelijkheden zoeken om je rendement op te krikken en
meer risico nemen. Dat zie je ook bij lezers. Men vindt de rente laag, de beurs
onaantrekkelijk en daarom is het klimaat gunstig voor oplichters. Aardige,
goudeerlijke mannen en vrouwen die het beste met je voor hebben, zeggen ze. U
bent gewaarschuwd: vrije hand, geen verstand.

LOAD-DATE: October 16, 2004

LANGUAGE: DUTCH

                           © 2004 PCM Uitgevers B.V.

                              22 of 107 DOCUMENTS

                                NRC Handelsblad

                                October 16, 2004

Black card

BYLINE: MONIQUE SNOEIJEN

SECTION: Leven &cetera; Pg. 58

LENGTH: 397 words


Shopaholic Estelle Gullit en haar man Ruud bezitten sinds kort een betaalkaart
van titanium. Voor de happy few, hoorde Monique Snoeijen.

Ook in Nederland kan een select gezelschap voortaan beschikken over de Centurion
Card van American Express, een exclusieve betaalkaart met een bijbehorende
service die "het onmogelijke mogelijk maakt". Zo'n black card van titanium kun
je niet aanvragen, daar moet je voor worden uitgenodigd. En van alle
"drukbezette, hardwerkende Nederlanders voor wie persoonlijke service een
onderdeel van hun lifestyle is" (de doelgroep) kreeg onder anderen shopaholic
Estelle Gullit deze week, in het in aanbouw zijnde Jamie Oliver-restaurant
Fifteen in Amsterdam, haar kaart.

Nu ja, krijgen - ze moet er evengoed tweeduizend euro per jaar voor betalen.
Maar dan kan Estelle ook deelnemen aan speciale American Express shopping
events, kan ze in hotels over de hele wereld vroeg inchecken en laat uitchecken
of op tal van luchthavens toegang tot de VIP-lounge krijgen. Dat kon ze
misschien toch al wel, maar nu staat er nog eens zeven dagen per week,
vierentwintig uur per dag, een serviceteam voor haar klaar om al haar wensen te
vervullen.

Bijvoorbeeld: een Engelssprekende papegaai vinden als vakantiegezelschap; een
fanfarekorps bestellen op Valentijnsdag; een van de dalmatiers van Disney's 101
Dalmatiers kopen of een gesigneerd exemplaar van Harry Potter bij een jarig kind
laten bezorgen. Dat zijn tenminste allemaal voorbeelden van ingewilligde wensen
van Centurion Card-houders uit landen waar de kaart al langer bestaat: de
Verenigde Staten, Engeland, Duitsland, Australie, Japan, Hong Kong en Mexico.

Wie voorlopig in ieder geval niet in aanmerking komen voor de black card zijn de
nieuwe medewerkers van restaurant Fifteen; vijftien probleemjongeren die met de
opleiding voor dit restaurant een nieuwe kans in het leven krijgen en die deze
middag heel hard "amuse" roepen terwijl ze rondgaan met brood met zwarte bonen
en zeewier. Het TV-programma dat bij de opleiding hoort, is in november op Net 5
te zien, maar - in de woorden van de oprichter van het restaurant - "op de
jongeren zit nog tot 8 december een embargo". Dat wil zeggen: tot die tijd mag
niemand ze interviewen of fotograferen. Niemand? Misschien wel Estelle met haar
Centurion Card.

Ruud Gullit Foto Bas Czerwinski en Estelle Gullit, Foto Peter Smulders

LOAD-DATE: October 16, 2004

LANGUAGE: DUTCH

                           © 2004 PCM Uitgevers B.V.

                              23 of 107 DOCUMENTS

                                NRC Handelsblad

                                October 15, 2004

Afrikaans (2)

BYLINE: ADA HOBIJN, DORDRECHT

SECTION: CS; Pg. 20

LENGTH: 246 words


Het Afrikaans verkeert in een doodsstrijd. Tragisch, een taal die verdwijnt,
bijna zoals het verdwijnen van een vlindersoort.

De Zuid-Afrikaanse schrijvers stoppen met het schrijven in hun moedertaal. Nu
dus ook Breyten Breytenbach. Het Afrikaans is te beladen, politiek incorrect.
EN: er is geen droog brood mee te verdienen.

In 1975 werd het Afrikaanse Taalmonument (in Paarl) opgericht, nadat het
Afrikaans een eeuw als zelfstandige taal had gefunctioneerd. "Afrikaans is die
taal, wat vir Wes-Europa en Afrika verbind. Dit vorm 'n brug tussen die groot
helder Weste en die magiese Afrika." Zoals Die Genootskap van Regte Afrikaners
toen stelde.

Het was een beetje de goden verzoeken om een monument voor een taal op te
richten. Meestal krijgt iets of iemand pas een standbeeld na zijn dood. Het
Afrikaans waar het monument voor werd opgericht, was het Afrikaans van de blanke
machthebbers; niet de taal van de gewone man/vrouw.

Die taal was altijd overvloedig en weelderig, vol muziek en poezie, rijk aan
symbolen en metaforen, oorspronkelijke vondsten en ruimte voor het maken van
eigen woorden. Het officiele Afrikaans was verkrampt zoals de politieke partij
die het vertegenwoordigde.

Ik hoop dat dat levende Afrikaans kan blijven bestaan. Dat het de zware
politieke ballast kan afschudden. Dat er door het niet meer verschijnen van in
het Afrikaans geschreven boeken, geen mooi Afrikaans meer gelezen kan worden,
zou een groot verlies zijn.

LOAD-DATE: October 15, 2004

LANGUAGE: DUTCH

                           © 2004 PCM Uitgevers B.V.

                              24 of 107 DOCUMENTS

                                NRC Handelsblad

                                October 14, 2004

Vrij vliegend management

BYLINE: JOHAN SCHABERG

SECTION: Economie / Achtergrond; Pg. 16

LENGTH: 929 words


"Kunt u niet eens iets schrijven over de wisselwerking tussen het vrij vliegende
management en de grondgebonden werkvloer", scheef een lezer me naar aanleiding
van een van mijn vorige stukjes. Hij werkt bij een grote organisatie in de
openbare dienstverlening, en omschrijft zijn functie als
'managementondersteuner'.

Ik moest bij dat managementondersteuner denken aan de Asterix-strip. Als het
dorpshoofd Abraracourcix iets officieels heeft te proclameren, zoals weer eens
een aanval op het nabij gelegerde Romeinse garnizoen, dan moet dat gebeuren
vanuit een verheven positie. Daartoe moet hij eerst op een schild gehesen
worden. Die schilddragers, zijn dat zijn managementondersteuners of is er iets
anders aan de hand? Wat bezielt die mannen dat zij zich inspannen om een buikig
dorpshoofd te torsen? Wat brengt hen ertoe als 'grondgebonden werkvloer' het
'vrij vliegende management' te ondersteunen en hoog te houden?

Ik was laatst op bezoek bij een topbestuurder van een grote Nederlandse
onderneming. Op zijn werkkamer had hij een enorme Afrikaanse levensboom staan,
zo'n grote sculptuur van kunstig gesneden hardhout waarin allemaal
mensenfiguurtjes in lastige houdingen op elkaar staan en elkaar dragen. Toen ik
er wat beter naar keek, zag ik dat alle dragers, ondanks hun moeilijke
houdingen, er redelijk tevreden uitzien. Alleen de bovenste, het figuurtje dat
door iedereen gedragen wordt en dat zijn hoge positie aan alle anderen te danken
heeft, kijkt verbijsterd en verdwaald omhoog. Wat doe ik hier, wat wordt er van
me verwacht, waar dient dit toe, lijkt hij te zeggen. Alsof hij blij zou zijn
als er straks een ander boven hem kwam te staan die hij mag torsen. Dan is hij
van zijn vraag verlost en weet ook hij waar hij voor dient, namelijk een ander
te dragen.

Bij zo'n levensboom gaat het natuurlijk om generaties, en het beeld helpt ons te
beseffen dat we erfgenamen zijn van talloze geslachten voor ons. We staan op hun
schouders, en het is aan ons om een antwoord te geven op hun vraag of het zin
had wat zij deden. Meestal wordt dat niet in woorden uitgesproken, maar krijgt
het vorm in de bereidheid hun voorbeeld te volgen en het leven door te geven.

Het is wel mooi dat die levensboom in een directiekamer staat. Want net zoals
het in de lijn der geslachten telkens aan de laatste, nu levende generatie is om
alle voorgaande van waarde te verklaren en te legitimeren, zo is het aan de
hoogste in een organisatie om aan al die anderen onderop duidelijk te maken dat
het zinvol is wat zij doen, en waarom. Dat is de belangrijkste
verantwoordelijkheid van de topman of -vrouw: de zin, de energie, de geest van
de organisatie.

Daarbij kan het bevreemden dat hij als enige niets lijkt te dragen terwijl alle
anderen hem steunen. Wat hij draagt is niet concreet zichtbaar, hij torst het
vraagteken. Daarom ook kijkt de hoogste in de levensboom omhoog: in dit soort
dingen zit de zin van iets nooit op het niveau van de vraag, maar altijd
tenminste een etage hoger. Het kan natuurlijk ook zijn dat de hoogste het
vraagteken weigert of niet weet te dragen. Dan wordt hij een parasiet en een
uitbuiter.

Dit riekt naar filosofisch idealisme en religiositeit, en misschien is het dat
ook wel. Maar laten we niet doen alsof dat vloeken is in de kerk van
organisatieland. Er is een onstilbare honger naar hogere doelen en zingevende
kaders, getuige een duidelijk religieus getint begrip als mission statement, de
immer terugkerende vraag naar visie, of actuele managementboeken als The Goal
van Goldratt, Synchronicity van Jaworski, The Guide to Liberating the Corporate
Soul van Barrett of Flow van Csikszentmihalyi. En het is geen wonder ook.

Want alleen het hogere doel geeft zin aan de inspanning van allen, en vooral aan
het werk van de brede massa van schilddragers. Met een hoog doel zijn zij bezig
hun organisatie en zichzelf te verheffen. Zij doen dat door hun leider ietsje
dichter bij de hemel te tillen opdat hij beter verbinding krijgt met wat goed is
voor allen. Zonder hoog doel zijn zij alleen bezig een dikke, zware vent te
helpen zich af te zonderen van waar hij niet bij wil horen - namelijk bij
henzelf, het gewone volk dat hem draagt. Dan volgt immanentie, een gestagneerde
zelfgerichtheid die uitmondt in platte uiterlijkheid en machtsstreven. Waar dat
heerst, is het niet fijn werken.

Jaren geleden las ik een interview met de Deense koningin Margrethe dat me is
bijgebleven. "Natuurlijk geloof ik in God", zei zij. "Waar zou ik me anders op
moeten richten?" Ik heb de neiging te geloven dat dit meer was dan een
persoonlijk belijden, en dat zij sprak als koningin, als hoogste van het land.
Door zelf gericht te zijn op wat haar als hoogste overstijgt en wat zij God
noemt, geeft ze waardigheid aan alle Denen. Die zijn zo ten opzichte van het
koningschap met iets meer bezig dan een middelbare dame te voorzien van een
overdaad aan juwelen, paleizen en huispersoneel.

"De wisselwerking tussen het vrij vliegende management en de grondgebonden
werkvloer" - het is mooi gezegd. Als het management vrij rondvliegt, heeft de
top zich losgezongen van de basis. Dan is de wisselwerking nul.

De basis kan zich niet verheffen, want er is geen hoger doel waar de mensen zich
mee kunnen verbinden. Zij zien geen zin in het werk en bijgevolg verdwijnt de
zin om te werken. En de top schaft zich, als surrogaat voor een open blik
omhoog, managementondersteuners aan. Opgetild van de vloer en niet verbonden met
boven. Inderdaad, vrij vliegend management, hangend tussen hemel en aarde en
nergens heen op weg.

LOAD-DATE: December 20, 2004

LANGUAGE: DUTCH

                           © 2004 PCM Uitgevers B.V.

                              25 of 107 DOCUMENTS

                                NRC Handelsblad

                                October 11, 2004

Europa met het petje

BYLINE: ANIL RAMDAS

SECTION: Opinie; Pg. 7

LENGTH: 1010 words


Gisteren in Baarle-Nassau geweest, of Baarle-Hertog, afhankelijk van waar je
staat in de grote zaal van het cultureel centrum. Een deel is Nederlands en een
deel Vlaams en het gerucht doet de ronde dat toen Turks fruit voor het eerst
werd vertoond, de projector aan de Nederlandse kant stond en het doek aan de
Belgische. De zedenpolitie zou langs zijn gekomen, of de Keuringsdienst van
Waren, daar wil ik van af zijn, maar het kon niet: Turks fruit projecteren in
Belgie, vanwege alle erotiek, dat kon niet. Waarop de organisatoren de boel
omkeerden: projector aan Belgische zijde, doek in Nederland. Dat mocht.

Het is hilarisch, jongens en meisjes, maar we gaan er toch geen dag over
organiseren, onder de titel 'grensincidenten'? Grenzen, wat zijn zulke grenzen
nog, anders dan pure folklore, in het nieuwe Europa?

En toch heeft men een punt. Europa is een moeizame gedachte. Europa mist iets om
Europa te kunnen zijn. Waarom is de Europese verbondenheid vooralsnog niet meer
dan een munt en een grondwet die niemand interesseert?

Ik zou het me allemaal niet afvragen, want met Hans Magnus Enzensberger heb ik
altijd gedacht: Ach, Europa. Maar nu raakte ik toch geprikkeld, niet alleen door
Baarle, maar vooral door een interview met Adam Zamoyski, afgelopen zaterdag in
NRC Handelsblad. Hij is het soort intellectueel waar je elke dag een stuk van
zou willen lezen, zoals men vroeger elke dag een psalm las om iets te bepeinzen
te hebben.

Mensen als Zamoyski zouden ook op televisie moeten komen, hij is een mooie man
om te zien, zoals blijkt uit de foto. De bril met de juiste nonchalance in de
rechterhand, de kraag van zijn jasje iets opgetrokken en de ietwat hooghartige
blik die past bij de intellectueel. Maar intellectuelen komen in Nederland niet
meer op televisie. Wim Kayzer doet nu kennelijk andere dingen en bij de
Nederlandse omroep heerst de dictatuur van de ongeletterdheid, omdat
ongeletterden de kijkcijfers bepalen. Eigenlijk zouden intelligente mensen
moeten worden verplicht om naar de Nederlandse televisie te kijken, opdat de
kijkcijfers niet alleen de smaak van het plebs weerspiegelen.

Zamoyski verbaast zich over het plebs van Europa, omdat het helemaal niet zo
ongeletterd is. Het grote raadsel voor Zamoyski is hoe het kan dat in deze eeuw
zelfs het gewone volk een redelijk goede opleiding heeft, maar zich desondanks
toelegt op "het perfectioneren van vulgair taalgebruik en gedrag".

Vulgair is een goed woord, niet alleen de taal en het gedrag, het is vooral de
smaak van de mensen die neigt naar een verstikkende vulgariteit. Vulgair is niet
meer vulgair, vulgariteit is in Nederland de norm geworden.

Europa, zegt Zamoyski, wordt bijeengehouden door bureaucraten die niets anders
voor ogen hebben dan zichzelf. Europa mist een roeping, Europa mist een
noodzaak, of zoals Zamoyski het zo mooi zegt: de Europese burger mist een reden
om goed te zijn.

God is dood, geeft Zamoyski toe, en de natiestaat van Rousseau is ook al niet
meer wat het geweest was. Een nieuw geloof is nodig om de Europeanen aan te
sporen goed te zijn, anders komen we voorgoed terecht in een samenleving waarin
een onopgemaakt bed op een podium door kan gaan voor kunst.

Een nieuw geloof, wat zou Europa geloofwaardig kunnen maken? Zamoyski waarschuwt
voor het verschijnsel van de sterke persoonlijkheid, want "dat zou wel eens een
gevaarlijke man kunnen zijn" in Nederland hebben we daar ervaring mee - maar wat
blijft dan over om Europa samen te binden? Het streven naar uitmuntendheid,
suggereert Zamoyski. Uitmuntendheid moet niet als snobistisch elitarisme worden
afgedaan. De middenklasse van de negentiende eeuw geloofde nog in vooruitgang en
zelfvervolmaking. Nu hebben we geen middenklasse meer die streeft naar
zelfvervolmaking, en daarom hebben we geen uitmuntende elite.

Woorden naar mijn hart, maar een opmerking van Zamoyski zette mij aan het
denken. Hij zegt te walgen van "de jongeren met petjes op", en ineens vond ik de
man niet meer zo sympathiek. Petjes, waar zijn petjes ooit ontstaan? In Suriname
introduceerden de creolen de petjes; de vaders hadden nog hoeden gedragen, maar
in navolging van de zwarte jeugd in Amerika begonnen de creolen in Suriname ook
petjes te dragen. Ook nu dragen jongeren in Nederland petjes: daarin vinden
Marokaanse, Turkse, Nederlandse, Surinaamse en Antilliaanse jongens hun
overeenkomst.

Laten we eens doordenken, en ik weet dat ik wat wild klink, maar het is een
hypothese. Wat Europa in deze eeuw uniek en geloofwaardig maakt, is wat ook
Amerika in de vorige eeuw uniek en geloofwaardig maakte: de versmelting van
culturen, in het Amerikaanse geval, de zwarte en de blanke. Zwarte en blanke
jongeren begonnen ineens petjes te dragen en ze begonnen te luisteren naar
elkaars muziek. Tot maar kort geleden mocht negermuziek niet worden gedraaid op
de blanke radiostations, maar het waren de jongeren met de petjes die elkaar
konden vinden en zie: daar was ineens... Amerika!

In het Europese geval gaat het niet om zwarten en blanken, maar om moslims en
westerlingen. Het is maar een hypothese, maar zou het kunnen dat juist uit die
versmelting een elite ontstaat die streeft naar uitmuntendheid? Deze jongeren
rappen en hiphoppen dat het een lieve lust is en ze doen waarlijk een kunstvorm
ontstaan die echt meer is dan een onopgemaakt bed. Niet voor niets heet de
bekendste performer van Nederland Ali B.

Ik zeg niet dat ik het allemaal begrijp of zelfs apprecieer, maar wel dat
Amerika niet als zodanig zou bestaan als het de scheiding van twee werelden, de
blanke en de zwarte, niet te boven was gekomen. Zo ook denk ik dat Europa niet
zal kunnen bestaan als die de scheiding tussen de minderheid van moslims en de
meerderheid van westerlingen niet te boven komt. Uit lieden als Ali B., die
later zullen worden gedocumenteerd als de Marvin Gayes en de Otis Reddings van
Europa, zal de uitmuntendheid ontstaan die Europa geloofwaardig maakt. Het is
maar een hypothese, maar zouden we niet eens kunnen proberen er zo over te
denken?

ramdas@nrc.nl

LOAD-DATE: October 11, 2004

LANGUAGE: DUTCH

                           © 2004 PCM Uitgevers B.V.

                              26 of 107 DOCUMENTS

                                NRC Handelsblad

                                October 9, 2004

Politici verschuilen zich teveel achter Europa

BYLINE: JEROEN VAN ROOIJEN, WAGENINGEN.

SECTION: Opinie & Debat; Pg. 16

LENGTH: 158 words


Er bestaat onder de bevolking veel weerstand tegen Europa. De invloed van Europa
op de nationale wet- en regelgeving blijkt echter veel geringer te zijn dan
algemeen wordt aangenomen (NRC Handelsblad, 30 september).

Tijdens de vogelpestcrisis zei minister Veerman dat de dieren van
pluimveeliefhebbers op last van Europa gedood moesten worden. In Duitsland werd
dit niet gedaan. Desgevraagd antwoordde minister Veerman dat hij Europa
misschien verkeerd begrepen had. Een dergelijke slordigheid lijkt
ongeloofwaardig bij een maatregel die zo diep ingrijpt in het leven van gewone
burgers. Vermoedelijk heeft hij alleen maar geprobeerd om zich achter Europa te
verschuilen.

Zou het niet zo kunnen zijn dat we de invloed van Europa zo overschatten omdat
politici graag, ten onrechte, de verantwoordelijkheid voor impopulaire
maatregelen in de schoenen van Europa schuiven? Zou dit de weerstand tegen
Europa niet mede kunnen verklaren?

LOAD-DATE: October 9, 2004

LANGUAGE: DUTCH

                           © 2004 PCM Uitgevers B.V.

                              27 of 107 DOCUMENTS

                                NRC Handelsblad

                                October 4, 2004

Ik weet precies waarvoor ik heb gedemonstreerd

BYLINE: MR. X.D. DE BOER, OUDE WETERING

SECTION: Opinie; Pg. 9

LENGTH: 243 words


Volgens VVD-fractieleider Van Aartsen wisten de vele tienduizenden demonstranten
zaterdag niet waartegen ze protesteerden. De vakbonden hebben met platte,
stuitende teksten hun achterban opgehitst, zei hij 's ochtends op een
VVD-bijeenkomst in Amersfoort.

Mijnheer Van Aartsen, ik weet precies waarvoor en waartegen ik heb
gedemonstreerd, en mijn aanwezigheid is geenszins bewerk-

stelligd door ophitsing van vak-

bondswege. Ik was op de Dam omdat ik weet dat collectieve regelingen ook voor de
laagstbetaalden toegang tot voorzieningen garanderen. Ik was op het Museumplein
omdat ik geloof in een samenleving waarin menselijke waardigheid,
gelijkwaardigheid en solidariteit de boventoon voeren in plaats van
marktwerking, zelfverrijking en vriendjespolitiek. In zo'n maatschappijbeeld is
geen ruimte voor uitkleding van de huursubsidie en het vrijgeven van de
huurprijzen op een door schaarste gedomineerde markt, terwijl de
hypotheekrente-aftrek ongemoeid wordt gelaten.

In het Nederland dat ik mij wens worden geen peperdure Amerikaanse straaljagers
aangeschaft, terwijl er nog voor honderden miljoenen euro's achterstallig
onderhoud aan het spoor moet worden verricht. In een solidaire samenleving gaat
het niet aan top- en ministersinkomens drastisch te verhogen, en tegelijkertijd
de gewone man in het beste geval 'slechts' een kwart procent koopkrachtverlies
voor te houden. Ik weet heel goed waarvoor en waartegen ik demonstreer.

LOAD-DATE: October 4, 2004

LANGUAGE: DUTCH

                           © 2004 PCM Uitgevers B.V.

                              28 of 107 DOCUMENTS

                                NRC Handelsblad

                                October 2, 2004

De digitale Clusius ; CORRESPONDENTIE ZESTIENDE-EEUWSE BOTANIST CLUSIUS KOMT OP
INTERNET

BYLINE: DIRK VAN DELFT

SECTION: Wetenschap & Onderwijs; Pg. 50

LENGTH: 1122 words


Binnen de botanische wereld van de zestiende eeuw was Carolus Clusius een
spilfiguur. Zo'n 1.500 brieven getuigen van zijn internationale contacten.
Digitalisering helpt dit licht anarchistische netwerk ontsluiten.

'JE KUNT DE watermerken zien!' zegt Cambridge. 'Wat een scherpte vergeleken met
die microfilms', voegt Boedapest toe. Lund: 'Dit gaat mij een hoop reistijd
besparen.' Maar ook Oxford: 'Technical ingenuity might be self defeating.' De
twintig Clusius-onderzoekers die vorige week vrijdag in een computerzaaltje van
de Leidse universiteitsbibliotheek met de digitale correspondentie van de
botanist Carolus Clusius (1526-1609) kennismaakten, waren enthousiast over de
kwaliteit van de scans (600 dpi). Tegelijk rees de vraag hoe ze als Europees
netwerk van Clusius-kenners via het toevoegen van trefwoorden, annotaties,
transcripties, vertalingen, plaatjes en links zo'n database meerwaarde konden
geven. Goede raad van het bezoek: denk aan het digitale onderhoud en maak het
niet te arbeidsintensief.

symboliek

In de tweede helft van de zestiende werd botanie steeds vaker omwille van de
botanie zelf bedreven. Ging voor die tijd de aandacht uit naar praktisch nut
(voedsel, geneeskrachtige kruiden) of symboliek, vanaf 1550 ging het ook om de
naturalia zelf. Aan de universiteiten (Padua, Pisa, Leiden, Bologna, Basel)
deden botanische tuinen hun intrede en werden de eerste leerstoelen gesticht.
Ontdekkingsreizigers introduceerden in Europa exotische gewassen, tuinieren en
het kweken van planten nam zowel aan hoven als bij 'gewone' burgers een hoge
vlucht en empirisch ingestelde onderzoekers ondernamen botaniseerexpedities om
via veldwerk hun kennis te verbreden. Er werd volop verzameld ten behoeve van
Kunst- und Wunderkammern en de nieuwe kennis werd vastgelegd in geillustreerde
botanische encyclopedieen.

Spilfiguur in die dynamische botanische wereld was Carolus Clusius. Geboren in
Arras als zoon van een edelman, studeerde hij rechten in Leuven en geneeskunde
en botanie in Wittenburg. Hij reisde door heel Europa, introduceerde de tulp en
de aardappel in de Lage Landen, adviseerde prinsen en aristocraten (onder wie
keizer Maximiliaan II in Wenen), sprak acht talen, publiceerde belangrijke
botanische werken en correspondeerde met honderden personen uit alle lagen van
de bevolking. In 1593 vestigde Clusius zich in Leiden, waar hij als hoogleraar
botanie de Hortus Botanicus stichtte.

Clusius is binnen de wetenschapsgeschiedenis tot nu toe een wat onderbelichte
figuur. Het grootste deel van zijn correspondentie, te weten 1.100 brieven aan
Clusius en 300 van hem aan anderen, bevindt zich in Leiden - ook het Duitse
Erlangen heeft er 200. De correspondenten (veel artsen en apothekers) kwamen uit
heel Europa, van Engeland tot Hongarije, van Italie en Griekenland tot Zweden en
Polen. De meeste van die brieven (van in totaal 300 personen) zijn nooit
bestudeerd en slechts een beperkt deel is uitgegeven. Om die reden is het
Scaliger Instituut, opgericht om onderzoek aan bijzondere collecties van de
Leidse universiteitsbibliotheek te stimuleren, een Clusius-project gestart:
'Clusius in a New Context'. Vorige week vrijdag ging het officieel van start met
een driedaagse conferentie voor een select internationaal gezelschap aan
Clusiuskenners. Doel van het project is een analyse van Clusius' leven, werk en
netwerk, niet alleen bezien in het (traditionele) licht van botanie en
geneeskunde maar met ruim aandacht voor de sociaal-culturele omstandigheden
waarbinnen hij opereerde.

Belangrijk onderdeel van het project is het wereldwijd toegankelijk maken van de
Clusius-correspondentie. Een flink deel van die brieven is niet in het Latijn,
de taal van de humanisten, omdat veel praktische botanische kennis aanwezig was
buiten de kring van geleerden. De stijl van de correspondentie is opvallend
levendig en kenmerkt zich door een zekere anarchie. Van alles en nog wat komt
aan bod: patronage, het functioneren van de post, het uitwisselen van giften,
klachten, roddel, reisverhalen - en natuurlijk veel botanie. Die losse omgang
binnen de botanische gemeenschap had zijn oorzaak in de diversiteit van het
gezelschap: een expertgemeenschap waar praktische kennis op waarde geschat werd,
waartoe ook vrouwen behoorden, zonder grenzen en zonder afgebakende status.

proefproject

Het ontsluiten van de Clusius-correspondentie gebeurt niet via een gedrukte
brievenuitgave, zoals in het geval van Hugo Grotius en Anthoni van Leeuwenhoek
(de laatste is nog niet voltooid), maar door de brieven te digitaliseren en op
het internet te zetten. Dat biedt extra mogelijkheden, en de omvang van de
collectie maakt Clusius tot een aantrekkelijk proefproject. De conferentie in
Leiden was ook bedoeld als startschot bij het in zekere zin reconstrueren van
het Clusius-netwerk: het formeren van een team experts afkomstig uit de landen
waar Clusius actief was, experts die de komende jaren in eendrachtige
samenwerking de database aan brieven van nadere informatie moet gaan voorzien.
Die added value kan varieren van elementaire sleutelwoorden en biografieen van
respondenten tot links naar transcripties van brieven (maar hoe betrouwbaar zijn
die?), botanische aquarellen en brievenuitgaven van andere humanisten. Het
Scaliger Instituut, in het bijzonder directeur Paul Hoftijzer en fellow Florike
Egmond, staat voor de opdracht het werk binnen de perken te houden en het
overzicht te behouden. Over vijf jaar zou de database publiek toegankelijk
moeten worden.

Op dat moment zou ook de onderzoekscomponent binnen het Clusius-project moeten
zijn afgerond. Het ligt in de bedoeling drie promovendi aan het werk te zetten
en Florike Egmond een overkoepelende monografie te laten schrijven - januari
beslist NWO over de aanvraag (die los staat van het brievenproject). De drie
promovendi, die september 2005 moeten beginnen, bekijken Clusius in het licht
van het Habsburgse hof en laat-zestiende-eeuwse aristocratische cultuur, het
gebruik van het Frans en het Latijn in de Clusius-correspondentie, en Clusius'
botanische onderzoeksprogramma. De empirische benadering die binnen de botanie
van de tweede helft van de zestiende eeuw onder aanvoering van Clusius opgeld
deed, met groeiende aandacht voor waarneming, praktische ervaring, experiment,
registratie en classificatie, geldt als een voorloper van de wetenschappelijke
revolutie van een eeuw later. Wellicht dat 'Clusius in a New Context' die rol
opwaardeert tot die van aanjager.

Carolus Clusius (1526-1609); gravure door Martinus Rota, Italie, 16de eeuw.

Afbeelding van een narcis, getekend door Clusius in een brief aan de Italiaanse
botanicus Matteo Caccini.

COLLECTIE UNIVERSITEITSBIBLIOTHEEK LEIDEN

LOAD-DATE: October 2, 2004

LANGUAGE: DUTCH

                           © 2004 PCM Uitgevers B.V.

                              29 of 107 DOCUMENTS

                                NRC Handelsblad

                               September 28, 2004

LPF: minachting

SECTION: Binnenland; Pg. 3

LENGTH: 193 words


Fractievoorzitter Mat Herben (LPF) constateert dat "Nederland in rep en roer is
omdat het kabinet lijdt aan doofheid". Het kabinet "wentelt de noodzakelijke
bezuinigingen af op de gewone man" en zet "het mes in de verzorgingsstaat".
"Nederland heeft behoefte aan een daadkrachtig politiek leiderschap; een leider
die voor eenheid zorgt in plaats van verdeeldheid, oog heeft voor de werkelijke
problemen in deze samenleving en oprecht luistert naar en rekening houdt met de
wensen van zijn onderdanen", zei Herben. Daar ontbreekt het dit kabinet allemaal
aan, vindt hij. Dit kabinet lijdt volgens Herben aan "soevereine minachting" ten
opzichte van de mensen in de samenleving.

De LPF wil niet dat er bezuinigd wordt op onderwijs. Ook "AOW'ers zonder
pensioen, chronisch zieken en gehandicapten" moeten volgens fractieleider Herben
buiten de bezuinigingen blijven. Herben haalde in de Kamer de woorden van Pim
Fortuyn aan toen hij pleitte voor "de menselijke maat". Herben zei dat het
kabinetsbeleid op weinig steun kan rekenen bij de bevolking. "Niet voor niets
heeft de gehele oppositie zich verenigd in het verzet", aldus de
LPF-partijleider.

LOAD-DATE: September 28, 2004

LANGUAGE: DUTCH

                           © 2004 PCM Uitgevers B.V.

                              30 of 107 DOCUMENTS

                                NRC Handelsblad

                               September 27, 2004

Kritisch kind van beroemde ouders ; Nigel Nicolson (1917-2004)

BYLINE: DOOR HIEKE JIPPES

SECTION: Kunst; Pg. 11

LENGTH: 426 words

DATELINE: LONDEN, 27 SEPT.


Boven Sissinghurst Castle hing vrijdag de vlag halfstok, een eerbetoon aan de
laatste bewoner die de National Trust in dit eigendom duldde. Nigel Nicolson,
schrijver, uitgever, gemankeerd politicus, maar vooral de zoon van Vita
Sackville West en Harold Nicolson, was de dag ervoor overleden. Bezoekers aan de
beroemde tuinen mochten daarom gratis naar binnen.

Nicolson was in eigen ogen vooral de oprichter van uitgeverij Weidenfeld en
Nicolson (1949) en gaat in die zin de geschiedenis in als de man die Nabokovs
Lolita durfde te publiceren. Maar voor het grote publiek was hij vooral de zoon
die onbarmhartig het onconventionele huwelijk van zijn ouders blootlegde.
Portrait of a Marriage (1973) was gebaseerd op nagelaten brieven van Vita
Sackville West, de schrijfster die zich als man verkleedde om haar lesbische
affaire met Violet Trefusis door te kunnen zetten, en op dagboeken en brieven
van Harold Nicolson, de diplomaat die op discretere wijze zijn eigen
homoseksuele relaties onderhield. Nigel Nicolson werd daarmee een verrader in de
ogen van hetzelfde establishment waaruit zijn ouders voortkwamen. Ook al wist
iedereen ervan, dan nog hoorde het gewone volk daarvan geen kennis te nemen.

"Pijnlijk eerlijk," noemde een herdenker Nicolson gisteren. De zoon beweerde dat
zijn boek juist bedoeld was om de hechtheid van de relatie tussen zijn ouders te
demonstreren, maar er waren bekenden die het boek als een wraakactie zagen en
die Nicolson om die redden sociaal uitstootten. Hij vond dat uiterst pijnlijk,
zoals hij ook geschokt was door de manier waarop de BBC zijn boek dramatiseerde,
met onvermijdelijke nadruk op de homoseksuele affaires.

"Ik heb mijn moeder eigenlijk nooit goed gekend," zei Nicolson zo'n tien jaar
geleden tegen deze krant. Het klonk weemoedig en spijtig. Hij stond toen voor
een geschilderd portret van zijn moeder in de bibliotheek van zijn
prive-vertrekken, een oude man die naar eigen zeggen nooit in staat was geweest
blijvende relaties aan te knopen (zijn huwelijk mislukte) vanwege de emotionele
afstand die zijn ouders tot hun twee zonen in acht hadden genomen - geheel
volgens het gebruikelijke model van hun tijd en hun klasse.

Nigel Nicolson verkocht Sissinghurst aan de National Trust om de betaling van
successierechten te vermijden. De prachtige tuinen die zijn ouders gezamenlijk
hadden aangelegd, en waarvan hij genoot, had hij althans ' s avonds, na
sluitingstijd, voor zich alleen. "De eerste twee weken van juni zijn daarom voor
mij het hoogtepunt van het jaar."

Nigel Nicolson

LOAD-DATE: September 28, 2004

LANGUAGE: DUTCH

                           © 2004 PCM Uitgevers B.V.

                              31 of 107 DOCUMENTS

                                NRC Handelsblad

                               September 25, 2004

Dreunende dansers in soldatenkistjes

BYLINE: DOOR INGRID VAN FRANKENHUYZEN

SECTION: Kunst; Pg. 7

LENGTH: 393 words


In 1984, het jaar waarin we volgens schrijver George Orwell gebukt zouden gaan
onder de dictatuur van 'big brother', kwam in Canada de monumentale choreografie
Joe van Jean-Pierre Perreault uit. Niet dat er heel veel overeenkomsten zijn
tussen Orwells fictieve toekomstvisie en de werkelijkheid van Perreaults 1984,
maar de onderliggende thematiek frappeert. De Canadese choreograaf onderzocht in
zijn monumentale werk de relatie tussen het collectief en het individu, het
militarisme van de massa en de eenling met een naieve ziel a la Don Quichotte.
Twintig jaar later blijkt Joe, alias Jan Modaal, de tand des tijds ruimschoots
te hebben doorstaan. Joe is in vorm en inhoud nog steeds actueel en alleen al
dat is een prestatie waarop weinig kunstenaars kunnen bogen. Perreault zelf
maakt de reprise niet mee want twee jaar geleden stierf hij, 55 jaar oud, aan
kanker.

In Joe marcheren 32 dansers als militairen, ritmisch dreunend en zwaar tappend
met hun soldatenkistjes. Gestoken in identieke wijde regenjassen en burgerlijke
herenhoeden heeft geen van de 'Joe's' een eigen identiteit. Een enkele poging om
uit de massa weg te breken en een eigen koers te varen, wordt door de meute
genegeerd want voor hen geldt: collectiviteit eerst. Het uitbreken uit de groep
is op psychologisch niveau vaak zeer humoristisch, op vormniveau ontmoeten
architectuur en choreografische structuren elkaar in een zinderend schouwspel.
De dansers waaieren uiteen en vallen weer samen in caleidoscopische
ruimtepatronen, alsof George Balanchine een handje meehielp. Soms laat Perreault
een schijnbare chaos ontstaan en maakt hij van de ruimte een krioelende
bijenkorf vol dansers. Op een gevaarlijk schuine achterwand vallen groepjes en
meutes dansers, de enkeling wordt altijd gevolgd en ingehaald. Perrault schiep
ook het licht dat even duister als esthetisch is.

In de huidige snelle tijd zou je kunnen zeggen dat de vele herhalingen de vaart
eruit halen, wat beklijft is het perfecte samenspel tussen vorm en inhoud. In
het eindbeeld toont Jean-Pierre Perreault zijn tijdloze humaniteit: twee dansers
lopen in het snel stervende licht hand in hand weg. Van kunstsnob tot Jan
Modaal: Joe uit Montreal Quebec zal iedereen bevallen.

Voorstelling: Joe door Fondation Jean-Pierre Perreault. Gezien: 22/9 Schouwburg
Arnhem. Tournee t/m 19/10. Inl. 020-6242631.

LOAD-DATE: September 25, 2004

LANGUAGE: DUTCH

                           © 2004 PCM Uitgevers B.V.

                              32 of 107 DOCUMENTS

                                NRC Handelsblad

                               September 25, 2004

Balkenendes kruistocht in eigen land

BYLINE: JOS DE BEUS

SECTION: Opinie & Debat; Pg. 13

LENGTH: 3245 words


Het kabinet-Balkenende vertoont een grote daadkracht en zorgt voor een einde aan
de paarse consensus: discussies en onenigheid zijn aan de orde van de dag. De
politieke duidelijkheid is terug. Maar het vertrouwen in de politiek is daarbij
tot een dieptepunt gezakt. Het kabinet vraagt veel van de bevolking. Geeft het
ook voldoende?

Het kabinet-Balkenende II regeert. Daarmee is een einde gekomen aan twee jaren
van richtingloosheid en ambtenarenmacht, toen eerst het kabinet-Kok II zichzelf
uitputte en het kabinet-Balkenende I zichzelf verlamde.

Op het moment van zijn aantreden beschikte Balkenende over minder bestuurlijke
ervaring dan welke beginnende premier ook na Schermerhorn in 1945. Hij blijkt
echter een snelle leerling. Het regeerakkoord Meedoen, meer werk, minder regels
(13 miljard euro ombuigingen van overheidsuitgaven) plus de extra bezuiniging
van 2,5 miljard euro worden uitgevoerd met een indrukwekkende werkkracht.

Minister De Geus breekt met de corporatistische erfenis van arbeidsverhoudingen
en werknemersverzekeringen uit de twintigste eeuw. Donner geeft leiding aan een
omvattend veiligheidsbeleid waarbij de departementen van Binnenlandse Zaken en
Justitie praktisch fuseren. Veerman transformeert de landbouw tot een niet
beschermde sector die zich voortaan richt op de vraag van consumenten naar
veilig voedsel, een leefbaar platteland en dierenwelzijn. Zalm heeft in zijn
derde termijn de huishouding van alle ministeries en lagere overheden in de
houdgreep van het Europese stabiliteits- en groeipact, een postuum eerbetoon aan
vader en zoon Drees. Verdonk voert een sluitend vreemdelingenbeleid met
inburgering op kosten van de nieuwkomer aan de ene kant van het stelsel en
uitzetting van de illegaal aan de andere kant. Kamp formeert met een
Madurodam-budget gevechtseenheden die geallieerde vredesmissies in falende
staten kunnen afronden. De Graaf lanceert allerlei voorstellen voor de
herziening van het staatsrecht in de consensusdemocratie. Bot bereidt met het
Turkse lidmaatschap van de Europese Unie een vreedzame coexistentie tussen
seculiere godsdiensten voor.

Het kabinet rechtvaardigt zijn dadendrang met een dreigingsbeeld dat permanent
wordt aangescherpt. Nederland met zijn in menig opzicht ordelijke en
fortuinlijke levenswijze wordt bedreigd door terreurbewegingen, verstoringen in
de wereldeconomie en handelsconcurrentie uit Azie (India, China). Nederland is
slechts een kleine speler op het geopolitieke schaakbord van de Verenigde
Staten, de uitgebreide Europese Unie en de netwerken van internationale
organisaties. En Nederland is kwetsbaar en onvoldoende voorbereid wegens een
ingewikkeld gemeenschapstekort: spanning tussen bevolkingsgroepen in de steden
en tussen personeelsgeledingen in arbeidsorganisaties, scheve opbouw van de
werkzame beroepsbevolking, bureaucratisering van de overheid en het
bedrijfsleven.

Net zoals de regeringscoalities in 1945

(wederopbouw), 1973 (oliecrisis), 1983 (depressie) en 1994 (werkloosheid,
toetreding monetaire unie) bedient de huidige coalitie zich van een groot
crisisverhaal om een afwachtende burgerij wakker te schudden en om steun te
verwerven voor een lijn van bezuiniging en matiging, met zekere kosten doch
onzekere baten voor de samenleving als geheel. Balkenende en zijn ploeg beweren
dat ze lang slepende vraagstukken en geschillen, zoals over de
basisverzekeringen tegen arbeidsongeschiktheid en ziektekosten, bestuurlijk en
soepel oplossen. Ook deze aanspraak volgt het stramien van Drees, Lubbers ("no
nonsense") en Kok ("werk, werk, werk") in hun beste jaren.

Maar evenals de calvinist Den Uyl tussen 1973 en 1977 - de calvinisten Zijlstra
en Biesheuvel zaten te kort om voor Balkenende zinvolle rolmodellen te kunnen
zijn - verbindt de calvinist Balkenende zijn streven naar een zakelijke aanpak
namens de meerderheid in de Tweede Kamer met een ideologische formule. Die
formule staat haaks op de progressieve spreiding van kennis, inkomen en macht,
de linkse doelstelling van Den Uyl destijds. Ook als we rekening houden met het
onderscheid tussen de christen-democratische opdracht tot zorgzaamheid en de lof
der keuzevrijheid van conservatieve en sociale liberalen, kan de gedeelde
formule van dit kabinet analoog worden omschreven als de spreiding van "bezit,
vrees en verantwoordelijkheid".

Spreiding van bezit

We moeten gezamenlijk meer uitvoeren, meer vervoeren, meer innoveren, langer
werken, harder werken, creatiever werken, korter studeren, gerichter sparen en
met meer tucht onze opleidingen afmaken (geen verzuim en verlating door
leerplichtige jeugd). Dat is volgens de niet-economen Balkenende en Brinkhorst
op gezag van het IMF en de OESO de enige manier om de kwartalen van krimp,
verlies van marktaandelen, productiviteitsverlies, toenemende werkloosheid en
uitholling van koopkracht te stoppen en het pad van duurzame groei en
opeenstapeling van kapitaal in ruime zin terug te vinden.

De eeuw van arbeidstijdverkorting met haar frivole einde van onthaasting is
voorbij en komt nooit meer terug. De eeuw van continue transnationale productie
(uitbesteding over de grens) is aangebroken.

Spreiding van vrees

We moeten waakzaam zijn en ons verweren tegen terroristen, verdachte regimes met
kernwapens, fundamentalisten, extremisten, georganiseerde misdadigers en
drugsproducenten. Een internationaal en binnenslands gecoordineerd
veiligheidsbeleid kan volgens Donner alleen slagen wanneer de aloude
argeloosheid van gewone Nederlanders in zaken van oorlog en geweld plaatsmaakt
voor oplettendheid. De rechten op afscherming van privacy en bescherming van
verdachten mogen niet langer wordt verabsoluteerd. De journalistiek op dit
gebied dient serieuzer te worden.

Spreiding van verantwoordelijkheid

Het nieuwe arbeidsethos vreet tijd van de burgers, om maar te zwijgen van
kwaliteitstijd voor hun gezinnen en vrijwilligerstaken. Het Actieprogramma
Andere Overheid van het kabinet wil bijdragen tot de garantie van publieke
voorspoed en veiligheid door bestuurders en ambtenaren. Een en ander doet echter
niets af aan onze primaire verantwoordelijkheid voor onze studerende kinderen en
hulpbehoevende ouders, onze scholen, buurten en verenigingen, onze landgenoten,
medeburgers in Europa en medemensen in humanitaire rampgebieden.

De geldelijke en zedelijke drang van Balkenende en de zijnen is bedoeld om een
nieuwe consensus te vestigen tegen het einde van de kabinetsperiode. Maar op
korte termijn lokt men een confrontatie uit langs vertrouwde scheidslijnen
tussen links en rechts die doen denken aan het debat over de harde maatregelen
van Lubbers in het begin van de jaren '80. Links ziet een onbalans tussen
bezuinigingen en de noodzaak van stimulerende maatregelen. Links verwerpt
polariserende welstandsverschillen en eist meer geld voor de echte kwetsbaren
(verpleeghuizen) en voor gemeentelijke armoedebestrijding. Links dient
tegenbegrotingen in, ditmaal zonder de inflatie aan te jagen. Links staakt en
demonstreert tegen afbraak en de schijnheiligheid van rechts. Hoe lang nog
blijft een armlastige overheid meebetalen aan de eigen huizen van de rijkeren?
Rechts antwoordt dat er geen alternatief is en dat jongere werknemers de dure
groepsvoorzieningen voor geboortegolfwerknemers niet meer hoeven te subsidieren,
en al helemaal niet onder het mom van solidariteit. Deze hele onenigheid met een
ongewisse afloop lijkt mij een van de meer geslaagde onderdelen van de 'nieuwe'
politiek. Dit is de terugkeer van politieke duidelijkheid en van het politieke
debat die de vele critici van de paarse verzoening tussen links en rechts zo
graag wilden.

De onenigheid is misschien nu nog een Haags bedrijfsongeval en een tijdelijke
hapering van het poldermodel. Maar zij is zeker ook een door Balkenende
ingecalculeerde reactie op zijn waarden- en normenoffensief. Dit offensief
denderde deze zomer gewoon door, terwijl het embargo op staatsgeheimen wegsmolt
en elke dag weer verse beleidsvoornemens in de kranten verschenen. Door toedoen
van deskundigen en onderzoeksjournalisten is in diezelfde kranten een reeks van
zinnige vragen van feitelijke aard opgeworpen. Blijven Nederlandse soldaten in
Irak bij een onbepaald uitstel van de verkiezingen daar? Komt de
terreurbestrijding via samenwerkende veiligheidsdiensten van de grond? Geraken
modale gezinnen, met een netto maandinkomen tussen 1200 en 2000 euro, in de
klem? Hoe trekt de wetgever een nullijn voor bedrijfsbestuurders die doorgaan
met zelfverrijking? Kan het zijn dat de miljoenennota 2005 gunstig is voor grote
internationale bedrijven maar ongunstig voor het landelijke midden- en
kleinbedrijf (deels nog in familiehanden)? Is een arbeidstijdverlenging die
differentieert naar sectoren en beroepsgroepen niet veel verstandiger? Zijn de
abrupte ingrepen in het arbeids- en belastingrecht niet in strijd met het idee
van behoorlijk bestuur? Raakt de kenniseconomie achterop door het slappe
innovatiebeleid van het kabinet? Al deze vragen komen samen in een zuiver
politieke vraag die ik hier wil beantwoorden. Zal Jan Peter Balkenende in zijn
opzet slagen en alles wat door Pim Fortuyn allemaal is losgemaakt, weer goed
vastmaken?

De algemene succesvoorwaarden voor een kabinetspolitiek van crisisbeheer en
kruistocht zijn genoegzaam bekend. Balkenende moet de spanningen tussen zijn
naar herkenbaarheid smachtende regeringspartijen verlagen zonder het parlement
monddood te maken. Hij moet het beeldbuispubliek overtuigen van de zin van het
burgerlijke ideaal van zelfredzaamheid en van de noodzaak van een lijst
maatregelen die bij iedereen of bij diverse minderheden opvallend impopulair
zijn, soms ook bij de loyale achterban van de regeringspartijen (verhoging
collegegelden, afschaffing grijs kenteken). Hij moet blokkerings- en
vermijdingsgedrag van ambtelijke diensten, gemeenten en zelfstandige
bestuursorganen tegengaan, waaronder ook het heimelijke verzet van burgemeesters
en wethouders van de PvdA. Hij moet de kans op verenigde frontvorming van
sociale partners verkleinen. En hij moet verhinderen dat de bazen van grote
kranten en omroepen hun bloedhonden op het Binnenhof uitlaten.

De bijzondere constellatie voor een volgende ronde van hervormingen van de
verzorgingsstaat is misschien gunstiger in Nederland dan in het herenigde
Duitsland en de andere grote Europese landen. Maar die constellatie is in het
licht van Nederlandse ervaringen en gewoonten toch tamelijk gedrukt en
instabiel. Het vertrouwen in politieke partijen is geslonken tot 27 procent (dat
in grote bedrijven tot 30 procent, dat in de kerken tot 37 procent). Het
wantrouwen van Nederlanders in het openbaar bestuur schommelt tussen dat van
Oostenrijkers en Italianen, niet bepaald volkeren met een fijne verhouding tot
hun eigen staat. Het overgebleven vertrouwen is ver verwijderd van het blakende
vertrouwen van Luxemburgers en Ieren. Als de Fortuyn-effecten en de
ontluisterende parlementaire onderzoeken van de laatste tijd doorwerken
(Srebrenica, bouwfraude, Betuwelijn), dan mag worden aangenomen dat het
Nederlandse geloof in de eigen gemeenschap en overheid intussen verder is
geslonken.

De belangrijke Nederlandse kwestie is nu het afnemend vermogen van de regering
om haar burgers in beweging te brengen. Aan de ene kant werken overheden steeds
vaker samen op een Europese en mondiale schaal van bestuur, zoals ze op
nationale schaal al veel langer samenwerkten met machtige belangengroepen. Aan
de andere kant worden gekozen politici die dit soort bestuurlijke netwerken
opbouwen steeds kritischer gevolgd door de kiezers: er is meer mondigheid,
verscheidenheid in vormen van collectieve actie en vrije openbaarheid dan ooit
in de representatieve democratie.

Het gevolg is dat de nationale overheid ofwel niets tot stand brengt omdat de
eigen bevolking onvoldoende betrokken is ofwel iets tot stand brengt dat door
die bevolking onvoldoende wordt geapprecieerd. De nieuwe kwestie van
democratische immobiliteit bracht de deelstaat Californie tot een bankroet en
tot de verlosser Schwarzenegger. Bij ons komt de kwestie aan de oppervlakte in
populisme, in een referendumbeweging (en plaatselijke raadplegingen die het volk
op geen enkele manier tevreden stellen) en in de vreugdeloze cyclus van grootse
projecten op het hoogste niveau en verloedering in de uitvoering daarvan op alle
niveaus.

Balkenendes filosoof is de Amerikaanse socioloog en gemeenschapsdenker Amitai
Etzioni. Etzioni heeft een duidelijke doctrine over democratisch leiderschap.
Als de volgelingen er klaar voor zijn, moet een leider eenmalige kansen grijpen.
Etzioni noemt het voorbeeld van Ben-Goerion, die in 1948 een zaaltje van
twijfelende strijdmakkers overhaalde met het argument dat de Sovjet-Russische
steun in de Veiligheidsraad voor een onafhankelijke staat Israel niet een tweede
keer zou worden betuigd.

Als daarentegen de volgelingen bang zijn en dreigen weg te lopen (zoals
Nederlanders bij een geopperde verhoging van de AOW-gerechtigde leeftijd), dan
moet de staatsman een gespreksleider worden. Hij dient voor te gaan in een
'megaloog' waarin het gesprek over macht en sturing van de machthebbers in
Washington, Brussel en Den Haag wordt verbonden met het gesprek over moraal en
recht in de huiskamers van de burgers. Een megaloog is dus een intercultureel
beraad - volgens bepaalde democratische spelregels, zoals een verbod op
demonisering. Etzioni meent dat Republikeinse radicalen in de Amerikaanse media
en campagnes de openbare sfeer aldaar zo hebben vergiftigd dat een megaloog
onhaalbaar is geworden. In kleine Westerse democratieen als Nederland zou een
experimenterende leider als Balkenende nog wel een geslaagde megaloog over de
morele en materiele malaise op touw kunnen zetten, denkt hij.

Etzioni's beroep op politici in het Europese midden is aardig maar ook een
beetje onwetend. Er is inderdaad een dubbel gemeenschapstekort, in Nederland en
in Europa. Toch houdt Balkenende grote moeite om de inzet van zijn ethisch
reveil over het voetlicht te krijgen. In Nederland zeggen de theoretici van de
Wetenschappelijke Raad voor het Regeringsbeleid dit: kan de politicus asociale
praktijken in de samenleving aanpakken door de waarden en normen van een bepaald
volksdeel (het christelijke deel) op te leggen aan de asocialen (zeg bendes van
Marokkaanse jongens) zonder in strijd te komen met het idee van een onpartijdige
rechtsstaat die zich niet bemoeit met de moraal van burgers? De praktijkmensen
in de kwartaire sector van de grote steden zijn veel positiever over Balkenendes
kruistocht. Zonder een ethische politiek valt het gevecht tegen segregatie en
agressief optreden gewoon niet te winnen. Maar ze worstelen met dagelijkse
overbelasting van leiding en personeel en ze vragen zich af: wat doet Balkenende
met zijn mooie verhalen op zondag aan de beteugeling van publieke schraalheid te
midden van private weelde door de week?

Ook in de Europese hoofdsteden zijn pertinente vragen gerezen over Balkenendes
waarden en normen. We hebben toch al Kopenhagen-maatstaven voor de beslissing
over toetreding van nieuwe lidstaten en uitsluiting van oude? We hebben toch al
lessen getrokken uit de oostelijke uitbreiding en de Haider-boycot? En we hebben
nu toch een ontwerp-Grondwet, dankzij de Belg Verhofstadt en de Fransman
Giscard? Het besluit om die Grondwet voor te leggen aan onze boze kiezers, is
toch een reden voor open partijpolitieke contestatie en niet voor vrijblijvende
mijmering over de moraal van de goede Europeaan?

Zelfs als Lodewijk de Waal van FNV Bondgenoten ongelijk zou krijgen en
Balkenende straks toch de praktische verbeeldingskracht en buigzaamheid zou
tonen waarmee antirevolutionaire polderbeheerders als wijlen Jan de Koning groot
werden, dan resteert er toch nog een levensgroot gezagsprobleem. Het is in het
tweede jaar van zijn kabinet nog steeds onbekend of deze gelovige, toegankelijke
maar ook onhandige en licht timide man beschikt over het charisma, de retorische
vaardigheid en het inlevingsvermogen om het land uit een impasse te halen en met
zijn toekomstperspectief de onoverzichtelijkheid te doorbreken.

De ploeg van Balkenende vraagt enorm veel van de samenleving. Maar voor een
waardevolle weerklank is meer nodig dan een vrome volzin hierover in de
troonrede. De betrokken regeringspartijen dienen zelf het goede voorbeeld geven
en over de schaduw van hun eigen politieke taboes heen te springen. Het CDA
onderschrijft het nut van taal, liefde voor de Grondwet en geschiedenisles in
een immigratieland tegen wil en dank. Maar het brengt nog niet de moed op om
beter naar Hirsi Ali te luisteren en de ontluikende cultus van ressentiment en
geloofsdwang onder Nederlandse moslims met een onderwijs- en cultuurpolitiek te
bestrijden.

De VVD verwart liberalisering (welvaartsverhogend) met commercialisering
(verspillend). Het haaienmodel van het Amerikaanse neokapitalisme is goed voor
de graaiers maar slecht voor de prestaties, zoals de bedrijfskundige Donald
Kalff onlangs ten overvloede liet zien. Het haaienmodel heeft het gezag en de
mores van onze ondernemers, onze advocaten, onze journalisten en nog enkele
andere inhalige vrije beroepen al tot een bedenkelijk minimum teruggebracht. De
institutionele ellende is niet meer te overzien, als we een doorgeschoten model
van marktwerking en bedrijfsvoering in zijn neergaande fase ook nog eens gaan
toepassen op het werk van hoge ambtenaren en wetenschappelijke onderzoekers
(prestatiebeloning in plaats van ambachtelijke gedragscode in de hele publieke
sector).

D66 zou bij haar 40-jarige jubileum moeten toegeven dat de Nederlandse politiek
niet worstelt met een kloof tussen gekozenen en kiezers maar met een gebrek aan
kwaliteit van onze politieke en bestuurlijke bovenlaag. De hedendaagse elites
zijn slechter dan de vroegere elites als het aankomt op interne selectie,
onderling tegenwicht en verantwoordingsethiek. Rechtstreeks gekozen
gezagsdragers, zoals burgemeesters, zijn niet aantoonbaar beter dan
gezagsdragers die door een nieuw gekozen vertegenwoordigend orgaan worden
aangewezen. Gelooft D66 dat een gekozen premier Cruijff werkelijk superieur zou
zijn aan een aangewezen premier Balkenende of Bos, ook als we de grotere
levenswijsheid van de voetballer uit Betondorp in acht nemen?

Ik ga niet voorspellen welke onderhandelaars, politieke verenigingen en lagen
van de bevolking straks krachtiger of weerlozer uit de herfst komen. Ik
concludeer wel dat de beleidsplannen breekbaarder zijn dan de flinke taal waarin
ze gesteld zijn ons wil doen geloven. Het eerste paarse kabinet kwam tot leven
buiten de Treveszaal toen het ging tornen aan winkelsluiting en zondagsrust.
Precies zo zou het kabinet-Balkenende II zijn eigen geloofwaardigheid en
doeltreffendheid aanzienlijk vergroten als het symbolisch laat zien dat het de
algemeen levende bezwaren tegen de 'oude' politiek deelt.

Stop de Betuwelijn, verbied het hoofddoekje in het klaslokaal, verhoog het
toptarief van de inkomstenbelasting en ontneem het Nederlanderschap aan
miljonairs in Brasschaat. Kortom, doe iets wat zonder twijfel controverse
oproept maar wat in een klap duidelijk maakt wat de premier voorheeft met het
Nederlandse gemenebest.

Jos de Beus is hoogleraar politicologie aan de Universiteit van Amsterdam

Een door pitbulls kapotgebeten schommel. "Wat doet Balkenende met zijn mooie
verhalen aan de beteugeling van publieke schraalheid?" (Foto NRC Handelsblad,
Vincent Mentzel)

LOAD-DATE: September 25, 2004

LANGUAGE: DUTCH

                           © 2004 PCM Uitgevers B.V.

                              33 of 107 DOCUMENTS

                                NRC Handelsblad

                               September 24, 2004

Grijs politiewerk

SECTION: Opinie; Pg. 7

LENGTH: 663 words


De particuliere veiligheidsmarkt "blijft een enigma", aldus de hoogleraar
forensische expertise A.B. Hoogenboom in een studie voor de Raad voor de
Rechtspraak. Duidelijk is wel dat het een groeimarkt is. Deze heeft een
verdringingseffect ten opzichte van de publieke politietaak. Er rijden in
Nederland 's nachts in het publieke domein meer particuliere surveillanceauto's
van object naar object dan politieauto's. Er is ook sprake van vervlechting. In
zijn proefschrift sprak Hoogenboom tien jaar geleden al van "het politiecomplex"
waarbij activiteiten van bijzondere controlediensten en ook de particuliere
beveiligingsbranche steeds meer verweven raken met het reguliere politiewerk.
Niet alleen letterlijk, zoals bij gecombineerde ordehandhaving bij een publiek
evenement, maar ook op het gebied van de recherche.

Zeker op dit laatste gebied is geen behoefte aan raadsels. Particulier speurwerk
is allemaal goed en wel - de moderne overheid wijst burgers en bedrijven graag
op hun eigen verantwoordelijkheid voor have en goed - maar er is een duidelijke
grens. In beginsel heeft de prive-speurder niet meer rechten dan elke burger.
Dat zegt de gedragscode waarvoor de Vereniging van Particuliere
Beveiligingsorganisaties (VPB) eerder dit jaar officiele goedkeuring verkreeg.
De code is door het ministerie van Justitie, dat toezicht uitoefent op de
particuliere beveiligingsbranche, voorzien van een algemeenverbindendverklaring.
Toch is de grens minder duidelijk dan hij lijkt. Zo heeft de prive-speurder
volgens de VBP evenveel bevoegdheid als de opdrachtgever om bijvoorbeeld e-mails
te controleren. Dat moet een gewone burger maar liever niet proberen.
Particuliere rechercheurs zijn bovendien nogal eens afkomstig van de politie en
hebben via een 'old boys network' vaak toegang tot vertrouwelijke
politiegegevens. Of beschikken over andere trucjes. Om maar te zwijgen van
bijklussende politiemensen.

De proef op de som is controle door de rechter. Deze vraagt in strafzaken echter
onvoldoende door als het gaat om bewijs dat door particuliere rechercheurs is
geleverd. Dit concludeert rechter J.D.L. Nuis in een rapport voor de Raad voor
de Rechtspraak, waarvan deze krant gisteren melding maakte. De lelijke
verklaring is dat de rechter bij lastige bewijsvragen liever de andere kant
opkijkt, zoals eerder werd geopperd in het geval van criminele
inlichtingendiensten met hun notoir 'zachte' informatie. Een mildere verklaring
is dat de rechter erop vertrouwt dat particuliere informatie toch het filter van
het openbaar ministerie is gepasseerd. Dit is immers het hoofd van de opsporing.
Zo gemakkelijk komt de rechter echter niet weg met vragen over de
opsporingsmethoden van de particuliere recherche. Het OM kan zich - tot dusver
met de zegen van diezelfde rechtspraak - ervan afmaken met de vraag of de
reguliere politie haar handen vuil heeft gemaakt. Dat laat te veel ruimte voor
grey policing, zoals een veelzeggende vakterm luidt, waar de justitiele controle
op de particuliere recherche vervluchtigt. Nog afgezien van de principiele vraag
of de overheid wel behoort te profiteren van particuliere onregelmatigheden.

Particuliere opsporing wordt meestal binnenskamers afgedaan. Hoogenboom sprak
destijds al van "strategisch ontwijkingsgedrag" van het bedrijfsleven dat de
voorkeur geeft aan private justice. Het komt zelden tot een strafzaak. Deze is
het topje van een ijsberg, maar wel met een voorbeeldfunctie. Het gaat om het
"signaal dat we (-) geen loopje willen nemen met de regels van het proces". Zo
drukte het lid van de Hoge Raad G.Corstens, toen hij nog niet deel uitmaakte van
dit hoogste rechtscollege, het treffend uit. Minister Donner (Justitie) is al
twee jaar bezig met een aanscherping van de Wet op de particuliere
beveiligingsorganisaties en recherchebureaus van 1997. Maar dat blijft
voorshands bij een aantal secundaire maatregelen. Des te belangrijker is het dat
ten minste de rechter zijn verantwoordelijkheid neemt.

LOAD-DATE: September 27, 2004

LANGUAGE: DUTCH

                           © 2004 PCM Uitgevers B.V.

                              34 of 107 DOCUMENTS

                                NRC Handelsblad

                               September 24, 2004

Vooruit met de koe ; De cowboys van Larry McMurtry spreken eindelijk Nederlands

BYLINE: SJOERD DE JONG

SECTION: Boeken; Pg. 35

LENGTH: 2782 words


Een volksversie van Dantes 'Inferno' moest het worden, een boek vol viezigheid,
ontberingen en ellende. Larry McMurtry's cowboy-epos 'Lonesome Dove' werd geen
ontmythologisering van de western. Het werd een deel van de mythe.

Aan de westkant van de Missouri begint Amerika langzaam maar zeker te klimmen.
Nauwelijks merkbaar en met het blote oog meestal niet te zien, kruipt het
continent omhoog. Van de rollende grasheuvels bij Pierre tot aan de Rocky
Mountains is het een lange uphill struggle, over een boomloos land dat soms zo
plat lijkt als een biljartlaken - en toch tegenwerkt.

Voor de landverhuizers die in de negentiende eeuw naar het Westen trokken was
die tocht door de 'Grote Amerikaanse Woestijn' een moeizame, deprimerende
ervaring. Het eentonige landschap en de golvende grasvelden gaven hun een soort
zeeziekte. Voor moderne reizigers zijn de meeste staten tussen de Mississippi en
de Rockies fly-overs: en als je uit je raampje omlaag kijkt, naar die
troosteloos bruinige lappendeken, begrijp je waarom.

Toch is het dit prozaische Amerika waar de mythe van de frontier en het wilde
Westen naar verwijzen. Hier baanden stijfkoppige individualisten zich dwars door
bizons, indianen, sneeuw- en zandstormen en ander ongemak een weg naar de
beschaving, althans volgens de mythe. Het is een mythe die nu al langer dan een
eeuw succesvol wordt uitgevent, ook al gebeurt dat meestal niet meer met
cowboyhoeden op maar met helden in strakke Star Wars-trappelpakjes. Een mythe
die diep in de Amerikaanse psyche staat gegrift, hoe hard nieuwe generaties
historici ook roepen dat het Westen eerder werd veroverd met een dwangbevel dan
met een revolver; dat de onderwerping van de indianen het midden hield tussen
etnische zuivering en genocide; dat de onnafhankelijke westerner in feite teert
op belastinggeld en federale subsidies; of dat in staten als Zuid-Dakota de
achterkleinkinderen van al die heldhaftige kolonisten failliet gaan, verkassen
of achter een looprek het grote blanke bejaardentehuis binnenschuifelen. Het
helpt allemaal niet. Een blik op de president, handen op de heupen op zijn
boerderij in Texas, zegt meer.

Historici is het dus niet gelukt om de mythische kalklagen van dit Westen af te
krabben. Filmers en schrijvers evenmin. De meeste zogenaamde alternatieve
westerns als Clint Eastwoods Unforgiven over een revolverheld-op-leeftijd
bevestigen altijd opnieuw wat ze willen ontkennen: ook Eastwood bezwijkt voor de
mythe, wanneer zijn reumatische held William Munny in de apotheose alsnog
verandert in de feilloze moordmachine die hij in zijn jonge jaren was.

De Texaanse schrijver Larry McMurtry heeft het ook geprobeerd. Hij schreef de
roman Lonesome Dove, over de cattle drive van twee oude Texas Rangers naar
Montana. En dacht dat hij met varkens en viezigheid, ontberingen en
hoerenloperij in dat boek een ontmythologiserend werk had afgeleverd. De roman
begint in het snikhete gat Lonesome Dove aan de Texaans-Mexicaanse grens en de
eerste gesproken woorden in het boek zijn: "Rot op, varkens". Dat zet de toon
voor een tergend trage vertelling over een zooitje misbaksels die zo lijken
weggelopen uit een schilderij van Jeroen Bosch. Ze drijven een uit Mexico
gestolen kudde vee naar Montana. Onderweg krepeert de een na de ander, bijna
alles loopt slecht af, en het eindigt allemaal met een lange reis terug met het
lijk van een van de Rangers naar Lonesome Dove, waar de enige plek van vertier
in brand blijkt te zijn gestoken door de eigenaar, uit liefdesverdriet. De
laatste gesproken woorden: "Ze zeggen dat hij die hoer miste."

McMurtry, die een respectabele staat van dienst heeft als essayist over Texas,
dacht dat hij tevreden kon zijn met deze prozaische 'volksversie van Dantes
Inferno', zoals hij het noemde. Maar nee. Hij bleek alleen maar een hoofdstuk te
hebben toegevoegd aan De Mythe. Lonesome Dove won een Pulitzer Prijs, werd
verbouwd tot een succesvolle tv-serie ('De beste western aller tijden!') en is
nu veertig keer herdrukt. McMurtry wordt in zijn antiquarische boekhandel in het
stoffige Archer City nog steeds opgezocht door toeristen en handtekeningenjagers
(er hangt inmiddels een briefje: 'Larry signeert geen boeken meer, wegens
slijtage'). In plaats van een Inferno voor de gewone man, bleek hij een Gone
With The Wind voor het Westen te hebben geschreven - en die ironische omkering
bood stof tot nadenken, vond de schrijver zelf. Hij schreef daarna (en na een
totale ineenstorting in 1991) nog drie delen van de 'saga' (Streets Of Laredo,
Dead Man's Walk en Comanche Moon) maar geen enkele haalde het niveau, of het
succes, van het epische origineel.

De heroiek van dat origineel is eigenlijk niet meer dan die lange Amerikaanse
klimtocht heuvelopwaarts, van de bruine vlaktes van Zuid-Texas naar de groene
heuvels van Montana. Een stelletje ouwe kerels op paarden met een kudde koeien -
het blijven onwaarschijnlijke nazaten van Odysseus. De cattle drive, het massaal
aanleveren van wandelende biefstuk voor de slachterijen in Chicago, is hooguit
een prozaische, geseculariseerde odyssee. De heldhaftigheid zit hem niet in het
trotseren van monsters of metafysische uitdagingen, maar domweg in het
overbruggen van geografische afstand ten bate van de vleesindustrie.

Daar was niet veel romantisch aan. Weliswaar koesterden de direct betrokkenen -
meestal arme Zuiderlingen van rond de twintig - een optimistisch zelfbeeld als
dappere 'jongens van het vrije leven', maar voor de rest van de Amerikanen,
zeker voor de burgerij van de stadjes waar ze met hun kuddes doorheen trokken,
waren cowboys vooral overlast veroorzakende zwerfjongeren.

Hoe zijn die puistige koeienknullen dan ooit de helden van dat grote groene
biljartlaken geworden?

Alles veranderde met The Virginian. A Horseman Of The Plains (1902) van Owen
Wister, een roman voor de stadsburgerij die de koeiendrijvers opwaardeerde tot
ridders van de blanke, protestantse beschaving. Wister maakte school in een
angstige tijd vol zorgen over de immigratie van katholieke Polen en Italianen,
die het Angelsaksische Amerika zouden ondermijnen. De dappere blanke cowboy bood
uitkomst, in een versie met smetvrees: 'de man uit Virginia' reed namelijk wel
veel over prairies, maar koeien lopen daar nauwelijks rond. Ze ontbreken ook in
de meeste revolverhelden-pulp die na The Virginian de markt overspoelde.

Met Lonesome Dove schreef McMurtry de koeien terug in de cowboyroman, ook al
blijven ze een bijrol spelen. Maar als loeiende, bruin-rode massa bieden ze een
mooi decor voor de rauwe belevenissen van de oude ex-Texas Rangers Woodrow Calle
en Augustus McCrae, die met de tocht naar Montana eindelijk fortuin hopen te
maken. Onderweg bevechten ze het weer, de stropersbende van 'Blue Duck' en
hangen ze een stel moordlustige paardendieven op. Eenmaal in Montana loopt de
levensgenieter McCrae eindelijk tegen wat pech op. Hij raakt zwaargewond en
bezwijkt, waarna de stugge Call met het lijk van zijn vriend terugreist naar
Texas om het te begraven. Een rode draad zijn ook de Frauengeschichte, want
behalve de koeien haalde McMurtry ook de vrouwen terug in de western. Lonesome
Dove beschrijft weliswaar een mannenwereld, maar dan toch een intens
gefrustreerde: iedereen (behalve versierder McCrae en autist Call, die elkaar
natuurlijk al hebben) wil trouwen. Dat lukt niet, want geen koppel klikt en
Lonesome Dove is behalve een cowboyboek ook een onheroisch verslag van mislukte
liefdes.

Hoeveel delen romantiek en historie gaan er in deze stoofpot?

Voor het cowboyleven en de drijftocht - prairievariant van 'de grote vaart'-
heeft McMurtry zich gebaseerd op degelijke bronnen, maar zonder de historische
figuren die in zijn latere westerns rondwandelen (rechter Roy Bean, moordenaar
John Wesley Hardin en rancher Charles Goodnight in Streets Of Laredo). De grote
drijftochten uit Texas hadden plaats van 1867 (35.000 stuks vee) tot 1881
(250.000) met een hoogtepunt in 1871 (600.000). Lonesome Dove speelt aan het
begin van die periode, en volgt grotendeels de historische route van de
'Chisholm Trail' door Texas en Oklahoma, en de 'Goodnight-Loving Trail', linksaf
over de Red River, en omhoog naar Nebraska en Wyoming. Elementen uit het boek
zijn te herleiden tot bronnen als de autobiografie We Pointed Them North (1939)
van cowboy 'Teddy Blue' Abbott, een kleine klassieker. McMurtry put daaruit voor
grappen over Texaanse cowboys, die zich afvragen hoe ver 'het Noorden' is, alsof
het geen richting is maar een plaats. En ook de boeren die bij McMurtry door
bandieten worden vermoord, opgehangen en verbrand, komen uit de herinneringen
van Abbott (die het incident weer van horen zeggen had).

Maar McMurtry put ook uit de mythe. Zijn boek barst van de stereotypen (de bon
vivant met een stil drama, het hoertje-met-het-hart-van-goud, de sukkel van een
sheriff, het manwijf met de koekenpan, de dronken indianen, de trouwe neger).
Tussen hen en de kitsch staan McMurtry's historisch bezonken compassie en zijn
talent om goede dialogen te schrijven. Ook sommige plotlijnen en scenes zijn
ontleend aan mythische cowboy-voorbeelden. Het meest 'masculiene' moment in het
boek bijvoorbeeld, wanneer Call en McCrae een viertal paardendieven opknopen,
onder wie hun afgedwaalde makker Jake, is bijna een citaat uit The Virginian.
Bij Wister gaat een vriend die aan de verkeerde kant van de wet is beland,
schuldbewust en manmoedig de strop tegemoet ('Geen aanstellerij of laatste
woorden, hij zei alleen maar vaarwel tegen de jongens toen we zijn paard naar de
boom leidden'). Bij McMurtry neemt Jake na een hoop gespartel afscheid met de
woorden: "Zit er maar niet over in, jongens ...  Ik word stukken liever door
vrienden opgeknoopt dan door een zootje onbekenden." Het gezelschap pinkt een
traantje weg en, hup, daar bungelt Jake.

Twee heldenscenes, vol moraal en fatalisme. Het verschil is intussen - en
daaraan kun je zien dat het revisionisme zijn werk toch gedaan heeft - dat bij
Wister op de brave hoofdpersoon werkelijk niets aan te merken valt, terwijl
McCrae en Call in Lonesome Dove op weg zijn met een kudde die ze nota bene zelf
hebben gestolen uit Mexico. Maar ja, stelen van Mexicanen is geen stelen - daar
heeft McMurtry de historie weer goed beet.

McMurtry's kracht, in Lonesome Dove en latere delen, is de laconieke
gedachtewisseling - als zijn kurkdroge gesprekken die naam verdienen. Een
persoonlijke favoriet-tegen-beter-weten-in is Streets of Laredo, een boek dat zo
bol staat van de tempoverlagende herhalingen, dat je je afvraagt of dat de
bedoeling is - om de trage levens in het boek van binnenuit te laten voelen - of
een ongelukkig bijverschijnsel van McMurtry's geestelijke inzinking twee jaar
eerder. En toch zijn ze soms weer raak. "Je moet dat pistool niet zo de hele
tijd op scherp vasthouden", waarschuwt een adjudant-Texas Ranger de oude Roy
Bean, die gewapend voor zijn saloon zit. "Voor je het weet, sukkel je in slaap
en schiet je je knie eraf." "Ja", antwoordt Roy Bean chagrijnig, "en voor je het
weet, begint het hier hoeren te regenen - maar ik betwijfel het."

Werkt zoiets in het Nederlands?

Nou, niet echt.

Kun je bijvoorbeeld de volgende dialoog in Lonesome Dove lezen zonder in de lach
te schieten of aan Jiskefet te denken?

'Godsamme, wat heb ik 'n honger', zei Erwtoog. 'Ik hoop wel dat Gus niet
verdwaald is.'

'Als hij verdwaald is, weet ik niet hoe we aan onze koekjes moeten komen,'
voegde hij eraan toe toen niemand reageerde.

'Je kunt altijd trouwen', zei Vaat droog. 'D'r zijn vrouwen zat die koekjes
kunnen bakken.'

Erwtoog was al vaker op deze bijzondere waarheid opmerkzaam gemaakt.

'Dat weet ik wel,' zei hij, 'maar dat wil niet zeggen dat d'r vrouwen bij zijn
die mij willen.'

Tja. In het Amerikaans klinkt het nog zo:

'By gosh, I could eat', Pea Eye said. 'I sure hope Gus ain't lost.'

'If he's lost I don't know what we'll do for biscuits', he added, since nobody
commented on his remark.

'You could always get married', Dish observed dryly. 'There's plenty of women
who can make biscuits.'

It was not the first time Pea had that particular truth pointed out to him. 'I
know there is', he said. 'But that don't mean there's one of 'em that would have
me.'

Erwtoog, Vaat, Blauwe Eend? Het blijven onbeholpen stoethaspels, maar in het
Amerikaans zijn het tenminste geloofwaardige onbeholpen stoethaspels. Het
stoicijnse cowboy-idioom houdt natuurlijk altijd iets Jiskefet-achtigs ('Aardige
kerel, alleen praat-ie te veel', is het typische commentaar op een collega die
bij het opstaan 'moge' zegt). Maar in de vertaling van deze passage gaat te veel
van die tong-in-de-wang humor verloren - nog afgezien van de kneuterige weergave
van biscuits als 'koekjes' (het zijn eerder loodzware broodkoeken).

De vertaler heeft helaas veel vaker moeite met het Amerikaanse cowboy-jargon.
Als Gus McCrae de ergste van de paardendieven ophangt - een onverbeterlijke
rotzak die zich niet verzoent met de strop maar tot het laatst zijn gal blijft
spuwen - doet hij dat met de woorden: "If guff's all you can talk, go talk it to
the devil". De vertaler maakt van dat guff - wat slaat op kwetsende, grove taal,
waarvoor je dus je mond moet gaan wassen met een stuk zeep - het platte
'lulkoek', zelf een staaltje guff: "Als je alleen maar lulkoek kunt uitkramen,
doe dat dan maar bij de duivel!". Dat klinkt wel stoer, maar mist nu net de
moralistische pointe. Gedraag je een beetje, zeg, daar aan de galg. Deze cowboys
willen op zo'n moment niet stoer zijn, maar plechtig.

En wat dacht u van deze (de brigade heeft dorst): "Ik ben niet van plan om m'n
eigen pis te drinken", zei Jasper. "En die van iemand anders ook niet." "Dan heb
je nog nooit echt dorst gehad", zei Po. "Ik heb een keer de urine van een
muildier gedronken. Daar heb ik mijn leven mee gered."

Het blijft dus tobben, of ten minste: stug doorlezen, proberen je gezicht in de
plooi te houden en hopen dat het went. Want het levert je wel iets op. Waarom
werd dit boek immers precies wat McMurtry dacht dat het niet zou worden: een ode
aan de mythe? Hoe kon het verhaal van twee ouwe Texas Rangers - waarvan de
vrolijke aan het begin whisky zit te hijsen op de veranda, en de norse
voortdurend norse rondjes loopt rond de stal - hoe kon dat toch weer die mythe
wakker roepen?

Een deel van het antwoord ligt voor de hand. Mits ambitieus genoeg opgezet,
werkt het nog steeds, dat lint van koeien met stoffige mannen op paarden
ernaast, ondanks alle special effects die er sindsdien uit Hollywood zijn
gekomen. Gelardeerd met liefdesverdriet, geweld en tragiek, houdt de nationale
mythe van de trektocht over de biljarttafel nog steeds de kracht van het
avontuur. Maar er speelt meer: McMurtry's grote roman verscheen in 1985, onder
de goedlachse patriot Ronald Reagan en krap een jaar na de Olympische Spelen in
Los Angeles, dus op een moment van hersteld nationaal zelfvertrouwen en een
opwaardering van mainstream America. Dat wil zeggen: van de simpele waarden van
het Midden-Westen. De eenzame duif zeilde mee op de warme golfstroom van Reagans
'ochtendgloren in Amerika'.

Het was dus precies de goede tijd om weer aan een hobbelende koeientocht te
beginnen - en dan niet door jonge blagen die geen verstand hebben van hun eigen
geschiedenis, maar door gerijpte mannen met baarden, vredestichters met een
revolver bij de hand die weten wat er in de wereld te koop was voordat zij
langskwamen: een hoop bandieten om op te knopen, en een stel indianen om, met
het nodige halen en trekken, aan de kant te schuiven.

Lonesome Dove begint wanneer die opruimacties voor het grootste deel al achter
de rug zijn, althans in Texas. De woeste Comanches zijn verjaagd, de staat is
dankzij de Texas Rangers veilig gemaakt voor boeren, burgers en buitenlui, en de
heren McCrae en Call drinken en lopen norse rondjes. De held die zichzelf
overbodig maakt - het is een klassiek westerngegeven.

Maar deze twee bedenken op hun oude dag in plaats daarvan een krankzinnig plan:
met hun koeien (pardon, andermans koeien) helemaal naar Montana, naar het
Noorden waar de zaakjes nog niet zijn geregeld, het fortuin lonkt, en met een
beetje geluk ook nog wat ongetemd schorem rondrijdt.

Kortom, de helden hernemen zich. Ze beginnen opnieuw from scratch - en dat is
ook een klassiek Amerikaans gegeven.

Lonesome Dove herdefinieert de mythe niet, het is de mythe.

Larry McMurtry: Lonesome Dove. Een stadje in het Westen. Vertaald uit het Engels
door Piet Verhagen. Met een voorwoord van Jan Donkers. Contact, 863 blz. E29,90

Untitled (Cowboy), fotowerk van Richard Prince, 1989 Uit 'Dreams and Conflicts',
la Biennale di Venezia, Skira

LOAD-DATE: September 27, 2004

LANGUAGE: DUTCH

                           © 2004 PCM Uitgevers B.V.

                              35 of 107 DOCUMENTS

                                NRC Handelsblad

                               September 18, 2004

Wasmiddelen

BYLINE: LEO PRICK

SECTION: Wetenschap & Onderwijs; Pg. W5

LENGTH: 541 words


Al jaar en dag wordt er extra geld beschikbaar gesteld voor
achterstandsleerlingen. Dat geld gaat naar scholen met veel kinderen van
immigranten. Inmiddels is gebleken dat schoolsucces niet zo zeer samenhangt met
de vraag of het gaat om kinderen van immigranten, maar met het opleidingsniveau
van de ouders. En met de vraag of sprake is van een eventuele taalachterstand.
Dus werd besloten in het vervolg de criteria laag opleidingsniveau ouders en
taalachterstand aan te houden bij de verdeling van de achterstandsgelden. Voor
alle duidelijkheid: er kwam niet minder geld beschikbaar, het bedrag bleef
hetzelfde, het werd alleen anders verdeeld, eerlijker ook want conform de
feitelijke handicap. Daar kon iedereen uiteraard vrede mee hebben, en het
spreekt vanzelf dat scholen en hun bestuurders deze maatregel toejuichten. Nee
dus. Het tegendeel was het geval. Toen Van der Hoeven met haar voorstel kwam
wisten schooldirecteuren in Friesland, waar blijkbaar niet alleen de leerlingen
gebukt gaan onder achterstand, te melden dat het voor hen toch allemaal niets
zou uitmaken. En de scholen in de grote steden schreeuwden moord en brand, in
plaats van te zwijgen en God en Allah te danken dat men daar niet eerder achter
was gekomen en dat de maatregel pas per september 2006 zou ingaan. De
Amsterdamse wethouder voor onderwijs Aboutaleb voorspelde zelfs een ramp voor
het grootstedelijke onderwijs, terwijl hij altijd weet te vertellen dat het
vroegere beleid waarbij immigranten werden doodgeknuffeld plaats dient te maken
voor beleid waarbij aan immigranten dezelfde eisen worden gesteld als we gewend
zijn te doen aan gewone burgers. Margo Trappenburg vond op grond van een stukje
dat ze ooit had gelezen over een bepaalde streek in Friesland, ook al een andere
verdeling van de achterstandsgelden heel verkeerd, waarbij ze de lezer overigens
verzekerde dat ze niet wist waar ze het over had. De drang om een uitgesproken
mening te hebben is bij sommigen blijkbaar zo overweldigend groot, dat ze zich
er niet voor generen uitdrukkelijk te vermelden dat ze geen kaas gegeten hebben
van waar ze het over hebben.

Leerlingen met een bewezen taalachterstand krijgen gedurende de eerste vier
leerjaren een gewicht van 2,4. De achterliggende gedachte daarbij is dat extra
aandacht voor taalonderricht in die leeftijd cruciaal is bij het bestrijden van
taalachterstanden. Dus ook daar is blijkbaar over nagedacht. Overigens: omdat de
ouders van allochtone leerlingen vaak laag zijn opgeleid en hun kinderen vaak te
kampen hebben met een taalachterstand gaan die scholen er straks ook niet
noemenswaardig op achteruit.

Dit voorbeeld bewijst weer eens dat elke verandering in het onderwijsbeleid, hoe
redelijk of voor-de-hand-liggend ook, weerstand oproept. Daardoor is het erg
verleidelijk om als minister van onderwijs niets te doen en alles bij het oude
te laten. Of het hele onderwijs te hervormen, alles op zijn kop te zetten. Dat
beleid duid je dan aan met Vernieuwing. Daar wordt dan door de leraren, de
mensen die weten waar ze het over hebben, wel over geklaagd, maar daarbij worden
ze niet gesteund door politici en de publieke opinie. Want vernieuwen, wie kan
daar nou op tegen zijn, met wasmiddelen doen ze dat toch ook?

LOAD-DATE: September 19, 2004

LANGUAGE: DUTCH

                           © 2004 PCM Uitgevers B.V.

                              36 of 107 DOCUMENTS

                                NRC Handelsblad

                               September 17, 2004

De helden zijn nog lang niet verdwenen ; A. Th. van Deursen geeft weer glans aan
de Gouden Eeuw

BYLINE: ERIKA KUIJPERS

SECTION: Boeken; Pg. 34

LENGTH: 1809 words


De ouderwetse helden en hoogtepunten keren terug in een nieuw, mooi overzicht
van de Gouden Eeuw. Het boek verscheen gisteren als eerste deel van een nieuwe
negendelige reeks over de Nederlandse geschiedenis.

Wat was de betekenis van Willem van Oranje voor Nederland? Wie in de afgelopen
drie decennia de basis- en middelbare school heeft bezocht, kreeg maar weinig of
geen les in de vaderlandse geschiedenis en moet het antwoord schuldig blijven.
Nederland kent zijn eigen verleden niet meer. De historicus A.Th. van Deursen,
voormalig hoogleraar aan de Vrije Universiteit in Amsterdam, betreurt dat, en
heeft daarom een boek geschreven dat moet bijdragen aan het behoud van de
Nederlandse overlevering, aldus het voorwoord van zijn gisteren verschenen De
last van veel geluk. De geschiedenis van Nederland 1555-1702.

Dat we Willem de Zwijger niet meer weten te plaatsen ligt niet alleen aan het
onderwijs. Historici hebben het tegenwoordig niet zo op helden. In de moderne
geschiedschrijving was Willem dan ook steeds meer verworden tot zomaar iemand
van adel die meer door de omstandigheden dan uit overtuiging voorman werd van de
opstand tegen de Spaanse koning.

Oranje behoorde tot hoge Nederlandse adel die de landvoogdes Margaretha van
Parma in 1566 vroeg om matiging van de strenge godsdienstvervolgingen. Onder
Alva werden leden van de adel gearresteerd of zij vluchtten in ballingschap,
waarna al hun goederen in beslag werden genomen. De ballingen hadden daarmee een
persoonlijk belang bij het succes van de opstand: alleen zo zouden zij hun
bezittingen kunnen terugkrijgen.

Godsdienstvrijheid

Van Deursen bevestigt dat de jaarlijkse inkomsten van Oranje uit zijn
bezittingen in de Nederlanden moeten worden geschat op meer dan 150.000 gulden,
naar hedendaagse begrippen zou het om miljoenen euro's gaan. Maar de prins
riskeerde met zijn partijkeuze welbewust zijn leven en daarom vermoedt Van
Deursen dat Oranje niet alleen werd gedreven door opportunisme en er nog een
ander motief moet zijn geweest. Oranje dacht zelf, aldus een brief uit 1566, dat
hij zijn leven nog kon redden door zich te verzoenen met de Spaanse koning. Maar
dat heeft hij niet gedaan. Hij koos voor de strijd voor de vrijheid van het
Nederlandse volk.

Aan het einde van het tweede hoofdstuk van De last van veel geluk, bespreekt Van
Deursen het belang van Oranje. Het gewicht dat hij onze Vader des Vaderlands
toeschrijft is niet gering: Oranje vestigde een nieuwe regeringsvorm die het nog
twee eeuwen zou uithouden: een staatshoofd dat moet samenwerken met de Staten
Generaal. Daarnaast heeft hij kunnen voorkomen dat de calvinistische kerk in
Nederland een staatskerk werd. Willem van Oranje was volgens Van Deursen een
werkelijk overtuigd pleitbezorger van vrijheid van godsdienst. Kerk en staat
bleven gescheiden en hoewel de godsdienstoefening van andere geloofsrichtingen
officieel was verboden behielden de Nederlanders vrijheid van geloof en waren
zij tenminste niet verplicht lid van de gereformeerde kerk.

Van Deursen werd beroemd met het in 1974 verschenen Bavianen en Slijkgeuzen.
Kerk en kerkvolk ten tijde van Maurits en Oldebarnevelt. Het was toen een
vernieuwend boek. Omdat kerkgeschiedenis tot dan toe het terrein van theologen
was geweest, ging het altijd over de leer en de leraren. Van Deursen beschreef
daarentegen niet alleen de inhoud van de theologische conflicten voorafgaand aan
de Synode van Dordrecht in 1618, maar ook de praktijk van alledag van gewone
kerkgangers, de weg van de doop tot het graf, en de rol van de kerk in de
samenleving. De aandacht voor het leven van gewone mensen in de zeventiende eeuw
is sindsdien zijn handelsmerk geworden. Eind jaren zeventig verschenen er vier
boekjes onder de titel Het kopergeld van de Gouden Eeuw over de cultuur van het
dagelijks leven, later herdrukt onder de titel Mensen van klein vermogen. En
tenslotte schreef Van Deursen Een dorp in de polder. Graft in de zeventiende
eeuw (1995), een beschrijving van alle facetten van het dorpsleven, een studie
die in deze krant werd vergeleken met Montaillou door de Franse historicus LeRoy
Ladurie.

Het succes van het mengsel van sociale geschiedenis en mentaliteitsgeschiedenis
is in al deze boeken te danken aan de eruditie en bijzondere verbeeldingskracht
van de auteur. Een mengsel dat tegelijkertijd andere historici soms irriteert.
De methode van Van Deursen is naar hun zin te weinig systematisch en daarom ook
niet te toetsen. In het hoofd van Van Deursen bevindt zich een onmetelijke
hoeveelheid kennis en de analyse en ordening van die gegevens is een
onnavolgbaar proces dat achter de schermen plaatsvindt, in datzelfde geleerde
hoofd. De lezer ziet slechts wat eruit komt: een goedlopend en inlevend verhaal.
Van Deursen is een heel goede verteller.

Maar sinds Van Deursen met emeritaat is schrijft hij met een grote gedrevenheid
een ander soort boeken. Van zijn hand verschenen biografische studies van Willem
van Oranje en Maurits van Nassau. En nu dus deze vaderlandse geschiedenis die
deel gaat uitmaken van een negendelige geschiedenis van Nederland geschreven
door evenzoveel historici van naam, een loffelijk initiatief van uitgeverij Bert
Bakker.

In De last van veel geluk geen of nauwelijks mensen van klein vermogen. Geen
mentaliteitsgeschiedenis van het gewone volk, geen dagelijks leven. Dit is een
boek over helden en hoogtepunten uit de vaderlandse geschiedenis die, aldus Van
Deursen in zijn voorwoord, behoorden 'tot de vaste overlevering, aan elke
ontwikkelde Nederlander bekend.' Hij waarschuwt daarbij dat het boek bewust een
traditioneel karakter draagt. Dat klopt. De last van veel geluk klinkt, in zijn
bij vlagen gedragen stijl, naar Het Land van Rembrand van Busken Huet, of
Nederland's beschaving in de zeventiende eeuw van Huizinga. Het is in diverse
opzichten een traditioneel boek.

Dogmatici

Om te beginnen is het een chronologisch verhaal waarin de politieke en
staatkundige geschiedenis centraal staat. Het begint in 1555 bij het aantreden
van Filips II als koning van Spanje en heer in de Nederlanden en eindigt met de
dood van Willem III in 1702. Het vertelt van de beeldenstorm, van Alva en zijn
bloedraad, Oldenbarnevelt en de Synode van Dordrecht, van de Vrede van Munster,
de stadhouderloze tijdperken, van Michiel de Ruyter en van Johan de Witt.

Voor wie geschiedenisles heeft gehad in de tijd van de schoolplaten - ook dat
was niet alles - eindelijk weer eens het verhaal bij de mythische maar vaak
betekenisloos geworden jaartallen en begrippen. De slag bij Heiligerlee, de
verassing van Den Briel, het turfschip van Breda, allemaal passeren ze de revue.
Het staatsvormingsproces van Nederland tijdens en na de opstand wordt heel
precies en nauwkeurig beschreven en in de internationale context geplaatst,
evenals de ontstaansgeschiedenis van de Nederlandse gereformeerde kerk en de
kerkelijke verhoudingen in de Republiek. Op deze terreinen is Van Deursen
deskundig als geen ander. En De last van veel geluk is dan ook een degelijk
handboek. Sociale en economische geschiedenis, kunst en cultuur komen beperkter
aan bod. Wie daarover wil lezen kan terecht bij andere recent verschenen, meer
thematische geordende overzichtswerken over de zeventiende eeuw: 1650: bevochten
eendracht van Willem Frijhoff en Marijke Spies (1999) en Gouden Eeuw van Maarten
Prak (2002).

Ook de grote aandacht die Van Deursen aan de kerkgeschiedenis besteedt is
traditioneel te noemen. In de zestiende en zeventiende eeuw beheersten
geloofskwesties het maatschappelijke en politieke leven. Vanaf de beeldenstorm
tot de bestandstwisten tussen Arminianen en Gomaristen, remonstranten en
contraremonstranten tot de latere Coccejanen en Voetianen. In overzichten worden
de conflicten soms afgedaan als het wetmatige geruzie tussen dogmatici en
vrijzinnigen, maar Van Deursen gaat diep in op de inhoud. De ontkerstende lezer
mag zich wel schrapzetten voor zijn uitleg van de predestinatieleer volgens
Arminius versus die van Gomarus. Van Deursen reageert daarmee ook op zijn
collegae historici. Zij zijn teveel geneigd de geschiedenis te verklaren aan de
hand van eigentijdse maatstaven die zakelijk zijn, rationeel en vooral
wereldlijk. Daarbij dreigen ze het geloof als drijfveer over het hoofd te zien.
Nochtans wilden (en willen) mensen sterven voor hun geloof. En die mensen, dat
zijn onze voorvaderen met wie wij ons verbonden zouden moeten voelen. Het staat
er vaak en nadrukkelijk: 'Ze handelden vanuit hun geloof, in gehoorzaamheid aan
het gebod Gods.'

Dat geloof is geen abstractie, net zo min als de verschillen in
geloofsopvattingen. De zeventiende-eeuwers vlogen elkaar er niet zomaar voor in
de haren. Op dit gebied tolereert Van Deursen geen oppervlakkigheid bij de
lezer. Dirck Volckertsz. Coornhert bijvoorbeeld, is een auteur die altijd als
voorbeeld voor de Nederlandse tolerantie wordt aangehaald. Vooral door mensen
die nooit iets van Coornhert hebben gelezen, voegt Van Deursen er dan aan toe.
Want: 'Coornherts tolerantie is een triomf over 's mans eigen vechtlustige
natuur.' En, zo staat er even later: 'Met morele laksheid had vroegmoderne
tolerantie niets gemeen.'

De last van veel geluk is vooral een traditioneel boek omdat het uitvoerig
stilstaat bij de rol van grote mannen, individuele keuzes en persoonlijke
overtuigingen in de geschiedenis. Sterker nog, Van Deursen probeert hun motieven
te peilen en hun betekenis vast te stellen, niet alleen historisch maar ook
moreel. Hij probeert de rechters van Oldenbarnevelt te begrijpen, maar
veroordeelt resoluut de moordenaars van de gebroeders de Witt. En passant is het
boek een eigentijdse cultuurkritiek, een veldtocht tegen de
eenentwintigste-eeuwse morele verloedering en vooral tegen het gebrek aan kennis
en opvoeding. In zijn voorwoord geeft Van Deursen blijk van bezorgdheid. De toon
in het boek is zo nu en dan regelrecht cynisch. Onverwachts krijgen we het voor
de kiezen: 'De naam van Cats is weliswaar zeer bekend gebleven, doch niet in
gunstige zin. Dat zegt niet alles, omdat de gemiddelde beschaafde Nederlander
van Cats evenveel gelezen heeft als van Vondel of Huygens, dus helemaal niets.'

Ik vind het wel grappig, dit gemopper. Tussen de preken door is Van Deursen
gewoon de oude genuanceerde, geleerde en buitengewoon heldere verteller. Voor
wie echt geen flauw benul heeft wie Willem van Oranje was, is het een pittig
boek. De auteur gaat nergens op de knieen. Maar voor de zogeheten 'ontwikkelde
Nederlander', met wat vage voorkennis en ontheemde jaartallen in het hoofd,
leest het als een trein en valt alles op zijn plaats.

A. Th. van Deursen: De last van veel geluk. De geschiedenis van Nederland
1555-1702 Bert Bakker, 373 blz. E30,-. na 1 januari E35,-

Pieter Saenredam, Interieur van de Sint Bavokerk te Haarlem. Uit Stiftung
Sammlung E.G. Buehrle

LOAD-DATE: September 17, 2004

LANGUAGE: DUTCH

                           © 2004 PCM Uitgevers B.V.

                              37 of 107 DOCUMENTS

                                NRC Handelsblad

                               September 8, 2004

Boom & bust aan de Noordzeekust

BYLINE: MAARTEN SCHINKEL

SECTION: Economie; Pg. 17

LENGTH: 436 words


Sinds maandag moet een omvangrijke groep Nederlanders onwillekeurig aan het
mijmeren zijn geslagen. Wat te doen met de som geld die vrijvalt als het
inmiddels gespaarde bedrag voor het prepensioen vanaf januari 2006 zomaar op de
bankrekening wordt gestort? Bootje, keukentje, nieuwe Gretsch-gitaar (model
Brian Setzer graag)? Met zulke gedachten is het lekker inslapen, maar vaagheid
is nog troef rond het regeringsplan.

Veel pensioenfondsen weten opmerkelijk genoeg niet eens om hoeveel geld het
eigenlijk gaat. De schatting van de branche, 50 miljard euro, is waarschijnlijk
aan de hoge kant. Of de pensioenfondsen zelf toestemming mogen en zullen geven
tot uitkering van het inmiddels gespaarde bedrag aan de inleggers, is onzeker.
En of die inleggers het massaal zullen opvragen ook.

Blijft, ondanks alle onzekerheden, de kans dat er een fors bedrag in de economie
terechtkomt. Stel, bij een conservatieve schatting, dat het gaat om 15 miljard
euro. Is daar een precedent voor? Nee. De spaarloonkwestie verbleekt daarbij. En
de jongste grote impuls kwam in Nederland van de belastingherziening in 2000,
waar zo'n 6 miljard gulden mee gemoeid was aan lastenverlichting. Dat is nog
geen 3 miljard euro.

Gelukkig is er wel een voorbeeld, al is het uit het buitenland, en zeven jaar
geleden. In 1997 besloten Britse spaarbanken, de building societies, zichzelf om
te vormen tot NV's en naar de beurs te gaan. De gewone burger, lid van banken
als Halifax en Alliance & Leicester, werd aandeelhouder. De beursgangen van de
building societies maakten de Britse burger dat jaar 36 miljard pond sterling
rijker. Dat is, in Nederlandse verhoudingen, zo'n 13 miljard euro.

Nu zullen mensen zo'n bedrag sparen, of er schulden mee aflossen. Dat gebeurde
in Groot-Brittannie ook. Maar er werd tevens gespendeerd, en flink ook. De groei
van detailhandelsverkopen piekte dat jaar op 7 procent, en aan vakanties werd
die zomer tot 3 miljard pond meer uitgegeven. De inflatiedruk nam toe, en het
pond steeg fors op de valutamarkt, bij een economische groei van 3,6 procent.

Voor de planners in Den Haag kan het voorval een handig ijkmiddel zijn. Het
kabinet-Balkenende bezuinigt fors in zware economische tijden. Dat heet
pro-cyclisch beleid, dat de in dit geval neerwaartse conjunctuurbeweging
versterkt. Per 2006 zijn de meeste bezuinigingseffecten uit de jaarvergelijking
gevallen. Bij het resulterende economische herstel zou een bestedingsgolf als
gevolg van de prepensioenkwestie dan in opwaartse zin pro-cyclisch zijn. Een
boom-bust economy, heet dat in het Engels. De Britten weten er alles van.

LOAD-DATE: September 8, 2004

LANGUAGE: DUTCH

                           © 2004 PCM Uitgevers B.V.

                              38 of 107 DOCUMENTS

                                NRC Handelsblad

                               September 4, 2004

'Ik ben de waakhond van de hardwerkende Nederlander' ; Max Hermans (LPF) over
zijn debuut in de politiek

BYLINE: EGBERT KALSE

SECTION: Zaterdags Bijvoegsel; Pg. 39

LENGTH: 2614 words


Iedereen kent Herben, Nawijn en Eerdmans. Maar voor de LPF zit ook Max Hermans
in de Tweede Kamer. Twee jaar geleden werd hij gegrepen door de ideeen van Pim
Fortuyn. Deze week is hij als lid van de tijdelijke commissie
infrastructuurprojecten dagelijks op televisie (zij het doorgaans zonder
vermelding, links in beeld). Hoe is het hem vergaan?

Hij zag Pim Fortuyn voor het eerst toen deze lag opgebaard in de Rotterdamse
Laurentius- en Elisabethkerk, in mei 2002. Max Hermans stond samen met zijn
broer, zijn vriendin en "nog 20.000 anderen" vijf uur in de rij om de op 6 mei
van dat jaar vermoorde Fortuyn de laatste eer te bewijzen. "Er was daar een
gedeeld gevoel, dat is echt ongekend. Het was een totale dwarsdoorsnede van de
samenleving, ik zal dat nooit vergeten. Ineens zag ik de potentie van Fortuyn,
van de fortuynistische beweging."

Twee weken na de enorme verkiezingsoverwinning van de partij meldde hij zich als
partijlid en solliciteerde als beleidsmedewerker. Hermans kreeg de baan. Na een
paar maanden dacht hij dat hij beter elders kon solliciteren. Een jonge
academicus moet aan zijn carriere denken en de puinhoop in de fractie was
werkelijk te groot. Maar hij bleef toen hij na de val van het kabinet-Balkenende
I werd gevraagd zelf kandidaat-Kamerlid te worden. Deels uit bewondering voor
"de systeemdenker Fortuyn" en deels uit woede over de LPF, die "het
kiezersmandaat van mei 2002 heeft verkwanseld". Uiteindelijk schreef hij mee aan
het nieuwe verkiezingsprogramma en belandde op de zevende plaats van de
kandidatenlijst, voldoende voor een plek in de Tweede Kamer. Sinds afgelopen
maandag zit hij aan tafel bij de openbare verhoren van de commissie-Duivesteijn,
die de kostenoverschrijdingen bij grote infrastructurele projecten als de
Betuwelijn en de hogesnelheidslijn onderzoekt. Zijn commissie, al weet bijna
niemand dat. De commissie werd ingesteld na een motie van Hermans in februari
2003.

Politiek is voor Max Hermans niet helemaal nieuw. Zijn opa was burgemeester in
het Limburgse Woubach, een KVP'er. Zijn vader, een VVD'er, was "de eerste
liberale burgemeester in Limburg", gemeente Hulsberg. Later werd hij
burgemeester in Hillegom.

Het zoontje van de burgemeester?

"Wat dacht je. Ik was een jongen van vijf met een Limburgs accent die ineens in
Noord-Holland als zoontje van de burgemeester op school kwam. Tijdens ruzies op
het schoolplein werd dat altijd breed uitgemeten. Mijn vader heeft er nooit wat
van gezegd, hij liet ons vrij. Ik had niet het idee dat we extra netjes moesten
doen omdat hij burgemeester was. Zijn enige opmerking was altijd: 'Als ik je
ooit in een politierapport tegenkom, heb je de poppen aan het dansen.' Zo ver
hebben mijn broer en ik het nooit laten komen."

Zijn vader hield er een bijzondere opvatting over de partij op na. "Hij zei
altijd: de VVD is op landelijk niveau een prima partij, maar op gemeentelijk
niveau vind ik het vreselijk." De lokale VVD, zei zijn vader, was "een
vervelende rijkeluisclub". "Als burgemeester kreeg hij juist te maken met de
verhalen van de onderkant van de samenleving. De mensen kwamen bij hem op zijn
wekelijks spreekuur. Dat kleurde hem toch wat anders dan de gemiddelde VVD'er."

De manier van politiek bedrijven van zijn vader, die van 1979 tot 2002
burgemeester was in Hillegom en na een overwonnen darmkanker in 1992 tien jaar
later toch in de WAO belandde, heeft volgens Hermans de basis gelegd voor zijn
affiniteit met de LPF. "De LPF is een volkse partij. Mijn vader was wat dat
betreft een voorbeeld. Als er iemand bij hem op het wekelijkse spreekuur kwam,
een bijstandsmoeder bijvoorbeeld die geen geld had voor een winterjas, dan had
hij een potje waaruit hij die mensen geld kon geven. Op die manier kon hij
mensen heel gericht helpen."

Een opmerkelijke manier van besturen. Lokt dat geen willekeur uit?

"Ik moet zeggen dat ik niet precies weet hoe hij dat allemaal geregeld had. Ik
neem aan dat hij dat met de verantwoordelijk wethouder had afgesproken.
Misschien liet hij het ook wel gewoon via de normale regels lopen, maar feit was
dat hij zelf in echt schrijnende gevallen bereid was iets extra's te doen."

Hoe wilt u het voorbeeld van uw vader in de praktijk brengen?

"Dat is lastig. Wij maken als LPF vaak ook sociale keuzes in de Kamer. Dan
stemmen we met links mee. Maar er zal altijd een spanning blijven tussen
algehele maatregelen die je hier in Den Haag neemt en de uitwerking daarvan, op
individueel niveau. Ik probeer te letten op wat er speelt in de maatschappij en
misstanden te corrigeren."

Hermans vader begreep zijn zoon dan ook volkomen toen die zich aanmeldde bij de
LPF. "Hij kon zich in het algemeen in de boodschap van Fortuyn vinden, hij had
ook een weerstand opgebouwd tegen de bestaande structuren. Hij kon echt heel
begeistert spreken over hoe dat niet deugde." Maar ook het werk dat zijn moeder
als verpleegster doet, heeft hem gemotiveerd om zich aan te sluiten bij de LPF.
"Fortuyn stelde terecht dat het huidige systeem in Nederland niet werkt. Zijn
verhalen over de zorg sloten aan bij wat mijn moeder dagelijks mee naar huis nam
van haar werk. Zij vertelde hoe vaak mensen in het verpleeghuis onder de douche
konden: veel te weinig als gevolg van de onderbezetting. Ze uitte haar
frustraties over het steeds maar uitdijende management bij de instellingen. De
bureaucratie moest eruit. Dat vond Fortuyn ook."

Hermans is zelf ambassadeur van de stichting De Wielewaal, die zich inzet voor
vakanties voor gehandicapten. Afgelopen zomer liep hij drie dagen mee tijdens
een vakantiekamp in Ommen. "Na drie dagen was ik helemaal kapot. Die mensen
hebben zoveel verpleging nodig, ze kunnen niks zelf. De overheidssubsidie aan de
Wielewaal is stopgezet, dus nu proberen we fondsen te werven. En het kabinet
heeft besloten het taxivervoer voor gehandicapten te beperken tot 300 kilometer.
Heel slecht."

Hermans woonde tien jaar lang in de Amsterdamse Mercatorbuurt, waar veel
allochtonen wonen. Dat heeft zijn zienswijze op de Nederlandse samenleving
beinvloed, zegt hij zelf. "Van mij zul je geen tendentieus verhaal horen van
'het gaat hier helemaal mis' en 'ze horen hier niet thuis', absoluut niet. Maar
ik zag wel dat het absorptievermogen van Nederland gewoon te klein is. Dat het
gevolgen voor de welvaartsstaat zou krijgen als er niets aan gedaan zou worden."

Aan het eind van zijn studie, die hij in 2002 afrondde, raakte hij
geinteresseerd in Pim Fortuyn. "Ik keek wel eens naar Business Class van Harry
Mens en ik herinner me de uitzending na de aanslagen in New York op 11 september
2001. Daar was Fortuyn zeer emotioneel. Dat raakte mij enorm. De meeste politici
komen na zo'n gebeurtenis niet veel verder dan een paar open deuren, maar echt
betrokken, echt zelf geraakt zijn, dat zag je nooit. Sindsdien heb ik hem
gevolgd."

Na de 'ontmoeting' met Fortuyn in de Laurentiuskerk wist Hermans het zeker: de
LPF had hem nodig. "In de fractie zaten 26 mensen die geen verstand hadden van
politiek. Toen ik een advertentie zag waarin ze om medewerkers vroegen, heb ik
gesolliciteerd." Hermans werd beleidsmedewerker van Kamerlid Alblas, de
verkeersspecialist van de fractie.

Wat trof u aan toen u in Den Haag bij de LPF-fractie arriveerde?

"Niets. Ik was de eerste beleidsmedewerker die daar rondliep. Er was geen
Kamerlid te bekennen, die waren allemaal op vakantie, terwijl drie weken later
de algemene politieke beschouwingen zouden beginnen. Maar we hadden wel 26
zetels, er werd nogal wat van ons verwacht. Dat heb ik ook altijd het ergste
gevonden, dat je het gevoel had dat het kiezersmandaat verkwanseld is, dat de
kiezers bedrogen zijn. Niemand voelde het als een plicht om daar iets mee te
gaan doen in die eerste fractie."

Die periode werd gedomineerd door ruzies en afscheidingen in de fractie. U zat
daar middenin.

"Dat was vreselijk. Van de 26 fractieleden waren er misschien acht capabel, de
rest kon niet zoveel, het waren enorme ego's die graag met de pers wilden
spreken. Bij geen enkele fractie kreeg een journalist van een vervelend bericht
makkelijk een bevestiging, maar bij die LPF kreeg je van dergelijke berichten 26
bevestigingen."

Heeft u nooit gedacht: waar ben ik aanbegonnen, ik moet hier weg?

"Ja natuurlijk! Dat denk ik nog steeds wel eens. Als ik zie wat er nu weer met
de partij gebeurt en ik kijk naar mezelf, hoe hard ik ondertussen werk,
inhoudelijk, en dat ik zaken voor elkaar krijg. Natuurlijk denk ik af en toe:
wil ik wel bij die club blijven? Ik ben in november 2002, na de val van het
kabinet, ook rond gaan kijken en gaan solliciteren. Totdat ik gevraagd werd om
in de tweede fractie te komen zitten. Het was een unieke ervaring, dat maak je
maar eens in je leven mee. De aversie tegen de partij, en dan vooral tegen de
ruzies en de onkunde, was gigantisch, maar op het moment is dat ook je baan en
je hebt niet zo snel iets anders. En ik geloofde ook nog steeds in het programma
van de LPF."

Na de val van het kabinet en de nieuwe verkiezingen probeerde de afgeslankte
fractie van de LPF zich een plaats te verwerven in het Haagse politieke
landschap. Dat ging met vallen en opstaan, erkent Hermans. De doelstelling om
Den Haag helemaal te veranderen heeft hij opgegeven. "Er verandert veel, maar
mensen trekken zich tegelijkertijd terug naar de oude politiek. Ergens heb ik de
angst dat veranderingen alleen maar met de mond worden beleden en dat iedereen
vervolgens weer terugzakt naar het oude systeem. Het systeem dat ten grave is
gedragen door de kiezers." Intussen is de LPF weer druk met zichzelf. Vanwege de
voortdurende ruzies in het partijbestuur, het dreigende faillissement en de druk
van de geldschieters van de partij die invloed wilden op de gang van zaken,
hebben de acht Kamerleden gebroken met de partij. "Ik schaam me hierover kapot.
We zijn een jaar bezig om de boel op orde te krijgen. Je staat op negen zetels
in de peilingen, en ineens komt het amateurisme weer naar boven."

Het is nu of nooit voor de LPF, denkt Hermans. "Zodra er rust is bij de LPF en
we nog steeds duidelijk kunnen maken dat wij de punten die leven in de
samenleving hier agenderen, geef ik ons een flinke kans om het electoraat weer
aan te spreken. Niet met 25 of 30 zetels, onze natuurlijke omvang ligt tussen de
10 en 15 zetels. Zo kunnen wij zijn wat we willen zijn: een flinke waakhond."

Wat bindt jullie?

"Voor mij is dat de erfenis van Fortuyn. Dat zijn dood niet voor niets moet zijn
geweest. Er is zoveel gebeurd in die tijd in het land. Ik denk nog steeds dat er
absoluut toekomst voor ons is. Maar ik ben reeel, ik acht de kans fifty-fifty.
De peilingen schommelen enorm, tussen de negen en de een zetels, vorige week.
Maar de achterban is er, die moeten we aanspreken. En afrekenen met het
bestuurlijk amateurisme in de partij. Dan heeft de LPF ook absoluut
bestaansrecht. Wij willen ons richten op hardwerkende Nederlanders die woest
zijn op wat er met hun land gebeurt."

Zijn jullie zelf niet deel van het Haagse establishment geworden?

"Als je iets wilt bereiken, moet je meedraaien in het circus zoals het hier
gespeeld wordt. Om met Geert Wilders te spreken: 'Zonder procedures ben je
helemaal niks.' Het is een illusie om te denken dat je hier de boel op stelten
kunt zetten met maar acht zetels. Met zesentwintig had je ver kunnen komen."

Is het zitting nemen in de commissie die infrastructuurprojecten onderzoekt een
voorbeeld van dat 'meedraaien'?

"Ja. De Betuweroute speelde in de eerste campagne van Fortuyn al een flinke rol.
En ik heb me tijdens mijn studie ook al met de Betuweroute bezig gehouden. En
dan komt er ineens hier een window of opportunity om iets te doen. Ik heb, toen
de vraag aan de orde kwam in de Kamer, wel heel hoog spel moeten spelen om iets
voor elkaar te krijgen. Ik dreigde eerst met links mee te gaan, die een
parlemetaire enquete wilden in plaats van een onderzoek, en dat is een zwaarder
middel, want mensen mogen onder ede worden gehoord. Drie minuten voor het
stemmen had ik geen steun van VVD en CDA voor mijn motie. Toen zei ik tegen
Hofstra (VVD) en Van Haersma Buma (CDA): 'Ik ga nu met links mee en dan komt er
een parlementaire enquete.' Toen zeiden zij: 'Als je er een onderzoek van maakt,
dan gaan we met je mee.' Zo is het gegaan. Politiek is handel drijven. Voor wat
hoort wat, altijd. Niets is voor niets."

Maar is zo'n commissie niet een beetje 'oude politiek'?

"Ja, dat is het ook. Maar we gaan wel degelijk iets doen wat in de lijn ligt van
de nieuwe politiek van de LPF. We willen lessen trekken voor de toekomst. We
gaan voorstellen een toetsingskader te maken dat direct van toepassing is op de
Zuiderzeelijn. Van dat project heeft deze commissie het idee dat ze daar ernstig
voor moet waarschuwen. Dus we doen er meteen toe, het is geen schaamlap voor het
verleden. Nu loopt de Kamer veelal achteraan bij beslissingen over megaprojecten
en wij denken dat het goed zou zijn dat de Kamer aan het begin van zo'n project
heel duidelijk de kaders bepaalt, maar zich niet meer bemoeit met de uitvoering.
Zo leg je het primaat weer bij de politiek. Nu krijgen projecten een eigen
dynamiek, waardoor er nooit meer 'nee' wordt gezegd. Dat zie je ook op
gemeentelijk niveau, de Noord-Zuidlijn bijvoorbeeld in Amsterdam. Dat gaat
volledig uit de hand lopen. Daar zal de eerste gemeentelijke enquete in
Amsterdam wel over gaan."

Hoe belangrijk is het voor de LPF om in zo'n commissie te zitten?

"Voor mij als Kamerlid is het belangrijk. Je moet bekend worden. Dat is een
vreselijke systematiek omdat het kortetermijndenken in de hand werkt, maar het
is wel de realiteit. Ik ben blij dat ik als LPF'er kan laten zien dat de LPF ook
inhoudelijk bezig is."

U hebt deze commissie in het leven geroepen. Lag het niet meer voor de hand dat
de commissie-Duivesteijn de commissie-Hermans had geheten?

"De realiteit is dat grote partijen de voorzitterschappen van
onderzoekscommissies verdelen. De PvdA was aan de beurt. Die systematiek vind ik
niet prettig. Maar stel dat ik voorzitter was geworden, hoe had ik dan ooit
politiek commitment moeten krijgen om het nieuwe toetsingskader aangenomen te
krijgen? Nu levert de PvdA de voorzitter en de VVD de vice-voorzitter. Ik kan
wel schreeuwen dat ik dat niet wil. Maar het dient een hoger doel en dat zijn de
forse besparingen voor de belastingbetaler."

En bij de volgende verkiezingen wordt u lijsttrekker?

"Daar vraag je me wat. Herben (huidig fractievoorzitter, red.) gaat het in elk
geval niet doen, heeft hij al gezegd. Het is bekend dat Joost (Eerdmans, red.)
ambitieus is. Herben noemt mij ook, ik ben ook ambitieus. Ik denk dat Joost
kwaliteiten bezit om het goed te kunnen en ik weer andere kwaliteiten. We zouden
elkaar goed aanvullen, denk ik. Maar je moet dan van tevoren een wisseling van
de wacht doorvoeren, en op tijd. Maar het is voorlopig nog niet aan de orde."

Max Hermans

- Geleen, 1974 - komt uit een rooms-katholiek gezin. Hij zat op het gymnasium in
Lisse en ging vervolgens studeren in Amsterdam, aan de Vrije Universiteit. Na
een mislukte rechtenstudie stapte hij over op bestuurskunde. In 2002 studeerde
hij af met een scriptie over het provinciaal toezicht op gemeentelijke
rampenplannen. Daarna meldde hij zich als beleidsmedewerker bij de net in de
Tweede Kamer gekomen Lijst Pim Fortuyn. Voor de verkiezingen van januari 2003
kwam Hermans op plaats zeven van de kandidatenlijst. Hij werd fractiespecialist
op het gebied van ruimtelijke ordening en verkeer. Hermans woont ongehuwd samen
in Hillegom en is vader van een zoon, die vandaag een jaar is geworden.

"Herben noemt mij ook, ik ben ook ambitieus." Foto Bas Czerwinski

LOAD-DATE: September 4, 2004

LANGUAGE: DUTCH

                © 2004 PCM Uitgevers B.V.  All rights reserved.

                              39 of 107 DOCUMENTS

                                NRC Handelsblad

                               September 3, 2004

In Greendale gebeurt nooit wat ; Neil Young als filmmaker

BYLINE: JAN VOLLAARD

SECTION: CS; Pg. 18

LENGTH: 1539 words


Vorig jaar maakte Neil Young een veelgeroemd conceptalbum over het fictieve
dorpje Greendale. De muziek heeft hij nu van film voorzien.

In 1973, bij het verschijnen van de speelfilm annex muziekdocumentaire Journey
Through The Past, stuurde Neil Young het bericht de wereld in dat hij een tweede
loopbaan ambieerde als cameraman. Hij zou zich gaan verhuren onder het
pseudoniem 'Bernard Shakey'. Bizarre muzikantenhumor, want geen filmregisseur
haalt het in zijn hoofd om een cameraman uit de Gouden Gids te prikken die
zichzelf afficheert als Bevende Bernard. Maar de naar Hollywood lonkende Young
bleef zijn alter ego trouw en begon het filmbedrijf Shakey Pictures. Anno 2004
duikt Bernard Shakey op als regisseur en producent van Greendale, een
gedramatiseerde filmversie van Youngs gelijknamige muziekalbum waarmee hij vorig
jaar lovende kritieken oogstte.

Belangstelling voor het medium film loopt als een breekbare rode draad door de
muziekcarriere van Neil Young. In 1970 entte hij het merendeel van de songs van
zijn elpee After The Gold Rush op het gelijknamige scenario van een
apocalyptische speelfilm die zijn vriend de acteur Dean Stockwell aan het
voorbereiden was. De film kwam er niet, maar Stockwell bleef in de buurt als
mederegisseur van Human Highway, een speelfilm met muziek van Young en de groep
Devo, die in 1982 werd aangeprezen met de dubieuze slogan 'Zo slecht dat het een
hit wordt!'

Young had al eerder aan het regisseurschap geroken met Journey Through The Past,
waarin hij archiefbeelden uit zijn muzikale tropenjaren met de groepen Buffalo
Springfield en Crosby, Stills, Nash & Young doorsneed met grofkorrelige,
surrealistische scenes van kruisridders te paard aan het strand van Californie.
Young liet zich niet uit het veld slaan door de slechte kritieken en financierde
eigenhandig de documentaire Muddy Track, waarin de samenwerking met zijn min of
meer vaste begeleidingsgroep Crazy Horse werd geboekstaafd. Het geldverslindende
project bleek later niet meer dan een vingeroefening, toen filmmaker en fan Jim
Jarmusch zich aandiende voor het definitieve live-document Year Of The Horse dat
in 1998 het licht zag.

Jarmusch filmde zijn liefdesverklaring aan de rauwe muziek van Neil Young &
Crazy Horse met eenvoudige Super 8- en videocamera's, omdat hij de "smerige en
a-technische" kwaliteit van de muziek wilde vangen in vergelijkbaar ruwe
beelden, "als in een natuurfilm". Ze kenden elkaar omdat Young twee jaar eerder
de gitaarmuziek had geleverd bij Jarmusch' film Dead Man met Johnny Depp in de
hoofdrol.

De Jarmusch-methode - los uit de pols en met eenvoudige, goedkope middelen - is
van grote invloed geweest op de manier waarop Neil Young zijn ambitieuze
conceptalbum Greendale van bewegende beelden voorzag. Young (of liever regisseur
Bernard Shakey) gebruikte een onverwoestbaar model onderwatercamera omdat deze
een bijzondere beeldkwaliteit opleverde. Tussen de acteurs, die geen tekst
hebben maar playbacken op de songteksten van de oorspronkelijke cd, herkennen
oudgedienden uit het Young-kamp als steelgitarist Ben Keith, hoesontwerper Sandy
Mazzeo en echtgenote Pegi Young.

Graancirkel

Greendale vertelt het verhaal van een imaginair dorp aan de westkust van de VS,
waar het rustige leven wreed wordt verstoord. Earl & Edith Green wonen op de
naar hen genoemde Double E Ranch met dochter Sun Green, die het dorp in rep en
roer brengt als ze een graancirkel in de vorm van een vredesteken ontdekt. De
duivel neemt bezit van Greendale en de drugsverslaafde neef Jed Green schiet in
een opwelling de plaatselijke veldwachter Carmichael dood. Het dorp wordt
overspoeld door journalisten en cameralieden. Ze belagen Grandpa Green, die het
journaille met een dubbelloops jachtgeweer van zijn erf jaagt. Grandpa krijgt
een hartaanval en sterft. Milieu-activiste Sun Green maakt handig gebruik van de
media-aandacht door zich aan een standbeeld in de rechtzaal vast te ketenen,
terwijl ze leuzen schreeuwt door een megafoon. De film eindigt met een optreden
van de denkbeeldige popgroep The Imitators, die Youngs ode aan moeder natuur -
het nummer 'Be the rain' - playbackt. De cirkel is rond, want in het titelnummer
van After The Gold Rush zong Neil Young ook al: 'Look at mother nature on the
run/ in the 1970s.'

Voor het eerst in Neil Youngs weerbarstige filmcarriere zijn de kritieken goed
en hield Greendale het enkele weken uit in de Amerikaanse filmhuizen. Hij is er
trots op, laat de 58-jarige zanger telefonisch weten vanuit zijn
vakantieverblijf op Hawaii. "Mijn solotournee van vorig jaar heeft me uitgeput
en ik had rust nodig. Maar elke keer als ik op het podium het verhaal achter de
songs van Greendale vertelde, sluimerde het in mijn achterhoofd dat er een
speelfilm in zat. Eenmaal thuis ben ik onmiddellijk met filmen begonnen,
geholpen door vrienden en bekenden die me toevallig voor de voeten liepen. Ik
hou van spontaniteit, bij het filmen evengoed als bij het schrijven van songs of
het kiezen van een nieuwe muzikale richting. Toen ik eenmaal had bedacht dat ik
de muziek van het Greendale-album als soundtrack wilde gebruiken, viel er een
last van me af omdat ik geen zorgen meer had over geluidsopnamen. De acteurs
moesten even wennen aan het feit dat ze hun lippen bewogen op bestaande muziek.
Juist omdat het geen professionele filmacteurs waren, konden ze zich zonder
remmingen overgeven aan het gevoel dat de songs bij hen losmaakte."

Over de personages hoefde Young niet lang na te denken. "Figuren als Jed en
Grandpa lijken op mensen die ik ken uit het echte leven. Greendale is een dorp
als het mijne, ver verwijderd van de plaatsen waar de grote politieke
beslissingen worden genomen. Het nieuws arriveert er met vertraging, via de
televisie of de plaatselijke krant. Omdat er nooit wat gebeurt, komen
dramatische ontwikkelingen er des te harder aan. Ik begon met het nummer
'Devil's sidewalk' en langzaam maar zeker realiseerde ik me dat er zich een
samenhangend verhaal in mijn hoofd vormde. Het milieu-thema sloop er ongemerkt
in. Niet bewust, maar mijn muziek is altijd een afspiegeling geweest van
persoonlijke denkbeelden. Dit keer is dat toegespitst op de strijd die de gewone
burger moet voeren om het tegen de machthebbers op te nemen, en de invloed van
de media op de loop van nieuwswaardige gebeurtenissen."

Het idee voor een film groeide uit het feit dat Neil Young & Crazy Horse hun
studiosessies met camera's hadden laten vastleggen, om er later bewegende
beelden bij te projecteren. "Niemand houdt het vol om anderhalf uur naar een
stel saaie mannen met gitaren te kijken, dus wilden we het visueel interessanter
maken. Later kwamen we tot het inzicht dat je er helemaal geen muzikanten bij
nodig hebt. De dialogen in de songs komen veel beter uit als je de personages er
meteen bij ziet."

Hij vertelt enthousiast over zijn Duitse onderwatercamera: "Een Eumig Nautica
Super 8 die maar achttien beeldjes per seconden schiet in plaats van de
gebruikelijke 24. Het resultaat ziet er ongeveer zo uit als een oude Charlie
Chaplin-film. Als toeschouwer word je niet afgeleid door al te veel visuele
details. Het beeld biedt voldoende ruimte om de geest te laten dwalen. Het heeft
de schoonheid en de rijkdom van een echte film, maar het draagt maar een kwart
van de visuele informatie. Als je dat vertaalt naar een volledig scherm, krijg
je een ander perspectief. Dat vriendelijke, organische aspect past goed bij mijn
muziek."

Cd-hater

Hoewel een notoir cd-hater ("they suck!") is Young positief over de
mogelijkheden van dvd als digitaal opslagmedium. "Na Greendale komen ook Journey
Through The Past en Muddy Track op dvd uit. Van Human Highway verschijnt een
herziene versie, waardoor het een veel betere film is geworden." Bovendien is
dvd ideaal om zijn langverwachte Archives-project het licht te doen zien, vindt
hij. Daarin heeft hij zijn muziekarchief ondergebracht, van zijn prille Canadese
sixtiesgroep The Squires tot de enorme schat aan onuitgebracht solowerk.

Young: "Mensen die mijn werk een beetje kennen, zullen versteld staan van het
feit dat ik alles in strikt chronologische volgorde ga uitbrengen. Sommige van
mijn albums worden daardoor volledig uit hun verband gerukt, omdat het vaak
combinaties van oudere en nieuwe nummers waren. Oorspronkelijk zouden het meer
dan dertig cd's worden; nu past alle muziek inclusief beeldmateriaal en mijn
eigen toelichting op een handvol dvd's. Muzikaal mag ik een oude rot zijn; ik
sta open voor nieuwe verworvenheden van de techniek. Vooral op het gebied van
modeltreinen, want die verzamel ik fanatiek. Een realistisch geluid van een
stoomlocomotief kan mij niet digitaal genoeg zijn."

Over de illustere Bernard Shakey doet Young geheimzinnig. "Hij maakt de regels.
Hij zorgt dat we ons hoofd erbij houden. Hij verbiedt ons om veel over hem te
praten. Als Bernard in de buurt is, buig ik nederig mijn hoofd en voer zijn
opdrachten uit."

De dvd 'Greendale' verschijnt deze week via Sanctuary/BMG. Voor meer informatie:
www.neilyoung.com

'Muzikaal mag ik een oude rot zijn; ik sta open voor nieuwe verworvenheden'

'Het resultaat ziet er ongeveer uit als een oude Charlie Chaplin-film!'

Neil Young foto Reprise Records

LOAD-DATE: September 3, 2004

LANGUAGE: DUTCH

                © 2004 PCM Uitgevers B.V.  All rights reserved.

                              40 of 107 DOCUMENTS

                                NRC Handelsblad

                               September 1, 2004

Een gedreven bruggenbouwer ; Wie is Peter Gortzak?

BYLINE: DOOR DANIELLE PINEDO

SECTION: Economie; Pg. 18

LENGTH: 717 words


Toekomstige onderhandelingspartners van Peter Gortzak (46) doen er goed aan een
cursus gelaatsuitdrukkingen te volgen. Het gezicht van de nieuwe penningmeester
van de FNV zou boekdelen spreken. "Let vooral op zijn mond", zegt Hans van
Duijn, de voorzitter van de Nederlandse Politiebond, die jarenlang met Gortzak
samenwerkte. "Zodra zijn lippen samentrekken, is het over en uit. Dan weet je:
hij is pissig."

Toch zijn emotionele uitbarstingen niet het handelsmerk van Gortzak. Het nieuwe
FNV-bestuurslid staat bekend als een ietwat bescheiden en gedreven man, die
tijdens onderhandelingen openingen vindt waar een ander de hoop al had
opgegeven.

Gortzak fungeert vaak als "de compenserende partij", vindt Van Duijn. "Als het
fout dreigt te gaan, kan hij exact aangeven op welke punten beweging mogelijk
is. Hij is een echte bruggenbouwer."

Peter Gortzak komt uit een rood nest. Zijn oud-oom en grootvader waren actieve
CPN-leden, die in de jaren vijftig door de partij werden geroyeerd omdat zij
kritiek hadden op de Russische inval in Hongarije.

Net als zij was Gortzak al jong geengageerd. "Ik wilde gaan werken ten dienste
van de onderliggende partij. Ik heb eerst de havo en het atheneum gevolgd om
rechten aan de UvA te kunnen gaan studeren. Arbeidsrecht, dat leek mij wel wat.
En vervolgens bij de vakbond, of in de sociale advocatuur."

Het werd het eerste. Na zijn studie solliciteerde Gortzak naar een baan als
algemeen en juridisch beleidsadviseur bij de ACOP, een samenwerkingsverband van
onder meer Abvakabo FNV en de onderwijsbond AOb. Zijn taak was om het centrale
overleg over de arbeidsvoorwaarden voor het overheidspersoneel van de centrales
met de minister van Binnenlandse Zaken voor te bereiden.

"Hij had toen al een grote kennis van zaken", vindt Van Duijn, die als
bestuurslid van de centrale zijn goedkeuring aan de benoeming moest geven. En
wat hem ook opviel: Gortzak was wars van status. "Hij zal bijvoorbeeld nooit een
stropdas dragen om een ander een plezier te doen. Peter gaat voor de inhoud,
niet voor de verpakking."

Als regiobestuurder voor Abvakabo in Noord-Holland fungeerde Gortzak als
vraagbaak voor ondernemingsraden en stond hij kaderleden bij in
arbeidsgeschillen met gemeenten. Tussen de bedrijven door voerde hij veelvuldig
overleg met wethouders in steden als Amstelveen, Haarlem en Den Helder. "Een
verantwoordelijke en zelfstandige baan", zegt hij terugkijkend, "waar ik het
echte handwerk heb geleerd. Een baan die ook sterk heeft bepaald hoe ik nu tegen
het vakbondswerk aankijk. Door al die gesprekken met de meest uiteenlopende
mensen, weet ik precies wat voor impact cao-bepalingen hebben op het leven van
de gewone man. Voor die tijd was ik eigenlijk een studeerkamergeleerde."

Na een tussenstop bij de Nederlandse Politiebond, waar hij negen jaar lang
bestuurslid was, stapte hij in 2000 over naar het dagelijks bestuur van Abvakabo
FNV.

Wat volgde is een periode waar hij "op onderdelen" met grote tevredenheid op
terugkijkt. "De Abvakabo kreeg de afgelopen jaren te maken met een aantal
ingrijpende veranderingen - zowel intern als extern. Als bondssecretaris was het
mijn taak om afdelingen in de vereniging te revitaliseren en de organisatie op
een modernere leest te schoeien."

In diezelfde periode kreeg Gortzak te maken met de moeizame onderhandelingen
rond het ABP-pensioen. "Twee zware opgaven, die ik voor mijn gevoel tot een goed
einde heb weten te brengen."

Omdat het bondsbestuur terug wordt gebracht van vijf naar vier leden, krijgt
Gortzak als penningmeester een aparte beleidsportefeuille: pensioenen en
arbeidswetgeving. Met name op het punt van de pensioenen verwachten zijn
toekomstige collega's veel van Gortzak. FNV-secretaris Ton Heerts: "Als
bondssecretaris van Abvakabo heeft hij veel expertise opgebouwd, dat zal ons
zeker nog van pas komen."

Maar het resultaat van de pensioenonderhandelingen valt of staat, volgens
Heerts, met Gortzaks presentatie. "Hij moet ervoor zorgen dat hij standpunten
krachtig blijft verdedigen. Dat hij, indien nodig, een nieuwe vergadering
belegt. Dat hij sleurt en doordramt. Peter kan soms wat teruggetrokken zijn. Ik
hoop - en verwacht - dat hij het gaat waarmaken. En ik ga hem daar zeker in
stimuleren."

Peter Gortzak (Foto Vincent Dekkers)

LOAD-DATE: September 1, 2004

LANGUAGE: DUTCH

                © 2004 PCM Uitgevers B.V.  All rights reserved.

                              41 of 107 DOCUMENTS

                                NRC Handelsblad

                                August 25, 2004

Steve Earle: The Revolution Starts Now

BYLINE: JAN VOLLAARD

SECTION: Kunst; Pg. 11

LENGTH: 206 words


Het rock-album als politiek manifest was in onbruik geraakt sinds John & Yoko's
Some Time In New York City uit 1972. Nu zelfs de brave rockers Jackson Browne en
John Mellencamp zich met de door Bruce Springsteen aangevoerde campagne tegen
George W. Bush bemoeien, is voor Steve Earle het moment aangebroken om een
paleisrevolutie in het Witte Huis te prediken.

Bijna alle nummers op The Revolution Starts Now fulmineren tegen de zittende
president en de oorlog in Irak, meestal vanuit het perspectief van de gewone man
of de arme soldaat.

Als een soort Michael Moore van de rock & roll gaat Earle tekeer en de
paradoxale situatie doet zich voor dat zijn muziek daardoor van zijn angel lijkt
te zijn ontdaan.

The Revolution bevat de doorleefde countryrock waarin de zelfbenoemde 'Hardcore
Troubadour' al zo'n twintig jaar excelleert, inclusief een fraai duet met
country-diva Emmylou Harris.

Juist door zijn kwaadheid in nummers als F the CC raakt de variatie op het
tweede plan en komt de revolutie in muzikaal opzicht niet van de grond. Steve
Earle klinkt wel heel boos, maar het is de vraag of de boodschap doel treft
buiten zijn veilige vriendenkring.

Steve Earle: The Revolution Starts Now (Artemis/Zomba)

LOAD-DATE: August 25, 2004

LANGUAGE: DUTCH

                © 2004 PCM Uitgevers B.V.  All rights reserved.

                              42 of 107 DOCUMENTS

                                NRC Handelsblad

                                August 14, 2004

BMW's en Chinese gerechtigheid

BYLINE: HU YONG

SECTION: Opinie; Pg. 7

LENGTH: 950 words


Op de meeste plaatsen staat 'BMW' voor luxe en exclusiviteit. Maar in China is
het merk ongewild verstrikt geraakt in verhalen die tekenend zijn voor de
machteloosheid van de gewone Chinees tegenover macht en corruptie.

Het eerste schandaal voltrok zich verleden jaar, nadat een tractor met bosuien
in Harbin de zijkant van een BMW had geschampt. De bestuurders van de tractor en
de zilvergrijze slee waren allebei 45-jarige vrouwen, maar daarmee hield elke
vergelijking tussen hen ook op: de ene was een boerin, de andere de vrouw van
een rijke zakenman. Na een woordenwisseling tussen de twee reed de rijke vrouw
met haar BMW in op de groeiende drom toeschouwers aan de kant van de weg,
waarbij de boerin om het leven kwam en twaalf anderen gewond raakten.

De zaak kwam voor de plaatselijke rechter, die er een 'ongelukkige
verkeersovertreding' in zag en de bestuurster tot twee jaar voorwaardelijk
veroordeelde. Het vonnis leidde tot geruchten dat de rechter haar had gespaard,
omdat haar man banden onderhield met hoge provinciale functionarissen. Het werd
algauw een verhaal van 'rijk tegen arm', alom aangehaald als voorbeeld van
corruptie op hoog niveau.

In de maanden erna gingen de kranten en televisiezenders met het verhaal aan de
haal en groeide het uit tot een nationale obsessie. Geschrokken van de publieke
reactie gaf de justitie in Harbin opdracht de zaak te heropenen, maar afgelopen
maart werd de voorwaardelijke straf ook in tweede instantie bevestigd. Het grote
BMW-verhaal van eind 2003 werd nog eens dunnetjes overgedaan, maar verdween toen
voorgoed in de vergetelheid.

Diezelfde maand was er een loterijschandaal, dat het merk BMW nogmaals in de
schijnwerpers bracht. Loterijmedewerkers in de provincie Shanxi wezen een
winnend lot af als een 'vervalsing' en onthielden de bezitter, een 17-jarige
veiligheidsbeambte Liu Liang, de hoofdprijs van een BMW en een geldbedrag in
contanten.

Liu werd zo boos over de beschuldiging van fraude en de misgelopen auto dat hij
op een hoog reclamebord klom en ten bewijze van zijn onschuld dreigde te
springen. Maar het verhaal was nog niet afgelopen toen de politie hem naar
beneden had weten te praten. Hij bleef in het nieuws met zijn hardnekkige
ontkenning dat hij dat lot zou hebben vervalst, terwijl het loterijkantoor
volhield dat de afwijzing terecht was.

Ten slotte bemoeide de politie zich ermee en werd na een zorgvuldig onderzoek
bekendgemaakt dat de ware schuldige was gevonden: Yang Yongming, een
particuliere ondernemer aan wie het plaatselijke loterijkantoor de organisatie
van de lotenverkoop had uitbesteed. Yang had onder een hoedje gespeeld met de
ambtenaren die over de loterij gingen en die werden gearresteerd wegens fraude
om de hoogste prijzen te bemachtigen. In juni kreeg Liu Liang eindelijk wat hij
verdiende, een vierdeurs BMW-325i en een welgemeend excuus van het
loterijkantoor.

Was het eerste schandaal een tragedie, het tweede had meer weg van een klucht.
Maar ze bieden allebei een aanknopingspunt voor een inzicht in de hedendaagse
Chinese psychologie. De ophef na de eerste BMW-zaak ging niet zozeer om de
lichte straf die een rijke vrouw kreeg, als wel om het gebrek aan vertrouwen dat
het gewone volk heeft in het Chinese rechtsstelsel. In China gaan macht, geld en
relaties boven de wet. Ook al stappen ze steeds vaker naar de rechter, veel
Chinezen hebben er geen vertrouwen in dat ze hun recht tegen de machtigen kunnen
halen. De apathische reactie van de man van de dode boerin op de 8.000 (circa
800 euro) die hij als schadevergoeding kreeg, was veelzeggend. "Die straf
interesseert me niet, en ook niet of hij wel rechtvaardig is of niet', zei hij.

Het schadelijkste gevolg is dat het publiek zijn vertrouwen in het systeem
verliest. Maatschappelijk vertrouwen is niet voor geld te koop. Als een hele
maatschappij gelooft dat wettelijke rechten geen bescherming bieden, maar dat je
moet vertrouwen op een net van relaties met mensen met macht en invloed, zal
steeds weer de vraag opkomen of zo'n maatschappij wel leefbaar of wenselijk is.

Zo gaven ook in de tweede BMW-zaak mensen niet de schuld aan een corrupte
zakenman. Zij legden de aansprakelijkheid bij het loterijkantoor, een
overheidsinstelling. In plaats van een persoon te wantrouwen, kregen ze argwaan
tegen een instelling, zelfs tegen de overheid als geheel. Toen een koppige
tiener het opnam tegen het machtige loterijgezag, met zijn leger accountants en
inspecteurs en aanvankelijke alibi's, ging deze enkeling, en niet het systeem,
duidelijk strijken met de bewondering van het publiek.

Liu Liang mag dan maar een arbeidersjongen zijn geweest, er school wel wijsheid
in zijn woorden dat de gang van zaken in de broze Chinese maatschappij nog
altijd kan worden beinvloed door een 'zwijgende meerderheid'. Hij weigerde te
schikken, omdat hij geloofde dat corrupte ambtenaren "het volk zouden blijven
belazeren", als hij het erbij liet zitten. Dankzij zijn volharding en het
speurwerk van de media kwam de fraude aan het licht.

Macht corrumpeert overal, maar enkelingen als de Chinees Liu zijn op den duur
een tegenwicht gaan vormen. Toch bieden zulke marginale krachten geen systeem om
grieven te verhelpen. Terwijl popliefhebbers in China kunnen horen wat ze
willen, ook Madonna die zingt 'I'm gonna shake up the system', hebben gewone
Chinezen moed nodig om zulke boodschappen hardop uit te spreken. Zoals een
gezegde luidt: "Het ontbreekt de Chinezen niet aan geweten, het ontbreekt hun
aan moed."

Hu Yong is werkzaam bij de Chinese centrale televisiezender II, de meest bekeken
zender voor het Chinese zakennieuws, en is een van de pioniers in de
ontwikkeling van het Chinese internet.

LOAD-DATE: August 14, 2004

LANGUAGE: DUTCH

                © 2004 PCM Uitgevers B.V.  All rights reserved.

                              43 of 107 DOCUMENTS

                                NRC Handelsblad

                                August 11, 2004

The Apartment blijft briljant

BYLINE: DOOR DANA LINSSEN

SECTION: Kunst; Pg. 9

LENGTH: 462 words


The Apartment van Billy Wilder is zo&nacute; film die wel elk jaar overnieuw in
de bioscopen mag worden heruitgebracht. Soms kun je erom huilen, soms moet je
erom lachen. Er zijn jaren dat je er helemaal niets aanvindt en momenten waarop
je hem kunt bekijken alsof je hem weer helemaal voor het eerst in zijn briljante
eenvoud mag ontdekken. Dat is sowieso de kracht van de films van Wilder
(1906-2002): ze dateren uit de middeleeuwen van de filmjaartelling, maar blijven
verrassen om hun scherpzinnigheid en actualiteit. Het in zwart-wit widescreen
gedraaide The Apartment (1960) wordt een van de sleutelfilms genoemd uit het
werk van de in Wenen geboren en dankzij Hitler en zijn gulzige interesse in de
populaire cultuur van zijn tijd (film en jazz) via de filmindustrieen van
Berlijn en Parijs in Hollywood gearriveerde regisseur. De film won vijf Oscars
(uit tien nominaties). Alles zit erin: overpeinzingen over de menselijke natuur
en de seksuele moraal, sociale satire en ware liefde.

Wilders stem is die van een idealist, die net zozeer het kapitalisme en opkomend
consumentisme kritiseerde van het land waar hij een haven vond, als de
totalitaire tendensen in het Europa dat hij achterliet. Zijn held is de gewone
man, de tobber, een schlemiel bijna zoals Jack Lemmon hem als C.C. 'Bud' Baxter
in The Apartment neerzet. Een vrijgezelle loonslaaf bij een New Yorkse
verzekeringsmaatschappij die zijn bescheiden tweekamerwoning uitbaat als
liefdesnestje voor zijn overspelige superieuren. Dat gaat fout. Natuurlijk. De
bedriegers worden bedrogen en degenen die het bedrog faciliteren ook. Maar ook
het bedrog kent zijn moraal en daarom krijgt Baxter toch nog zijn beloning: het
liftmeisje Shirley MacLaine.

Sommigen noemden Wilder een cynicus. Maar voor zover romantiek zonder donkere
randjes kan bestaan, was hij eerder een realist. Zijn kijk op de liefde is in
The Apartment bijvoorbeeld ontnuchterend en romantisch tegelijkertijd. Niet
alleen thematisch kun je The Apartment blijven herontdekken, ook stilistisch.

De onwerkelijk lange gang van de trap naar de voordeur van Baxters appartement,
de eindeloze bar waar hij op Kerstavond troost zoekt en niet te vergeten de
uitgestrekte kantoortuin die Wilder perspectivisch bedrieglijk liet nabouwen
zodat hij nog ruimer leek, ze zuigen de toeschouwer mee in eenzaamheid en
misplaatste rechtlijnigheid. Is het toeval dat een van de weinige
architectonische krommingen in de film zich in het plafond van het appartement,
de plaats delict uit de titel, bevindt? Daar waakt de hemel.

The Apartment. Regie: Billy Wilder. Met: Jack Lemmon, Shirley MacLaine, Fred
MacMurray. In: Filmmuseum Cinerama, Amsterdam; Haags Filmhuis.

Vrijdag in het Cultureel Supplement: Arnon Grunberg over The Apartment

LOAD-DATE: August 11, 2004

LANGUAGE: DUTCH

                © 2004 PCM Uitgevers B.V.  All rights reserved.

                              44 of 107 DOCUMENTS

                                NRC Handelsblad

                                 August 7, 2004

'Geen kind voor incapabele ouders'

BYLINE: DOOR EEN ONZER REDACTEUREN

SECTION: Binnenland; Pg. 2

LENGTH: 434 words

DATELINE: DEN HAAG, 7 AUG.


Bij de aanpak van verstandelijk gehandicapten met een kinderwens, moet het
belang van het mogelijke kind vooropstaan. Als het vermoeden bestaat dat de
gehandicapten het kind niet zelfstandig kunnen opvoeden, is een
ontmoedigingsbeleid op zijn plaats.

Dit antwoordt staatssecretaris Ross-Van Dorp (Volksgezondheid, CDA) op vragen
van de Tweede Kamer. Bij een beoordeling hoort de mening van hun ouders of hun
belangenbehartigers een prominente rol te spelen.

De Kamer had vragen gesteld naar aanleiding van het standpunt van Ross dat het
krijgen van kinderen door verstandelijk gehandicapten moet worden ontmoedigd.
Ross kwam tot dit standpunt nadat eerder de Gezondheidsraad adviseerde de
begeleiding en de deskundigheid van de hulpverleners te verbeteren. De raad
constateerde zelf dat dit slechts een beperkte opvatting was, maar ook dat dit
standpunt nu eenmaal door de formulering van de vraag die hem was gesteld,
noodgedwongen niet anders kon zijn.

Staatssecretaris Ross raadpleegde bij het bepalen van haar standpunt over het
advies de bij de behandeling van geestelijk gehandicapten betrokken partijen.
Dat leverde een zeer negatief beeld op. "Ondanks ondersteunende (professionele)
netwerken, zijn er vele mislukkingen met uithuisplaatsing ten gevolg. Je kunt
een kind nu eenmaal niet via een ondersteunend netwerk een moeder of vader
geven", aldus Ross.

Volgens haar vormt 'verantwoord ouderschap' de kern van de zaak bij de aanpak
van deze groep gehandicapten. Daar waar dit ouderschap redelijkerwijs niet kan
worden verwacht, is krachtige ontmoediging van het verwekken van een kind op
zijn plaats. Protocollen en bijscholing kunnen de hulpverlening daarbij helpen.

Ross herhaalt in haar antwoorden op aandringen van de Kamer haar toezegging dat
zij de Gezondheidsraad om aanvullend onderzoek zal vragen. Er zouden mogelijk
ook "voorbeelden te vinden zijn van een meer positief ouderschap", al was haar
dit tot nu toe niet gebleken. Ze wil van de raad weten of die er inderdaad zijn
en aan welke voorwaarden dan voor een succesvol ouderschap moet worden voldaan.

Staatssecretaris Ross erkent dat ook verstandelijk gehandicapten een 'volwaardig
burgerschap' geldt. "Ze hebben dezelfde rechten, maar ook dezelfde plichten als
mensen zonder die handicap. Als ze door die handicap niet of niet volledig
gebruik kunnen maken van hun rechten en plichten kan ingrijpen gerechtvaardigd
zijn ter bescherming van henzelf of van derden", zo antwoordt ze op de vraag van
de VVD of haar aanpak wel te rijmen is met het beleid gehandicapten 'als gewone'
burgers te behandelen.

LOAD-DATE: August 7, 2004

LANGUAGE: DUTCH

                © 2004 PCM Uitgevers B.V.  All rights reserved.

                              45 of 107 DOCUMENTS

                                NRC Handelsblad

                                 August 7, 2004

Sir Richard Branson, hyperactieve zakenrebel ; Multi-merk Virgin staat voor
jeugdigheid, fun en waar voor je geld

BYLINE: HANS STEKETEE

SECTION: Economie; Pg. 16

LENGTH: 2425 words


Richard Branson was of voor de gevangenis voorbestemd, of voor een leven als
miljonair. Met ondernemingslust en pr-stunts heeft hij een veelzijdig
zakenimperium opgebouwd dat tevens een complete lifestyle is. Na zestien jaar is
hij vorige maand naar de beurs teruggekeerd. Nu nog een permanente plek in de
geschiedenis.

Leren was niet zijn sterkste kant, want hij is dyslectisch, zegt hij. Hij
verliet de middelbare school op zijn zeventiende, na eindexamen te hebben gedaan
in een vak, oude geschiedenis. Hij haalde het dankzij spieken. "Gefeliciteerd,
Branson", zei zijn headmaster. "Ik voorspel dat je of in de gevangenis komt, of
miljonair wordt."

Het eerste gebeurde vrijwel meteen. Op zijn 21ste verzon hij een truc om
grammofoonplaten in en uit te voeren zonder belasting te betalen. De douane
arresteerde hem en liet hem weer gaan nadat hij beterschap had beloofd en een
boete had gekregen (die zijn moeder voor hem betaalde). De tweede voorspelling
kwam ook uit. Richard Branson (54), die vorige maand na zestien jaar terugkeerde
op de Londense beurs met zijn telefoonmaatschappij Virgin Mobile, staat al een
kwart eeuw in de Rich List, het jaarlijkse overzicht van rijkste Britten. In de
jongste editie stond hij op nummer zes, met een persoonlijk vermogen van 2,6
miljard pond (3,9 miljard euro). De samenstellers zeggen er eerlijk bij dat het
een slag in de lucht is, want het Virgin-imperium van de hyperactieve zakenrebel
omvat ruim honderd bedrijven en bedrijfjes. Sommigen geloven dat zijn fortuin
veel kleiner is dan het lijkt: hij is al een paar jaar geen Midas meer, onder
wiens aanraking alles in goud veranderde.

Toch blijven Britten Branson de meest sympathieke zakenman vinden. Wegens zijn
(kwa)jongensachtige stunts en zijn aanhoudende pogingen om met gevaar voor eigen
leven records te breken in heteluchtballons en boten. Omdat hij zakelijke
monopolies en het establishment met succes bestrijdt. Al hoort hij misschien ook
bij datzelfde establishment, nu hij Sir voor zijn naam mag zetten. En omdat de
Britten het merk Virgin nog steeds associeren met jeugdigheid, fun en waar voor
je geld.

Maar na dertig jaar is Branson ook nog steeds een mysterie. Hij zegt Britse
waarden te verdedigen, maar heeft zijn bedrijf om belastingredenen in het
buitenland gevestigd. Hij wou de loterij hervormen om meer goede doelen te
helpen, maar is zelf notoir gierig. Hij heeft een prive-eiland in de Caraiben en
omringt zich bij zijn stunts met mooie vrouwen. Maar zijn echte hoofdkwartier is
een shabby woonhuis in Holland Park, in West-Londen, waar zijn vrouw Joan
Templeman, een vier jaar oudere Schotse, hem met beide benen op de grond zou
houden. Toen hij begon, zei hij dat hij op zijn veertigste iets heel anders
wilde doen dan steeds nieuwe en grotere bedrijven te runnen. Maar daar is hij
nooit mee opgehouden, onstuitbaar, bijna als een verslaving, zonder zicht op een
einddoel. Of rust.

Wie is kortom Richard Branson?

Hij maakte vanaf 1973 stormachtig naam als platenbaas. De eerste artiest op het
Virgin-label was Mike Oldfield. Van diens plaat Tubular Bells werden er zestien
miljoen verkocht. Een paar jaar later maakte hij een succes van de punkgroep Sex
Pistols, nadat ze eerst door elk gevestigd label waren geweigerd.

Een gat in de markt vinden voor de vermeende underdog bleef zijn stijl. Meestal
was hij zelf die underdog. Zo besloot hij in 1984 het semi-monopolie van de
grote luchtvaartmaatschappijen op de route tussen Londen en de VS te breken. Sir
Freddie Laker, die hetzelfde al eens eerder had geprobeerd, hield hem voor dat
zijn reclamebudget het grandioos zou afleggen tegen dat van British Airways (BA)
en de Amerikaanse maatschappijen. Tenzij hij gratis publiciteit organiseerde
door zichzelf "een beetje aan te stellen". Branson, die zichzelf tot die tijd
verlegen vond, volgde Lakers advies op en liet zich fotograferen terwijl hij
zijn stewardessen kuste, in hun scharlakenrode pakjes. Of in een van de
tweepersoonsbedden die hij als eerste aan boord introduceerde. Zo haalde hij
gratis alle voorpagina's.

Virgin Atlantic werd een succes en is nu de op een na grootste Britse vervoerder
op de transatlantische routes en naar Japan. Donderdag nog kocht het bedrijf
voor 5,5 miljard dollar (4,5 miljard euro) aan Airbus-toestellen. Bransons
positie lijkt onaantastbaar sinds een Britse rechter de luchtvaartmaatschappij
British Airways in 1993 dwong schadevergoeding aan Branson te betalen, omdat het
had geprobeerd hem met dirty tricks beentje te lichten. Vorig jaar pestte hij
nog eens hard terug met zijn voorstel de Concorde-vloot over te nemen. Uit
dienst nemen van het supersonische vliegtuig was kapitaalvernietiging, zei hij,
omdat het in de jaren zestig op staatskosten was ontwikkeld en daarna voor een
symbolisch bedrag aan BA was overgedragen. Daarna beschuldigde hij BA van
obstructie, omdat "ze bang zijn dat wij er een succes van maken".

Virgin is bijna een religie, of op zijn minst een complete lifestyle. Je kunt
opstaan met Virgin Radio en naar je werk reizen met een Virgin-trein. Je kaartje
kun je betalen met een Virgin-creditcard en als je een auto wilt kopen kun je
die door de Virgin-bank laten financieren. Na het werk is er de Virgin-fitness,
met een glaasje Virgin-cola na afloop, of Virgin-wodka, en een Virgin-condoom in
de binnenzak. Als het ernstig is met de liefde, is er voor haar een
Virgin-bruidsjurk, en Virgin-parfum. En het eerste huis is met een
Virgin-hypotheek te financieren. Virgin Energy levert het gas en de stroom, en
virgin.com de internetverbinding.

Twee weken geleden verdiende Branson zo'n 400 miljoen pond (600 miljoen euro)
aan de beursgang van Virgin Mobile, althans een kwart van het mobiele
telefoonbedrijf dat hij vijf jaar geleden oprichtte. Met het extra kasgeld hoopt
hij in een gunstige positie te blijven ten opzichte van de vier grotere
maatschappijen die in het Verenigd Koninkrijk op de markt zijn: Vodafone,
Orange, T-Mobile en O2.

Anders dan de grote vier bezit Virgin geen eigen netwerk, maar huurt van
T-Mobile. Als 'virtuele' telefoonaanbieder hoeft Virgin zo niet zelf
rechtstreeks de miljarden terug te verdienen die de andere bedrijven hebben
gestoken in licenties en bouw van het huidige gsm-net en opvolger 3G, waarmee
het mogelijk is live video op een zaktelefoon te krijgen. De aanloopperiode met
T-Mobile ontaardde in een rechtszaak, maar die won Virgin en sindsdien lijkt de
toekomst weer zonnig nu beide partijen een contract voor tien jaar hebben
gesloten. T-Mobile heeft tevens een belang van een kwart in Virgin Mobile.

Hoewel analisten jarenlang hebben betwijfeld of het land wel een vijfde mobiele
aanbieder nodig had, heeft Branson ruimschoots laten zien dat hij ook dit gat in
de markt kon vullen. Virgin trok vooral jonge klanten met simpele tarieven, door
als eerste dagelijkse kortingen op gesprekken te geven en door prepaid-kaarten
zonder vervaldatum te verkopen. De telefoons zijn beschikbaar in een relatief
kleine selectie, en worden verkocht in fleurige dozen waarop vrolijke mensen
staan afgebeeld (en niet alleen een telefoon, zoals aanvankelijk bij de grote
vier). Je krijgt er een verzekering bij; het contract zit in een
condoomverpakking. Virgin had genoeg onderscheidend vermogen om binnen vijf jaar
4,1 miljoen klanten te vinden. Het is de snelst groeiende
mobieletelefoonmaatschappij en maakte vorig jaar 39 miljoen pond winst. Nog
gunstiger: omdat Virgin-klanten bovenmodaal sms'en, gelooft het bedrijf ook goed
geplaatst te zijn als 3G doorbreekt, omdat het downloaden van spelletjes en
video's in hetzelfde gebruikersprofiel zou passen. Deze zomer beginnen daarmee
experimenten.

Waarom een beursgang als het zo goed gaat met Virgin-telefonie? Branson
beschouwt het om te beginnen als proefproject voor de beursgang van andere
onderdelen, waaronder zijn telefoonbedrijf in de VS en een reeks projecten in
China, India en Mexico. "Dit reinigt de pijpen", aldus zijn directeur, Tom
Alexander, zij het met een forse scheut wishful thinking.

Want Branson onderhoudt een moeizame verhouding met de beurs. In 1988 haalde hij
zijn Virgin Group van de London Stock Exchange (LSE), na twee slechte jaren en
een beurskrach, waardoor het aandeel met 60 procent in koers was gezakt. Hij
houdt sindsdien vol dat hij als een heer heeft geopereerd door de aandeelhouders
de uitgifteprijs terug te geven, maar bij veel investeerders is een bittere
smaak blijven hangen. Zestien jaar later doet Branson zijn belofte van destijds
gestand door zijn bedrijfsonderdelen individueel naar de beurs te brengen. En
door - op de valreep - korting te geven op de uitgifteprijs van Virgin Mobile.
Die was niet alleen bedoeld om een kans te maken in het huidige sceptische
beursklimaat.

"Ik hou er niet van als mijn geld op depositorekeningen rondlummelt", zei hij.
"Wat ik verdien investeer ik meteen weer." Toch heeft hij buiten de beurs
vermoedelijk minder alternatieve geldbronnen om zijn ambities te financieren dan
vroeger. Zo verkocht hij twee jaar geleden 49 procent van cashcow Virgin
Atlantic aan Singapore Airlines, waarmee hij eenmalig 400 miljoen pond
toucheerde, maar op lange termijn inkomsten misliep. En als de VS en Europa de
luchtvaartmarkt verder opengooien is het succes van het bedrijf niet verzekerd.
Daar staat wel Virgin Blue tegenover, zijn prijskraker in de Australische
luchtvaart. Dat bedrijf ging kortgeleden met succes naar de beurs en Branson
houdt er een belang van een paar honderd miljoen pond in. De aandelen stellen
weliswaar al een tijdje teleur, maar Branson moet een van de weinigen zijn die
in de luchtvaart na '11 september' juist meer heeft verdiend.

Virgin Music draagt nog zijn naam, maar hij heeft er niets meer over te zeggen,
nadat hij het label in 1993 noodgedwongen aan EMI verkocht. Our Price, een
landelijke keten platenwinkels waarmee Branson als distributeur wilde
verdergaan, werd een flop. Virgin Express, zijn in Brussel gestationeerde
Europese vliegtuigmaatschappij, maakt zwaar verlies. Net als Virgin Trading, de
maker van de intussen onzichtbare merken cola en wodka, en de bedrijfspoten voor
cosmetica en kleding, waaronder Virgin Brides. Bij de lancering in 1996
verscheen Branson opnieuw op alle voorpagina's door zelf een bruidsjurk aan te
doen. Maar van een stunt kon de schoorsteen niet roken. Na een verdrievoudiging
van de verliezen zijn de winkels gesloten en probeerde Virgin Brides als
internetbedrijf een tweede leven te beginnen.

Virgin Trains, een van de 25 licentiehouders op het geprivatiseerde Britse spoor
en een joint venture met busexploitant Stagecoach, vervoert nu met bescheiden
winst passagiers tussen Londen en de grote steden aan de westkust, waaronder
Liverpool en Glasgow. Tevens exploiteert het een aantal regionale lijnen. Maar
het merk Virgin - 'jong, snel en goedkoop' - leed in de eerste jaren grote
schade, doordat Branson gedwongen was oud materieel van British Rail over te
nemen en door de belabberde staat van het net. Zijn treinen strandden
voortdurend, en in de winter van het jaar 2000 haalde hij noodgedwongen de helft
van het materiaal uit de roulatie. Talloze reizigers konden Kerst niet bij hun
familie doorbrengen en zijn klanten stapten daarna massaal in de auto en het
(goedkopere) vliegtuig. Branson was even niet de held van de gewone man.

Intussen zijn er nieuwe treinen en is de modernisering van het spoor op gang.
Maar hoe bestendig deze bedrijfspoot is, valt te bezien, en zelfs of hij
aardigheid houdt in treinen. Vorige maand mislukte (opnieuw) zijn bod op een
vergunning om de East Coast Main Line te exploiteren, de hoofdverbinding tussen
Londen en Edinburgh, nadat partner Deutsche Bahn zich had teruggetrokken. De
vergunning gaat zo goed als zeker naar een van twee gevestigde Britse
maatschappijen.

Het jaar 2000 was overigens Bransons annus horribilis. Toen mislukte, ook voor
de tweede keer, zijn bod om de geprivatiseerde National Lottery te exploiteren,
nadat de regering de opdracht alsnog had gegund aan 'titelhouder' Camelot.
Bransons had zwaar gelobbyd bij Tony Blair en een miljoenen kostende campagne
gevoerd om zijn 'People's Lottery' een kans te gunnen, waarbij meer geld aan
goede doelen en minder aan fat cat-loterijbestuurders zou toevallen.
Aanvankelijk leek hij te winnen, maar tot zijn woede besloot de regering alsnog
om met Camelot door te gaan.

In doorgaan is hij zelf ook sterk, om niet te zeggen dat het hem definieert. Op
korte termijn lokken mobiele telefonie in China, binnenlandse vluchten in de VS
met Virgin America, zoals zijn maatschappij vermoedelijk gaat heten, en een
beursgang van zijn mobieletelefoonbedrijf in de VS, een joint venture met
Sprint. Zijn doel is "Virgin het meest gerespecteerde merk ter wereld te maken".
Vooral, zegt hij, omdat "mijn personal appeal eindig is nu ik ouder word". Zijn
merken vallen nu echter nog steeds vrijwel samen met zijn persoon en dat maakt
ze kwetsbaar. Zijn bedrijf moet doorgaan als hijzelf onder de bus komt. Of uit
de lucht valt, wat in Bransons geval waarschijnlijker is.

In 1986 vestigde hij in een ballon het record voor een transatlantische
oversteek, maar in hetzelfde jaar kapseisde de speedboot waarin hij hetzelfde
wilde doen. Een jaar later moesten hij en zijn copiloot een noodlanding op zee
maken. Pas bij de zesde poging van een Virgin-ballon haalde zijn maat Steve
Fossett de grote prijs binnen: de eerste solovlucht rond de wereld. Het liefst
had Branson het zelf gedaan. Want er is een project dat hij in het zakenleven
niet zal vinden: een permanente plek in de geschiedenis. "We zijn op aarde om
onszelf op de proef te stellen", zei hij. "No point in being second best."

Wie weet krijgt hij die kans alsnog. In Amerika wordt nu de laatste hand gelegd
aan de Virgin Global Flyer, een eenmotorig zweegvliegtuig, waarmee Steve Fossett
een poging zal doen als eerste solo rond de wereld te vliegen. Branson,
hoofdsponsor van het project voor een niet bekendgemaakt bedrag, is de
reservepiloot.

Branson poseert met functionarissen van Rolls-Royce en Airbus: Virgin Atlantic
bestelde afgelopen donderdag voor 5,5 miljard dollar aan nieuwe
Airbus-toestellen. (Foto Reuters) In juni stak hij in recordtijd het Kanaal over
in een amfibisch vaartuig (Foto Bloomberg), en in 1998 probeerde hij voor de
derde keer de wereld rond te vliegen in een heteluchtballon. (Foto AFP)

Branson is een meester in het genereren van free publicity. In Sydney maken
modellen met Branson-maskers op reclame voor Virgin Mobile in Australie. (Foto
Bloomberg)

LOAD-DATE: August 7, 2004

LANGUAGE: DUTCH

                © 2004 PCM Uitgevers B.V.  All rights reserved.

                              46 of 107 DOCUMENTS

                                NRC Handelsblad

                                 August 3, 2004

Het 'Ground Zero' van de Lage Landen

BYLINE: JANCEES VAN BEERS, MIDDELBEERS

SECTION: Opinie; Pg. 6

LENGTH: 341 words


In 'Gebrek aan verbeeldingskracht' (Opiniepagina, 28 juli) plaatst H.J.A.
Hofland kritische kanttekeningen bij de conclusies van de Amerikaanse commissie
die onderzoek deed naar 11 september. De gewetensvraag of het een Amerikaanse
president of een gewone burger van het Westen kwalijk genomen kan worden een
gebrek aan verbeeldingskracht getoond te hebben brengt hij uiteindelijk onder in
de rubriek van theoretische vragen. Een steviger conclusie is mijns inziens op
zijn plaats. Immers, enig historisch besef had op de avond van 11 september
reeds tot de conclusie moeten leiden, dat de VS onder leiding van Bush c.s. de
gebeurtenissen van die dag zouden aangrijpen voor manipulatie op de golven van
de ontstane emoties. Terwijl de rookwolken van het voormalige WTC de skyline van
New York een macabere aanblik gaven haastte de Bush administratie zich om vast
te stellen dat er sprake was van een aanval op 'Het Westen'. Niemand lijkt zich
serieus te hebben afgevraagd wat er met 'Het Westen' precies werd bedoeld. Met
misplaatste solidariteit voegde tal van West-Europese landen zich in de kring
van naties die zich ook aangevallen zouden moeten voelen. En daar ging het mijns
inziens mis.

Klakkeloos werden de VS geadopteerd als het boegbeeld van de westerse wereld.
Dat had nooit mogen gebeuren. Het ontnam al die andere westerse landen de
mogelijkheid om een sturende rol te vervullen bij het formuleren van een
constructief antwoord op de destructieve aanval. Een aanval die uitsluitend
bedoeld was als afstraffing van de Amerikaanse arrogantie. Een antwoord dat had
moeten bestaan uit een dialoog en niet uit een oorlog.

Wie valt wat kwalijk te nemen? Onze toenmalige regering, omdat zij deze valkuil
niet opgemerkt heeft. En onze nationale omroep, die meende de urenlange verhoren
van Bill Clinton inzake Monica Lewinski, te moeten uitzenden, terwijl, zoals
Hofland memoreert, Osama Bin Laden bezig was met de voorbereidingen tot de grote
aanval. Dat was, prime time, het 'Ground Zero avant la lettre' van de Lage
Landen.

LOAD-DATE: August 3, 2004

LANGUAGE: DUTCH

                © 2004 PCM Uitgevers B.V.  All rights reserved.

                              47 of 107 DOCUMENTS

                                NRC Handelsblad

                                 July 30, 2004

Democratische conventie

SECTION: Opinie; Pg. 7

LENGTH: 642 words


Ze zijn alweer op verkiezingspad, een bliksemtournee van 5.600 kilometer door 21
staten. John Kerry en John Edwards, deze week op de conventie van de
Democratische partij officieel aangewezen als de kandidaten voor het
presidentschap en vice-presidentschap van de Verenigde Staten, laten geen dag
onbenut om campagne te voeren. Met als slogans 'Sterker Amerika' en 'Amerika kan
beter, hulp is onderweg' zetten de Democraten alles op alles om de komende drie
maanden de zwevende kiezers over de streep te trekken. Want het sentiment van
ABB - 'anything but Bush' - is lang niet voldoende om de zittende Republikeinse
president te verslaan. Het Kerry-Edwards-team heeft, ondanks de kleine
voorsprong die het nu in de peilingen heeft, nog een zware weg te gaan naar het
Witte Huis.

Dit was de week van de Democratische conventie. Amerikaanse partijconventies
zijn bijzondere gebeurtenissen, deels show, deels politiek platform, deels
mediastudio, deels bevestiging van het Amerikaanse politieke ideaal. Ze zijn een
verzameling van onbekende afgevaardigden van de lokale partijafdelingen en een
magneet voor beroemdheden. In de marge van de muziek en de feesten en de
pep-rally's vinden bijeenkomsten plaats van alle denkbare maatschappelijke
organisaties, lobby- en actiegroepen die hun standpunten willen laten horen. En
uiteindelijk heeft dit alles een doel: de persoon van de presidentskandidaat zo
voortreffelijk mogelijk over het voetlicht brengen.

De Amerikanen kiezen niet alleen hun president, maar ook de opperbevelhebber van
de strijdkrachten, de belichaming van de macht, het nationale sentiment en het
gezicht dat ze vier jaar lang in hun huiskamer binnenlaten via de televisie.
Daarom speelt het gevoel van vertrouwdheid met en vertrouwen in de persoon - de
steeds terugkerende vraag 'wie is John Kerry?' - zo'n enorme rol in het
Amerikaanse politieke proces. Gisteravond stond Kerry in zijn
aanvaardingstoespraak voor de taak de kiezers te overtuigen van zijn
presidentiele geschiktheid. De viervoudige senator uit vooruitstrevend
Massachusetts, de echtgenoot van de erfgename van het ketchup-imperium, de
enigzins afstandelijke politicus die de folksy-stijl van Bush en het mediagemak
van Clinton of Reagan mist, moet de gewone man of vrouw in alle delen van het
land en in alle bevolkingsgroepen van de Amerikaanse smeltkroes kunnen
aanspreken. Een Amerikaanse presidentskandidaat moet de uitstraling van een
eenvoudige lokale politicus en een vastberaden wereldleider hebben.

Kerry is er de afgelopen nacht in elk geval in geslaagd zich duidelijk te
presenteren. Zonder president Bush rechtstreeks te noemen heeft hij met retoriek
en politiek venijn uitgehaald naar zijn tegenstander. Van de economie die te
weinig banen schept en de belastingverlaging die de welgestelden bevoordeelt tot
de nationale veiligheid en de bestrijding van terrorisme, de vals gebleken
argumenten voor de oorlog in Irak en de aanbevolen hervorming van de
inlichtingendiensten heeft Kerry zijn aanval op vier jaar Republikeins bestuur
uiteengezet. En vooral heeft hij zichzelf gepresenteerd als een man met bewezen
leiderschapskwaliteiten. De Vietnamoorlog is in de Verenigde Staten nog altijd
een springlevende herinnering. Het protest ertegen was jarenlang een ijkpunt
voor progressiviteit, maar nu is Kerry's moed als luitenant in de Mekongdelta
uitvergroot om tegenover dienstontwijker Bush zijn superieure geschiktheid voor
het presidentschap in oorlogssituaties te onderstrepen.

De Amerikanen, en in hun kielzog de hele wereld, weten nu wat ze van John Kerry
en zijn maat Edwards kunnen verwachten. De toon, de inhoud en de stijl
verschillen sterk van die van de kandidaten Bush en Cheney die volgende maand op
de Republikeinse conventie in de schijnwerpers zullen staan. Er valt in de
Verenigde Staten iets te kiezen op 2 november.

LOAD-DATE: July 30, 2004

LANGUAGE: DUTCH

                © 2004 PCM Uitgevers B.V.  All rights reserved.

                              48 of 107 DOCUMENTS

                                NRC Handelsblad

                                 July 30, 2004

Voorbereiding op de duisternis

BYLINE: MARGOT DIJKGRAAF

SECTION: CS; Pg. 17

LENGTH: 2233 words


De 'Europese Literatuur', bestaat die eigenlijk wel?

Margot Dijkgraaf maakt een tour d'horizon.

Deze week de Poolse schrijfster Olga Tokarczuk. "De grote

Poolse dichters geven ons aan hoe we moeten leven."

Ze heeft een jongensachtig madonna-gezicht, de 42-jarige Poolse schrijfster Olga
Tokarczuk. Maar dan wel een met heel nadenkende ogen. Bloedserieus is ze, naar
binnen gekeerd en hoewel haar bedachtzame Engels voortreffelijk is, heeft ze
toch een tolk meegenomen.

Dat er een Europese literatuur bestaat is voor haar geen vraag maar een feit:
"De bron van de Europese literatuur ligt in het hart van Europa, in Duitsland,
Polen, in Oostenrijk en Tsjechie; bij de Servische schrijver Danilo Kis, bij de
Pool Bruno Schulz en de Tsjech Franz Kafka. Europese literatuur probeert altijd
de tragiek van de existentie te raken. Die zit onder de taal, achter de taal.
Europese literatuur heeft de vorm van een eindeloze dialoog over lotsbestemming,
over de vraag of de mens vrij is of niet. Ze stelt de vraag naar de betekenis
van het kwaad en tast de grenzen af. Werkelijk Europese literatuur bereidt ons
voor op de duisternis, op de duivel in ieder van ons.

"Wie voor mij de Europese auteur bij uitstek is? Kafka. Hij stelde de problemen
aan de orde die sinds mensenheugenis in de geschiedenis van dit deel van de
wereld aanwezig zijn. Hij dacht na over onze houding ten opzichte van God. Niet
in puur religieuze zin, maar als een zoektocht naar transcendentie, naar het
absolute. Hij vroeg zich ook af in hoeverre de mens vrij kan zijn. En natuurlijk
zijn die twee zaken erg met elkaar verbonden."

Olga Tokarczuk is even in Nijmegen. Het is het eindpunt van een boottocht die
tientallen West- en Midden-Europese schrijvers van het hart van Europa naar het
westen voerde. Aan boord werd kennisgemaakt, voorgelezen en verbroederd. In
Polen behoort Tokarczuk tot de populairste en meest op handen gedragen jonge
auteurs van dit moment. Wie haar twee in het Nederlands vertaalde boeken leest,
Oer en andere tijden en Huis voor de dag, huis voor de nacht, begrijpt meteen
waarom. Ze heeft een unieke stem en vertelt daarmee verhalen die los lijken te
staan van de beklemming van tijd en geschiedenis. Onthecht schrijft ze, heel
precies, met een grote aandacht voor mythen en legenden. Haar werk is -
uitzonderlijk - niet politiek geengageerd of sociaal betrokken, eerder
sprookjesachtig en fantasievol. Tegelijkertijd is haar werk doortrokken van
filosofische, metafysische vragen naar het hoe en waarom van ons bestaan.
Enerzijds on-Pools, zou je kunnen zeggen, en anderzijds juist heel erg Pools.

Polen heeft altijd geworsteld met zijn identiteit en met zijn onafhankelijkheid.
Alleen al in de tweede helft van de achttiende eeuw werd het land drie maal
verdeeld tussen Rusland, Oostenrijk en Pruisen; de derde maal verdween de naam
van het land zelfs volledig. Tot in de twintigste eeuw vielen, zoals bekend,
buitenlandse mogendheden het land binnen en na afloop van de Tweede Wereldoorlog
veranderden de grenzen opnieuw. "Literatuur was altijd een middel om te vechten.
Dat was bepalend voor het soort literatuur dat er werd geschreven. Literatuur
diende in de eerste plaats om de taal veilig te stellen; en in de tweede plaats
om de Poolse identiteit te ondersteunen en de Poolse cultuur vorm te geven." Een
heel conservatief uitgangspunt, zegt Tokarczuk. Behoud was het parool van de
negentiende- en twintigste-eeuwse Poolse literatuur. Het ging om het uitdragen
van de band tussen de schrijver en zijn land, van de verbondenheid van de taal
met de geboortegrond - dwars tegen de oorlogszuchtige aanvallers van buiten in.
"Neem het werk van Henryk Sienkiewicz, de Nobelprijswinnaar in 1905. Hij schreef
heel traditioneel over de Poolse geschiedenis, vertelde hoe we die moesten
interpreteren. Hij versterkte het nationale gevoel, hij maakte het hart
steviger. Na het lezen van zijn boeken, kon je zeggen: ik ben Pool en ik ben er
trots op Pool te zijn."

Levensvragen

Specifiek voor Polen is de serieuze manier waarop men er met literatuur omgaat.
"Voor Polen is lezen een activiteit die de wereld voor je opent. De lezer
ontleent er begrip en kennis aan. Een Poolse schrijver is iemand die de toekomst
van het land kent, de lotsbestemming van een individu. Polen zullen een
schrijver nooit vragen om uit zijn werk voor te lezen. Vragen willen ze hem
stellen: over het leven, over de toekomst van de wereld, over God. Een schrijver
wordt er serieus genomen, men gaat ervan uit dat hij een bijzonder persoon is.
Wie schrijft, moet wel iets weten dat uitzonderlijk is." Van oudsher nemen
intellectuelen, en zeker Nobelprijswinnaars als Czeslaw Milosz (1980) en Wislawa
Szymborska (1996) dan ook een belangrijke plaats in in de samenleving. Ze hebben
een roeping en er wordt naar hen geluisterd. "Die klassiek romantische houding
ten opzichte van literatuur geldt nog steeds in het hedendaagse Polen",
benadrukt de schrijfster, "Dat is heel anders dan in Frankrijk. De traditie daar
is veel wijdlopiger. De Fransen gebruiken een veel wetenschappelijker taal, ze
zwemmen in hun vocabulaire. Polen zijn vreselijk emotioneel als het om
literatuur gaat. Spreken daarover is geen kwestie van tijdverdrijf. Het raakt de
wezenlijke zaken des levens."

De grote Poolse dichters zijn daarbij exemplarisch. Milosz, Herbert, Szymborska
- "zij stellen in hun poezie de eenvoudige maar cruciale vragen, zij zijn de
wijzen die alles weten, die ons de moraal bijbrengen en ons aangeven hoe te
leven." Tot die wijzen behoren ook de naar Frankrijk geemigreerde, daar
overleden Poolse auteur Witold Gombrowicz en de joodse, tijdens de oorlog
vermoorde romanschrijver Bruno Schulz, die in 1933 debuteerde met De
kaneelwinkels. "Gombrowicz vocht tegen die burgerlijke perceptie van wat Pools
is. Hij is groot in het groteske, legendarisch in de karikatuur. Het maakt hem
tot een uitstekend medicijn tegen het Poolse geworstel met hun identiteit. Bruno
Schulz is een mythe, een held, alleen al door zijn manier van meditatie en zijn
uiterst individuele manier van schrijven."

Wat de Poolse, en meer in het algemeen de Midden-Europese literatuur bijdraagt
aan de Europese is de thematiek van de melancholie. "Afscheid nemen van wat is
verdwenen en dat hartstochtelijk missen - dat is specifiek voor het
Midden-Europagevoel. De hele regio is in de loop van de vorige eeuw als
puzzelstukjes uit elkaar gevallen. Nu wordt er bewust naar eenheid gestreefd -
een variant op het verloren paradijs. Het hele idee van de Europese Unie,
waarbij mensen in een en dezelfde samenleving wonen, er vrij kunnen reizen en
begrip voor elkaar opbrengen is op datzelfde ideaal gebaseerd."

Obsessie geldt eveneens als typisch Midden-Europees. "De roman Het Martyrium van
de in Bulgarije geboren Nobelprijswinnaar Elias Canetti is een verhaal over
identiteit, over de obsessieve boekverzamelaar Kien. Obsessie maakt deel uit van
de Europese ziel. Het gaat daarbij niet om het onderwerp van de obsessie, maar
om het temperament zelf. Het gaat om het herhalen, het eindeloze herhalen en de
macht die je daarmee verkrijgt. De nazi's zijn daar natuurlijk het meest extreme
voorbeeld van."

Die obsessie en de melancholie moeten los worden gezien van het
roomskatholicisme, onderstreept Tokarczuk. Volgens haar is Polen lang niet zo
godsdienstig als men in het buitenland wel denkt. Onderzoek mag dan aantonen dat
nog steeds negentig procent van de Polen zich rooms-katholiek noemt, haar
ervaring is dat het vaak om niet meer dan een oppervlakkige beleving gaat. "De
gewone man weet niets van de mysterieuze feestdagen van het roomskatholieke
geloof. Het is een ritueel, veel meer dan een werkelijke godsdienstige beleving.
Dit deel van Europa heeft een religieus temperament. God zit altijd aan tafel.
Waar Polen samen eten en drinken is God onderwerp van gesprek."

Spreken van een Poolse literatuur is onmogelijk. Er is er een van voor en een
van na 1989. Na de val van de muur verdween de noodzaak tot politiek engagement
in de literatuur. De poezie, tot dan toe de meest directe manier voor het
verkrijgen van inzicht in het leven, verloor haar unieke positie van verhuld
protest. Schrijvers mochten romans publiceren en dat genre werd steeds
populairder. Detectives of simpele liefdesverhalen werden in Polen niet
geschreven. Na 1989 werd dat ineens mogelijk. "Als je je steeds met politiek
moet bezighouden, naar bijeenkomsten moet, te maken hebt met een dictatuur, is
het schrijven of lezen van thrillers een stompzinnige bezigheid. Hetzelfde gold
voor liefdesverhalen. Vroeger had ieder verhaal per definitie een politieke
plot. Nu begint men te beseffen dat literatuur iets kan zijn waaraan je plezier
beleeft. Gewoon een goed boek lezen bij een kop koffie."

Toch wordt er sinds 1989 minder gelezen in Polen. Onder het communisme was lezen
een teken van protest, een subversieve activiteit. "Het was een venster op de
rest van de wereld. Voor de boekhandels stonden rijen mensen. Ik had geluk: een
groot deel van mijn opvoeding bestond uit lezen. Mijn ouders kochten voor mij
regelmatig een geweldig tijdschrift dat fragmenten van de wereldliteratuur
publiceerde. Daarin las ik voor het eerst teksten van Umberto Eco, Garcia
Marquez en andere grootheden. Dat was uitzonderlijk. In Tjechie, voormalig
Joegoslavie of Oekraine was zo'n tijdschrift ondenkbaar."

De generatie van Olga Tokarczuk is de eerste generatie die zich volledig vrij
voelt - vrij van politieke druk, vrij van religieuze traditie. Het historisch
bewustzijn en het her- of beschrijven van de geschiedenis houden haar en haar
generatiegenoten niet bezig. Geschiedenis beschouwt ze als een "demon, een
collectieve psychose, een chaotische droom", zij houdt zich liever bezig met een
andere werkelijkheid. Escapisme, zeggen oudere critici, maar dat vindt ze onzin.
"Mij gaat het om de droom, om mijn ik, mijn ego in de wereld." Waarom probeert
ze niet een houding te vinden ten opzichte van de geschiedenis? "Op de
basisschool leerden we onze nationale geschiedenis. Op de middelbare school kwam
er weer een andere versie. En toen ik volwassen was, bevatten de boeken weer een
ander verleden. Ik geloof niet meer in geschiedenis."

Oude tradities

Tokarczuk zoekt liever houvast bij oude, niet-christelijke tradities, bij mythen
en sagen, bij verhalen uit het verleden. Zonder een referentiekader met het
hogere kun je nu eenmaal niet leven. Zelf groeide de schrijfster op in een
dorpje in Zuid-Silezie, een streek in het zuidwesten van Polen, waar in de loop
der eeuwen om gevochten werd door Tsjechen, Polen, Duitsers en Pruisen. Sinds de
Tweede Wereldoorlog behoort de streek tot Polen. Het waren haar grootouders die
er zich vestigden. "Zij bouwden huizen, probeerden te overleven. Mijn ouders
hadden te maken met de communistische tijd. Ik behoor tot de eerste generatie
die echt vrij was om te schrijven wat zij wilde. Mijn identiteit is drieledig:
ik voel me Europees, maar ook innig verbonden met de Poolse taal en cultuur en
met mijn kleine Zuid-Silezische vallei. Ik woon op een plek die geen mythologie
heeft, die geen sprookjes of legenden kent, waar geen graven zijn uit een ver
verleden. Niets van dat alles. Ik kon er alles zelf scheppen - dat is in wezen
een heel tragische handeling. Daarover schreef ik Huis van de dag, huis van de
nacht. Ik was een groot oor dat luisterde. Ik schiep, ik verzon het verleden en
de toekomst van die regio. Een schrijver heeft wortels nodig, grond waar hij
thuis hoort. Welke Griekse held moest ook al weer op de grond staan om kracht te
krijgen? Was het Achilles? Zo voel ik het ook. Ik voel me verbonden met dat
kleine stukje grond waar ik woon, ik voel er de kracht van. Ik ben gelukkig in
dat lege deel van Polen waar ik woon, je kunt alle mythen scheppen en mensen
geloven in je."

Een paar jaar geleden schreef Tokarzcuk een kort verhaal, helemaal verzonnen.
"Het ging over een dorp waar in december een kerststal werd ingericht. Generatie
na generatie bouwden ze diezelfde kerststal en naast de gebruikelijke figuren
deden de dorpsbewoners er ook hun slechte ervaringen in: oorlog,
concentratiekampen, alle wreedheden uit hun geschiedenis. Het was een metafoor
voor een gesprek met God, met het absolute, een poging aan Hem ons leven op
aarde te beschrijven. Het verhaal situeerde ik in Bardo, een dorpje in de buurt,
zomaar, omdat ik het een mooie naam vond. Een paar maanden na de publicatie van
mijn verhaal werd ik door de burgemeester van dat stadje uitgenodigd. Ze hadden
een kerststal-festival georganiseerd - met stallen precies zoals ik ze in mijn
verhaal had beschreven. Ook de feestmaaltijden - vis met amandelen - waren
precies zo aangericht als ik ze had beschreven. Men had folders gedrukt waarin
mijn verhaal stond afgedrukt - niet als verhaal maar als historische informatie
over het stadje. Toen ik het woord wilde nemen om te onderstrepen dat ik alles
verzonnen had, werd me vriendelijk de mond gesnoerd. Inmiddels is het een
jaarlijks terugkerend, succesvol evenement. Mijn verhaal gaf dat dorp wortels,
een verleden, een zin. Dat is het mooiste compliment dat je als Pools schrijver
krijgen kunt."

De romans van Olga Tokarczuk verschijnen bij uitgeverij De Geus.

'In Polen is lezen een activiteit die de wereld voor je opent'

'Een schrijver heeft wortels nodig, grond waar hij thuis hoort'

Olga Tokarczuk foto Freddy Rikken

LOAD-DATE: July 30, 2004

LANGUAGE: DUTCH

                © 2004 PCM Uitgevers B.V.  All rights reserved.

                              49 of 107 DOCUMENTS

                                NRC Handelsblad

                                 July 29, 2004

'Ethiopie balanceert op rand van afgrond' ; Ongunstige economische politiek
maakt Afrikaans land ieder jaar armer

BYLINE: DOOR ONZE CORRESPONDENT KOERT LINDIJER

SECTION: Economie; Pg. 13

LENGTH: 1297 words

DATELINE: ADDIS ABEBA, 29 JULI.


De economische opleving van Ethiopie lijkt hoopgevend. Maar in het door boeren
gedomineerde land kan een volgende periode van droogte funest zijn. "De groei is
het gevolg van een door God verhoord gebed om regen."

Met een brede glimlach maakte de Ethiopische premier Meles Zenawi begin deze
maand de groeicijfers van het afgelopen jaar bekend: de economie nam toe met 11
procent. Een formidabel resultaat voor een van de allerarmste landen ter wereld.

"Je moet die cijfers niet al te serieus nemen", waarschuwt Berhanu Nega van de
Ethiopische Economische Vereniging, een private organisatie. "Deze spectaculaire
groei is niet het gevolg van beleid maar van een door God verhoord gebed voor
regen. Premier Meles heeft geen enkele reden om trots te zijn."

Vorig jaar kromp het bruto nationaal product met bijna 4 procent als gevolg van
droogte en dertien miljoen inwoners werden bedreigd met de hongersdood. Dit jaar
vielen de regens overvloedig. "Volgens de cyclus komt er over twee jaar weer een
droogte, dan krimpt de economie en misschien worden er dan twintig miljoen
mensen met de dood bedreigd", zegt Berhanu Nega. "Ethiopie telt nu 70 miljoen
inwoners, in 2025 170 miljoen. Hoeveel hongerslachtoffers zullen er dan vallen?
De regering faalt om de fundamentele problemen aan te pakken." De hoofdstad
Addis Abeba heeft sinds de machtsovername door de rebellen van Meles Zenawi in
1991 een ander aangezicht gekregen. Nieuwe hoge kantoorgebouwen, hotels,
internetcafes, mobiele telefoons en groeiende autofiles wekken de indruk dat het
land zijn achterstand bij andere Afrikaanse landen begint in te halen. Maar een
oude karakteristiek is gebleven: nergens op het continent laat de armoede zich
zo schrijnend zien. Langs de kant van de weg ligt een smerig hoopje mens in de
modder, genegeerd door voorbijgangers, alsof het bewegingloze schepsel zelf
modder is geworden. Bij het stoplicht zwermen bedelaars op blote voeten uit naar
de ronkende auto's, sommigen zodanig misvormd dat ze geen hand kunnen ophouden.
Ze smeken, maar geen goede Samaritaan kan hier tegen op, de verdoemden der
aarden zijn in Ethiopie te talrijk.

Het sprookjesachtige maar middeleeuwse bestuur van keizer Haile Selassie tot
1974, het wrede regime van de militaire marxist Mengistu tot 1991 en sindsdien
de machthebbers voortgekomen uit de verzetsbewegingen rond Meles Zenawi, geen
van deze regeringen heeft de verarming van Ethiopie kunnen keren. Het gemiddelde
inkomen van de bevolking liep tussen 1980 en 2000 terug van 190 naar 108 dollar
per jaar. Volgens recente cijfers moet de helft van de bevolking het stellen met
33 dollarcent per dag.

Waarom gaat het nooit beter met Ethiopie ? "Alle regimes hebben niet naar de
gewone man geluisterd", stelt Berhanu Nega van de Ethiopische Economische
Vereniging. "Je kan de samenleving niet mobiliseren met een dictaat van de
overheid, want dan gaat de bevolking de staat wantrouwen. De Ethiopier kon nooit
zijn eigen initiatief ontplooien. Daarom is zijn houding: laat regering of
donoren maar mijn lot bepalen."

Het hart van de Ethiopische economie is de landbouw, waarin meer dan 85 procent
van de bevolking werk vindt. Onder Haile Selassie was de grond van de koptische
kerk en feodale landheren, onder Mengistu van de staat en ook onder Meles mogen
de boeren het land niet bezitten maar lenen ze het van de staat. Door de
bevolkingstoename liep de omvang van de gemiddelde akker terug van 2,2 hectare
per boer in 1975 tot minder dan een hectare in 2001, veel te weinig om van rond
te komen. De helft van de Ethiopiers kan onvoldoende land bewerken om de maag te
vullen.

Grootschalige overbewerking heeft tot verarming van de grond geleid. Door de
ontbossing is Ethiopie bovendien zo goed als kaalgeplukt, alleen de oudere
bewoners kunnen zich nog grote bossen herinneren. In 1960 was nog 40 procent van
het land bedekt met bomen, nu nog 3 procent. Volgens landbouwexperts is de
controverse over het grondbezit in belangrijke mate verantwoordelijk voor deze
ecologische ramp.

"Over mijn lijk", zei premier Meles vorig jaar toen landbouwexperts betoogden
dat grondbezit moet worden geprivatiseerd. "De boeren vrezen dat de staat de
grond afneemt die ze bewerken", zegt Berhanu Nega, "daarom planten ze geen
bomen, investeren ze niet in hun akkers en plegen ze roofbouw." In de visie van
de machthebbers, die in hun bushdagen het marxisme predikten, gaan kapitalisten
land opkopen en ermee speculeren als het wordt geprivatiseerd. Berhanu Nega
gelooft niet dat dit de werkelijke reden is. "Het is een ideologisch besluit.
Als je het grondbezit controleert, controleer je 85 procent van de bevolking. De
boeren zijn bang voor de overheid, net als onder vorige regimes. Uit ons
onderzoek blijkt dat 97 procent van de boeren zegt hun land niet te verkopen
wanneer zij eigendomsrechten zouden krijgen."

Berhanu Nega bepleit de afhankelijkheid van de landbouw te doorbreken door juist
andere economische sectoren te steunen. Die gedachte staat lijnrecht op het
overheidsbeleid. Nervai Gebreab is de economische adviseur van premier Meles
Zenawi. "Ons economische model is uniek in Afrika", betoogt hij. "Kleinschalige
landbouw is de motor van economische vooruitgang." De prioriteit van de regering
ligt bij de kleine boertjes. "We helpen ze met het aanleggen van vijvers. Te
lang hebben we naar donoren en buitenlandse experts geluisterd die ons de
traditionele les voorhielden om gewassen te planten die droogte kunnen
weerstaan. Met de vijvers kunnen boertjes extra groenten verbouwen die ze kunnen
verkopen. Zo gaan we de landbouw commercialiseren. Wij blijven het merendeel van
onze inspanningen concentreren op de agrarische sector. Ik ben er zeker van dat
het aantal hongerigen de komende jaren zal afnemen als gevolg van ons beleid en
dat de economie jaarlijks met ongeveer 7 procent zal groeien, ook in tijden van
droogte."

Hoewel de Ethiopische economie nog steeds sterk is gecentraliseerd, is ze niet
op marxistische wijze georganiseerd. Onder druk van bondgenoot Michael
Gorbatsjov, de toenmalige leider van de Sovjet-Unie, voerde Mengistu aan het
einde van zijn regeerperiode een gemengde economie in. Meles zette deze politiek
voort en de restricties op transacties van kapitaal werden opgeheven. Sindsdien
investeerden prive-handelaren in onroerend goed en gebouwen, voornamelijk in de
hoofdstad. Maar zij ondervinden grote bureaucratische moeilijkheden om grond van
de staat te kopen voor hun bedrijven, land dat bovendien peperduur is. Volgens
een rapport van de Wereldbank dit jaar is de regeringspolitiek ongunstig voor
zakenlui en investeerders, en daarmee een belemmering voor ontwikkeling.
Handelaren klagen over oneerlijke concurrentie door grote bedrijven van
partijbonzen van de regeringspartij, ondernemingen die volgens Berhanu Nega in
sectoren als transport vrijwel een monopolie genieten.

Zo wordt Ethiopie ieder jaar armer en springen donorlanden steeds opnieuw bij om
massale sterfte te voorkomen. En de regering reageert steeds wanhopiger. Vorig
jaar startte ze een volksverhuizing van twee miljoen boertjes naar de laatste
maagdelijke gronden van het land, gebieden in de laaglanden waar niemand zich
ooit wilde vestigen wegens ernstige malaria. Ook Mengistu deed dat destijds, met
dwang, er vielen slachtoffers en dat leidde tot groot internationaal protest. De
huidige regering gebruikt geen geweld maar door de slechte voorbereidingen
vallen er opnieuw slachtoffers. "Ethiopie balanceert op de rand van de afgrond",
concludeerde de internationaal befaamde econoom Jeffrey Sachs onlangs na een
bezoek aan het land.

In Ethiopie lenen boeren land van de staat. "Als je het grondbezit controleert,
controleer je 85 procent van de bevolking." (Foto Petterik Wiggers/Hollandse
Hoogte)

LOAD-DATE: July 29, 2004

LANGUAGE: DUTCH

                © 2004 PCM Uitgevers B.V.  All rights reserved.

                              50 of 107 DOCUMENTS

                                NRC Handelsblad

                                 July 28, 2004

Particuliere veiligheid

SECTION: Opinie; Pg. 7

LENGTH: 715 words


Particuliere beveiligingsorganisaties spelen een steeds grotere rol in het
publieke domein. Dat blijkt uit de cijfers: met ruim 30.000 werknemers heeft de
beveiligingsbranche een omvang van bijna tweederde van de Nederlandse politie.
Als dat zo doorgaat zijn de twee sectoren in 2010 even groot. De verouderde wet
van voor de Tweede Wereldoorlog die hun verhouding moest regelen, werd in 1999
vervangen door een nieuwe. Deze is onlangs geevalueerd. De algemene
uitgangspunten - een betrouwbaarheidstoets voor beveiligingspersoneel en
overheidstoezicht op de beveiligingsorganisaties - worden door beide partijen
geaccepteerd.

Toch meldt zowel de politie als de branche de nodige knelpunten. Zo wisselt de
screening van beveiligingspersoneel nogal van korps tot korps, met het risico
van 'shopgedrag', en is er onduidelijkheid over de vraag wat precies onder de
wettelijk gereguleerde werkzaamheden moet worden verstaan. Dat laatste probleem
heeft twee kanten. De branche klaagt over oneerlijke concurrentie: waarom mogen
ongediplomeerde vrijwilligers de huldiging van een sportheld doen? Belangrijker
is dat de grens tussen de taken van publieke en private veiligheidsorganisaties
in snel tempo vervaagt, zoals minister Donner (Justitie, CDA) eerder dit jaar
signaleerde. Dat is lastig op straat, maar helemaal op het gebied van de
particuliere recherche, die ook onder de wet valt.

Donner lijkt te concluderen dat het weinig zin heeft zich vast te bijten in de
steeds schuivende afbakening tussen politie en particuliere beveiliging. Waar
het echt om gaat zijn hun bevoegdheden. Dat is een veel handzamer criterium,
want in beginsel heeft de particuliere sector geen eigen bevoegdheden. Een
particuliere beveiliger heeft de rechten en plichten van elke burger. Helemaal
met lege handen staat hij daardoor niet. Aanhouden op heterdaad (mits
onmiddellijke overdracht aan de politie volgt) is toegestaan en de particuliere
rechercheur mag e-mail controleren, net zoals de werkgever die hem inhuurt.

Toch lost dat niet het probleem op voor gemeenten die particuliere
veiligheidszorg willen inkopen voor de aanpak van de zogeheten kleine
ergernissen waaraan de politie vaak niet voldoende toekomt. Donner is streng:
"Overheidsbevoegdheden kunnen niet bij overeenkomst worden overgedragen aan
particuliere organisaties", schreef hij in een brief aan de Tweede Kamer. Wel
kunnen deze organisaties worden ingeschakeld "onder toezicht van
verantwoordelijke ambtelijke instanties". Daarbij valt te denken aan aanstelling
van beveiligers als bijzonder opsporingsambtenaar (Boa). Maar dan moet wel
worden voldaan aan bepaalde voorwaarden. Justitie heeft het afgelopen decennium
juist een hele 'opschoningsoperatie' uitgevoerd om de in de loop der tijd
ontstane wildgroei van Boa's te kappen. Donner is stellig: "Controle moet in
volle omvang worden uitgeoefend."

Daarmee raakt de minister wel de zwakke stee van de Wet op de particuliere
beveiliging. Uit de evaluatie blijkt dat justitie en politie vooral hun energie
besteden aan de vergunning- en toelatingsverlening, maar niet aan de naleving
daarvan. Er worden met name in de grote steden wel steekproeven gehouden, maar
verder is het toezicht toch vooral een piepsysteem dat alleen reageert op
incidenten. De particuliere recherche is een probleem apart. In het Tijdschrift
voor de Politie werd drie jaar geleden al gesignaleerd dat "er weinig tactieken
en technieken meer over zijn waarin de particuliere recherche in de politie haar
meerdere moet erkennen". Dat klinkt toch anders dan de rechten en plichten van
de gewone burger die het officiele uitgangspunt zijn.

De brancheorganisatie VPB heeft een gedragscode opgesteld, maar naar schatting
eenderde van de particuliere speurders is hierbij niet aangesloten. Een insider
zei in de Staatscourant: "De praktijk is toch altijd anders." Er moet een
onafhankelijk toezichtorgaan komen, bepleitte een stuurgroep twee jaar geleden.
Donner heeft er niet meer over te melden dan dat "het ontwikkelen van
voorstellen inmiddels in gang is gezet". Dit wijst niet op de urgentie die de
rechten en plichten van de burger verdienen. Tekenend is ook de bevinding in de
evaluatie dat de wet geen eisen stelt aan de afstemming en samenwerking van de
particuliere sector met de politie.

LOAD-DATE: July 28, 2004

LANGUAGE: DUTCH

                © 2004 PCM Uitgevers B.V.  All rights reserved.

                              51 of 107 DOCUMENTS

                                NRC Handelsblad

                                 July 28, 2004

Gebrek aan verbeeldingskracht

BYLINE: H.J.A. HOFLAND

SECTION: Opinie; Pg. 7

LENGTH: 996 words


'Een gebrek aan verbeeldingskracht, beleid, bekwaamheid en bestuur' hebben
Amerika weerloos gemaakt tegen de aanvallen van 11 september. Het land was
geschokt, vanzelfsprekend, maar het had niet verrast mogen zijn. Want al jaren
was het duidelijk dat een aanval van dit formaat op komst was. En op dit
ogenblik is een nog groter aanval dan die van drie jaar geleden "mogelijk en
zelfs waarschijnlijk". Dat is een van de belangrijkste conclusies uit het
rapport van de Amerikaanse commissie die het grote onderzoek naar 9/11 heeft
gedaan.

In een andere conclusie, die er evenmin om liegt, zegt de commissie dat de
Amerikaanse buitenlandse politiek jegens de Arabische en de moslimwereld een
drastische herziening behoeft. Noodzakelijk is "een preventieve strategie waarin
de nadruk even sterk of nog meer op de politieke aspecten dan op de militaire
moeten worden gelegd". Voorkomen moet worden dat terroristen zich veilig voelen
in gebieden en landen als West-Pakistan, Afghanistan, Saoedie-Arabie en moeilijk
te beheersen eilanden van de Filippijnen en Indonesie. Het mankeert deze
regering aan een 'mondiale strategie'. Amerika moet de wereld duidelijk maken
waarvoor het staat en vecht. En, zegt de commissie, "als Irak een mislukte staat
wordt, zal het de beste broedplaats worden voor het terrorisme dat de Amerikanen
in eigen land aanvalt".

In het rapport wordt een actueel partij kiezen zorgvuldig vermeden. De commissie
bestaat uit vier Democraten en vier Republikeinen. Het bewind van Clinton wordt
evenmin gespaard als dat van Bush. Het gaat om algemene tekortkomingen op lange
termijn. Gebrek aan verbeeldingskracht en een ondoeltreffende buitenlandse
politiek. Impliciet worden daarmee de onderwerpen benoemd die tot de
belangrijkste in de komende verkiezingsstrijd horen. Of ze dit ook worden,
zullen we de komende drie maanden leren.

Viel vier jaar geleden een Amerikaanse president, of een gewone burger van het
Westen een gebrek aan verbeeldingskracht kwalijk te nemen? Misschien, maar het
is een theoretische vraag. Onder Amerikaanse leiding was voormalig Joegoslavie
juist tot het begin van een ordelijk bestaan gebombardeerd. De Nieuwe Economie
kon hier of daar niet aan de verwachtingen beantwoorden, maar het probleem van
de eeuwige groei was in ieder geval opgelost. Het conflict tussen Israel en
Palestina was even uitzichtloos als nu, maar het werd met succes in quarantaine
gehouden. In grote trekken leek het Westen onbedreigd een mooie toekomst
tegemoet te gaan.

Vier jaar geleden wilde de helft van de helft van de Amerikaanse kiezers
revanche. Na twee termijnen Bill Clinton, acht jaar van gestage economische
vooruitgang, relatief geringe buitenlandse problemen en een presidentschap dat
onophoudelijk door kleine schandalen geteisterd werd, was bij menig Republikein
de weerzin in haat verkeerd. Het was de hoogste tijd, dacht men in deze kringen,
voor een radicale revolutie.

Terwijl Osama bin Laden bezig was met de voorbereidingen tot de grote aanval,
waren Kenneth Starr en zijn commissie, van dag tot dag gevolgd door de
wereldtelevisie, zich in de Lewinsky-affaire aan het verdiepen. Op het nippertje
wist de president zich daarna uit het impeachment te redden.

Wel kreeg in november 2000 kandidaat Al Gore nog een kleine meerderheid van de
electoral vote, het totaal aantal uitgebrachte stemmen. Maar in het Amerikaanse
systeem, waarin iedere staat 'kiesmannen' afvaardigt, geeft zo'n meerderheid
niet de doorslag. Na het drama van Florida, de herhaaldelijke hertelling, deed
het Hooggerechtshof uitspraak: George W.Bush werd de volgende president. De
verbeeldingskracht van nagenoeg het hele Westen had zich door deze Amerikaanse
drama's laten meeslepen.

Met zijn compassionate conservatism had Bush beloofd een president van de
verzoening te worden. Maar al in de eerste maanden van zijn bewind bleek hij de
president van iets heel anders te zijn. Niet van een revanche maar van de
conservatieve revolutie. Was er geen 11 september geweest, dan zou onder zijn
leiding Amerika waarschijnlijk op een andere manier, zonder dat de rest van de
wereld er zo nauw bij betrokken was geweest, dezelfde hypermacht zijn, met een
overeenkomstige buitenlandse politiek. Unilateraal, met een nauw verholen
minachting voor de rest van de wereld.

Na negen maanden werd de conservatieve revolutie verstoord door de grote aanval.
De rest van het Westen liet zijn wantrouwen varen en verklaarde zich solidair.
In de oorlog tegen de Talibaan werd het duidelijk dat Bush en de zijnen hun
revolutionaire beginselen trouw waren gebleven. Daarop volgde het drama van
Irak, waaraan dezelfde principes ten grondslag liggen.

Wel wordt gezegd dat het Amerikaanse bewind juist door de oorlog aanmerkelijk is
veranderd. Want hoewel aanvankelijk het nation building radicaal uit het
programma was geschrapt, zien we nu dat het in Irak tot een hoofdpunt van de
agenda is geworden. Maar dat is een vergissing. Nation building daar is in dit
bewind juist een consequentie van het unilateralisme, zoals het voorspel tot de
oorlog en het vervolg bewijzen. Irak blijft, zij het met enige buitenlandse
hulp, een exclusief Amerikaanse aangelegenheid. En hetzelfde geldt voor de rest
van de wereld.

Over drie maanden zijn de presidentsverkiezingen. Die voltrekken zich in een
wereld waar terreur, aids, Israel-Palestina, Irak het hoogst op de
internationale agenda staan. In geen van deze vraagstukken is de benadering van
Washington tussen 11 september en vandaag wezenlijk veranderd, en deze
benadering heeft de oplossing niet dichterbij gebracht, in geen enkel geval. In
grote trekken heeft dit geleid tot een grotere Amerikaanse eenzaamheid.

Die eenzaamheid kan de hypermacht niet verdragen, en de rest evenmin. Dat is de
diepste oorzaak van het verlangen naar Kerry, in Europa en bij ten minste de
helft van de Amerikaanse kiezers. Ook hij zou als president zijn fouten maken,
maar dan, hopen we, op een aanvaardbaarder manier.

LOAD-DATE: July 28, 2004

LANGUAGE: DUTCH

                © 2004 PCM Uitgevers B.V.  All rights reserved.

                              52 of 107 DOCUMENTS

                                NRC Handelsblad

                                 July 23, 2004

Meer met pijn dan met woede

BYLINE: PETER DE BRUIJN

SECTION: Boeken; Pg. 23

LENGTH: 1087 words


In de satirische speelfilm Network (1976) ziet nieuwslezer Howard Beale het niet
meer zitten nadat hij te horen heeft gekregen dat hij van het scherm gehaald zal
worden wegens tegenvallende kijkcijfers. In een van zijn laatste uitzendingen
kondigt hij aan live op de buis een kogel door zijn kop te schieten. Meteen gaan
zijn kijkcijfers omhoog. Hij krijgt van zijn bazen het aanbod toch aan te
blijven: 'Howard, wil je een boze profeet zijn die de hypocrisie van onze tijd
aanklaagt?' En Howard Beale antwoordt: 'Ja, ik wil een boze profeet zijn die de
hypocrisie van onze tijd aanklaagt.'

Inmiddels, en in de werkelijkheid, heeft Beale heel wat concurrenten gekregen.
De boze profeten drukken elkaar de markt uit. De Amerikaanse boekenbranche lijkt
alleen nog te draaien op boze boeken, zowel van links als van rechts. De
conservatieve columniste Ann Coulter schrijft bestsellers als Treason. Liberal
Treachery From the Cold War to the War on Terrorism. Ze krijgt antwoord van de
progressieve komiek Al Franken met Lies and the Lying Liars Who Tell Them. A
Fair and Balanced Look at the Right. De grootste succesauteur van links is
filmmaker Michael Moore met boeken als Stupid White Men and Dude, Where's My
Country? Moore is op papier veel minder scherp en grappig dan in films als
Bowling for Columbine en Fahrenheit 9/11, zijn aanklacht tegen Bush die deze
week in premiere ging. Maar niettemin zijn de boeken internationale bestsellers.

Anger sells, zou je kunnen zeggen, wat niet betekent dat een boze profeet niet
oprecht kan zijn. De combinatie George Bush en 11 september heeft op het
Amerikaanse publieke debat een effect gehad dat te vergelijken is met het
publieke debat in Nederland na de opkomst van Pim Fortuyn: alles moet nu maar
eens worden gezegd, liefst zo rauw mogelijk. In een artikel in The New York
Times over 'de nieuwe pamfletschrijvers' schreef de politicoloog Alan Wolfe
vorige week: 'Leg de hedendaagse cultuurstrijders langs de meetlat van het boek
en ze stellen teleur: logica, bewijsvoering en redelijkheid zijn opzichtig
afwezig. Leg ze langs de meetlat van het pamflet, en ze bewijzen de democratie
wellicht een dienst door het apathische publiek eraan te herinneren dat politiek
ertoe doet.'

Bewijst Michael Moore de democratie een dienst? David T. Hardy en Jason Clarke,
die beiden een anti-Moore website beheren, vinden in elk geval van niet. In hun
boze boek Michael Moore Is A Big Fat Stupid White Man hebben ze vier
hoofdbezwaren tegen Moore. De eerste drie zijn: Moore kan niet tegen kritiek,
hij bedient zich van retoriek en de auteurs wanen zich psychiaters door Moore
een 'narcistische persoonlijkheidsstoornis' aan te wrijven. Die punten zijn
irrelevant. Retoriek is onvermijdelijk en dat Moore geen aardige man is, dat zal
wel. Blijft over de aantijging dat Moore de 'waarheid ombuigt' en 'valse
indrukken' wekt. Dat is wel belangrijk, tenminste als de auteurs het hard kunnen
maken. Hardy en Clarke tonen inderdaad aan dat Moore het in zijn films soms niet
al te nauw neemt met de chronologie, vooral in zijn eerste film Roger & Me, over
de desastreuze effecten van de sluiting van de fabrieken van General Motors op
zijn geboorteplaats Flint. Ze suggereren ook dat er geknipt is bij de
confrontatie van Moore met wapengek Charles Heston in Bowling for Columbine,
zijn film over de Amerikaanse wapenliefde. Maar de hoofdlijnen van de films van
Moore blijven overeind staan.

Moore's methoden zijn inderdaad niet fijnzinnig en soms demagogisch. Maar in
zijn nieuwe film Fahrenheit 9/11 legt hij het er minder dik bovenop dan in zijn
vorige films. Tenenkrommende scenes ontbreken, zoals in Bowling for Columbine
als hij aan deuren gaat voelen in Toronto om te kijken of ze open zijn, en zo
hoopt aan te tonen hoe vreedzaam de Canadezen met elkaar samenleven. In een
rommelig eerste halfuur probeert hij de connecties te ontrafelen tussen de
familie Bush en het Saoedische koningshuis en de familie Bin Laden. De toon is
dan nog vooral satirisch en neerbuigend. George Bush wordt afgeschilderd als een
omhooggevallen corpsbal, met een schokkend gebrek aan besef van de ernst van wat
hij aanricht. Daar zit veel in, maar het is contraproductief. Bush komt in de
film naar voren als een tamelijk geestige man met wie je liever een biertje zou
gaan drinken dan met Moore.

Gaandeweg verandert de toon van Fahrenheit 9/11. De grappen laten steeds langer
op zich wachten. Moore laat in de tweede helft van zijn film vooral zien dat de
oorlog in Irak een Amerikaanse tragedie is. Hij filmt soldaten die ledematen
zijn kwijtgeraakt en hij gaat naar het Witte Huis met een moeder die haar zoon
in de oorlog is verloren. Hij toont hoe in arme wijken onder valse voorwendsels
wordt geronseld voor het leger. De toon is dan more in sorrow than in anger. Dat
geeft deze film een emotionele lading die zijn eerdere werk miste.

Moore mikt duidelijk, en met veel succes, op een groot publiek en offert daar
veel subtiliteit aan op. Hij filmt zoals een columnist schrijft. Die aanpak is
legitiem, al kun je de Moore-methode een verarming vinden van het genre van de
documentaire. Maar het wordt curieus als uitgerekend rechtse populisten Moore
verwijten een populist te zijn. Zie HP/De Tijd van vorige week, een blad dat
regelmatig een potje meeblaast met de nieuw-rechtse wind in Nederland, dat in
een omslagartikel waarschuwt voor 'Michael's waanwereld'.

Hardy en Clarke wrijven hun doelwit in Michael Moore Is A Big Fat Stupid White
Man ook nog anti-Amerikanisme aan. Maar dat is een beschuldiging die niet echt
blijft kleven aan een man die er zo stereotiep Amerikaans uitziet, door zijn
omvang, baseball-petje en afgezakte spijkerbroek. Moore's populisme, zijn
sentimentele band met de 'gewone man' en diepe achterdocht tegenover de elite in
Washington, is zo Amerikaans als een Big Mac. Het verwijt dat hij de vijanden
van Amerika in de kaart speelt, is een doorzichtige poging om kritiek te smoren.
Als de schrijvers Moore ook nog beschuldigen van het bedrijven van
'stalinistische' propaganda en hem op een lijn stellen met de
moslim-fundamentalist Sayid Qutb, kun je dit boek rustig dichtslaan. Hoe de
auteurs ook hun best doen, ze slagen er niet in om Moore op een onwaarheid te
betrappen van het kaliber van, zeg, een oorlog beginnen wegens
massavernietigingswapens die er niet zijn.

David T. Hardy en Jason Clarke: Michael Moore Is A Big Fat Stupid White Man.
ReganBooks, 246 blz. E27,77

Michael Moore houdt een toespraak , januari 2004

foto AFP

LOAD-DATE: July 23, 2004

LANGUAGE: DUTCH

                © 2004 PCM Uitgevers B.V.  All rights reserved.

                              53 of 107 DOCUMENTS

                                NRC Handelsblad

                                 July 17, 2004

Vorstelijk beleggen (2)

BYLINE: ADRIAAN HIELE

SECTION: Economie; Pg. 16

LENGTH: 982 words


Wie denkt dat de handel in effecten en opties fenomenen van onze tijd zijn, moet
weten dat Don Josseph de la Vega al in het jaar 1688 het allereerste boek over
de effectenhandel in Amsterdam schreef. Hij was kind van rijke Spaanse, joodse
ouders, werd in 1650 geboren in Amsterdam, werd opgeleid tot geestelijke, werd
later koopman en was in zijn vrije tijd poeet, schrijvend in het Spaans. Zijn
boek Confusion de Confusiones (Verwarring der Verwarringen) bleef eeuwenlang het
standaardwerk over de effectenwereld. Het is een soort beursbijbel met een
profetische beleggingsleer, want zijn beschrijving is na ruim driehonderd jaar
nog steeds actueel. Hoe gedroegen beleggers en handelaren zich in die tijd,
volgens De la Vega?

"Het is een raadselachtige handel, de reeelste en bedrieglijkste die er in
Europa bestaat, de edelste en schandelijkste die de wereld kent, de verfijndste
en edelste die er op de aardbol wordt gedreven. Hij is een staalkaart van
wetenschappen en een handboek van bedriegerijen, een toetssteen voor de
verstandigen en een grafsteen voor de waaghalzen, een schatkamer van winsten en
een oorzaak van ondergang, en ook een beeld van Sisyphus, die nimmer rust, en
een symbool van Ixion, die zonder ophouden voortwentelt op een levend rad."

Het is onvoorstelbaar dat iemand de beurshandel al in 1688 zo treffend kon
beschrijven. Zijn visie werd woensdag weer eens bevestigd door het rapport Over
lenen, leasen en verliezen, het eindverslag van de Commissie Geschillen
Aandelenlease, die er niet in slaagde de afnemers en aanbieders van
leaseproducten met elkaar te verzoenen. Wie dit rapport van 144 pagina's wil
lezen, kan het downloaden via www.minfin.nl.

De la Vega schrijft ook over de mensen die er op de markt actief waren. "Er
handelden drie soorten personen: vorsten, kooplieden en spelers." De eersten
leven als vorsten van hun rente en genieten elk jaar het dividend van de
'acties' (aandelen, A.H.) welke op hun rekening staan, en die zij of geerfd of
met eigen kapitaal hebben gekocht. Voor hen is het van weinig belang of deze
acties meer of minder waard zijn ten gevolge van spel of tijdingen, omtrent een
van de vele schepen (van de Verenigde Oost-Indische Compagnie, A.H.). Zij willen
niet verkopen, maar er slechts de vruchten van plukken. Een hogere prijs schenkt
hun een denkbeeldig genot bij de gedachte dat ze met winst zouden kunnen
verkopen.

De kooplieden kopen een partij, paert, paertie of actie, zijnde verschillende
benamingen voor dezelfde handelseenheid van 500 pond Vlaamsch, omdat ze menen
dat deze meer waard wordt door een retourvloot die uit Indie verwacht wordt, of
van vredeskansen in Europa. Komt hun berekening uit, dan verkopen ze. Ofwel: ze
kopen contant en verkopen direct op termijn (levering op een latere datum)
wanneer de termijnprijs hoger ligt dan de contante prijs. Zo behalen ze met
weinig risico een kleine winst.

De spelers zijn speculanten. Dat komt van het Latijnse speculare, spieden,
uitvorsen, door uitvragen iets te weten komen, een geheim blootleggen.
Speculanten zijn altijd op zoek naar geheimen, kennis die een ander niet bezit.
Met die voorkennis slaan ze hun slag. Speculatie en voorkennis gaan hand in
hand. Zij bedienen zich van ingewikkelde verzinsels en fijne listen om het spel
naar hun hand te zetten. Er is geen haar zo dun, of zij weten het nog wel in de
lucht te kloven met hun vernuftigheden. Aldus De la Vega.

Wanneer je als particulier wilt of moet beleggen, ongeacht hoe, kies dan voor de
vorstelijke benadering, zoals De la Vega die beschrijft. Of denkt aan de wijze
waarop koningin Beatrix de miljarden van de Oranjes beheert. Zij zit vast niet
dag en nacht te internetten, te chatten met hitsige, leugenachtige medebeleggers
of te koekeloeren naar teletekst. Nee, zij beheert met waardigheid en voor de
lange termijn, wat behoudens uitzonderingen de beste manier is om rijk te
worden.

Miljoenen gewone Nederlanders beleggen al jarenlang en zonder dit zelf te
beseffen vorstelijk en voor de lange termijn, maar natuurlijk nooit zonder een
vleugje eigen risico. Je krijgt het niet cadeau. Zelfs Hare Majesteit, zwaar in
olie, leest vast weleens met gefronste wenkbrauwen over de bijstellingen van de
voorraden van haar Koninklijke Olie. Hoe beleg je nou vorstelijk als
particulier? Bijvoorbeeld via een langdurige, goede relatie, een baan voor het
leven, een eigen woning of door deel te nemen aan de pensioenregeling van je
werkgever.

Binnen een (tweeverdieners) relatie kan je financieel gezien meer dan alleen,
maar dat besef je pas wanneer je uit elkaar gaat. Met name de risico's van
(langdurige) ziekte, minder inkomen of werkloosheid kan je samen beter opvangen
dan alleen.

Een vaste aanstelling bij een bedrijf of instelling vormt samen met een
pensioenregeling en een eigen huis een levenslange basis voor je financiele
leven. Bekijken mensen dit zo? Nee. Men denkt vaak te licht of te onverschillig
over zo'n vaste baan, terwijl je die moet koesteren als een waardevolle
belegging. Die wijsheid dringt pas door na een gedwongen ontslag.

Wie een huis koopt, belegt in onroerend goed en is qua risico en rendement een
volbloed belegger. Een huiseigenaar gaat er vanuit dat zijn bezit op termijn
altijd zijn waarde behoudt. Niet altijd is dat zo. Huizen in het algemeen, het
gemiddelde van alle huizen in Nederland of in jouw stad, stijgen wel in waarde,
maar dat cijfer betekent niets. Het gaat erom of jouw huis meer waard wordt, als
belegging. Je hebt natuurlijk altijd het woongenot.

Werknemers in een collectieve pensioenregeling beleggen pas echt vorstelijk. Je
hoeft er helemaal niets voor te doen, de kosten zijn laag en de uitkering is
gegarandeerd levenslang. Wanneer je nu 25 jaar bent en op je 95ste heengaat, ben
je qua pensioen 70 jaar onder de pannen. Waarom zou je je dan druk maken over de
beurs wanneer beleggen zo eenvoudig is?

LOAD-DATE: July 17, 2004

LANGUAGE: DUTCH

                © 2004 PCM Uitgevers B.V.  All rights reserved.

                              54 of 107 DOCUMENTS

                                NRC Handelsblad

                                 July 13, 2004

Geen Marokkaans of Turks op school? Dan ook geen Fries

BYLINE: MIRJAM JANSSEN

SECTION: Opinie; Pg. 7

LENGTH: 546 words


Een Friese onderwijzer verzucht dat veel van zijn autochtone leerlingen thuis
alleen Fries spreken en dus een taalachterstand hebben (NRC Handelsblad, 8
juli).

Maar hoe zit dat nu? In de noordelijke provincies bestaat al jaren een
zelfbenoemde elite die de plaatselijke taal of het plaatselijke dialect bewaakt
als een grote cultuurschat. Met overgave stimuleren de leden van deze coterie
het Fries, het Gronings en het Drents. Zij kennen elkaar prijzen toe, schrijven
boeken over elkaar en zitten in clubs waarin men het erg met elkaar eens is.

Het meeste succes heeft de lobby voor het Fries gehad. Fries heeft in de regio
de status van tweede taal verworven. Er wordt verplicht Fries gedoceerd op
scholen, de Provinciale Staten vergaderen in het Fries en van buiten
aangetrokken hoogwaardigheidsbekleders moeten Fries leren. De Gronings en Drents
sprekende clubs hebben minder bereikt. Toch kunnen ook zij via de regionale
omroepen hun boodschap verkondigen. Al deze culturele activiteiten worden
vanzelfsprekend gesubsidieerd door de overheid.

Ondertussen blijkt uit onderzoek dat autochtone kinderen in de noordelijke
provincies steeds vaker een leerachterstand hebben. Het probleem is zo groot dat
minister Van der Hoeven van Onderwijs ook deze regio's wil laten delen in de
gelden voor achterstandsleerlingen.

Niet langer etniciteit, maar het opleidingsniveau van de ouders is voortaan het
criterium voor subsidie. Alleen voor kinderen van laagopgeleide ouders wordt nog
extra geld uitgetrokken.

Voorvechters van de lokale cultuur hebben vooral invloed op laagopgeleide
autochtonen die plat praten. Onder het mom van eigen cultuur en saamhorigheid
worden zij overgehaald dialect te blijven spreken, waardoor hun kinderen meteen
een achterstand oplopen.

Subsidiering van de lokale cultuur en de maatregel van de minister laten zich
moeilijk rijmen. We moeten kiezen. Of we blijven het Fries stimuleren en klagen
niet als kinderen alleen Fries spreken.

Of we erkennen dat het cultiveren van een lokale taal schadelijke effecten kan
hebben op de ontwikkeling van kinderen en houden op geld te steken in de
verspreiding ervan. Anders krijgen we de bizarre figuur dat het ene deel van de
overheid een regionale cultuur subsidieert, terwijl het andere deel geld
uittrekt om de negatieve gevolgen ervan ongedaan te maken.

Afschaffen van subsidies voor lokale talen en dialecten zou ook eerlijker zijn
tegenover de grote allochtone gemeenschap. Er mag geen Turks of Marokkaans meer
worden gegeven tijdens de reguliere lestijd. Maar waarom dan wel Fries?

Turken en Marokkanen zijn gewone Nederlanders dus het argument dat Fries van
groter historisch belang is gaat niet meer op. Verder is de vraag wat kinderen
in Friesland eigenlijk hebben aan les in die taal. Uit een rapport van de
onderwijsinspectie in 2001 bleek dat de kwaliteit van de lessen Fries 'nogal te
wensen overlaat'. Geef autochtone achterstandsleerlingen liever extra
Nederlands, daar hebben ze later in hun leven meer aan.

Minister Van der Hoeven doet er niet alleen goed aan subsidie uit te trekken
voor deze probleemkinderen. Het zou nog beter zijn als ze hen uit de klauwen
houdt van lokale elites die vooral hun eigen positie bewaken.

Mirjam Janssen is historicus.

LOAD-DATE: July 22, 2004

LANGUAGE: DUTCH

                © 2004 PCM Uitgevers B.V.  All rights reserved.

                              55 of 107 DOCUMENTS

                                NRC Handelsblad

                                  July 7, 2004

Militairen voor de klas

BYLINE: DRS. D.A. DEN BAKKER, ZEIST

SECTION: Opinie; Pg. 7

LENGTH: 505 words


Prof. J.M.Barendrecht vraagt zich in NRC Handelsblad van 1 juli af waarom
instellingen van de rechtsstaat niet innoveren. De gewone burger is uit het
zicht verdwenen, zo stelt hij. Een klantgerichte rechtsstaat met "rijdende
rechters", politici in de wijk en "verrassend eenvoudige oplossingen voor zoveel
mogelijk mensen" (omdat de Hema deze doelstelling ook uitdraagt), moeten onze
instellingen speelser, effectiever en inventiever maken.

In de planeconomie van de vroegere Sovjet-Unie was het doodgewoon: een
overtollige fabriek voor breinaalden kreeg met een pennenstreek opdracht om te
schakelen naar het fabriceren van breimachines. Niemand die zich ooit hoefde te
verantwoorden voor het resultaat, en de betreffende burgers/arbeiders waren
natuurlijk al helemaal geen punt van overweging. Minister Van der Hoeven kondigt
iets soortgelijks aan: 5.000 militairen kunnen volgens haar best worden
omgeschoold voor het onderwijs. Is haar mededeling dat deze mannen (misschien
hier en daar een vrouw) door hun lage opleiding vrijwel uitsluitend terecht
zullen komen in vmbo en beroepsonderwijs misschien bedoeld als geruststelling?

Bij het lezen van de eerste alinea's van het artikel kan de auteur nog op enige
sympathie rekenen. Zijn aandacht gaat terecht uit naar de ontoegankelijkheid van
de rechtspraak, het teveel aan regels en de noodzaak tot een herwaardering van
het begrip rechtsstaat.

Halverwege het schrijven van het artikel wordt hij waarschijnlijk opgeschrikt
door de aanblik van een dagvaarding op zijn deurmat, want hij schakelt elke
juridische emotie acuut uit. Hij somt alle instituties van de rechtsstaat op en
noemt deze conservatief, oud en beschrijft ze als willekeurig.

Niets blijft er over van het allesomvattende idee van scheiding der machten en
hij bepleit een vorm van anarchie waarin iedereen en alles lekker moet kunnen
experimenteren en meebeslissen over alles en iedereen.

Het idee dat instituties gesloten moeten kunnen worden om plaats te maken voor
daar is ie weer "rijdende rechters, maar dan beter", doet mij uiteindelijk
hardop wanhopen. Welk duizelingwekkend scenario danst er voor zijn ogen? Een
hallucinerende, betweterige samenleving waarin met gebruik van "gewone
mensentaal" een onsje ham (bij de Hema), de inhoud van een ontslagbrief en
bouwvergunning vooral "van ons" mogen zijn. Nergens tref ik in zijn betoog het
begrip legaliteit of rechtszekerheid aan, wat inhoudt dat een volk niet
overgeleverd wordt aan de waan van de dag, maar kan terugvallen op een
normatieve democratische orde.

Ik kan het hele idee slechts zien als een extreme vorm van beledigend cynisme:
de overtollige militairen worden behandeld als pionnen in het schaakspel, en
voor een baan in het onderwijs kun je kennelijk iedereen wel klaarstomen.

De AOB heeft wel een beetje gelijk: opnieuw wordt het aanzien van het onderwijs
geschaad, ja, zelfs bespottelijk gemaakt. Je zou als student wel gek zijn een
baan te ambieren in een sector die op deze manier in de publiciteit komt.

LOAD-DATE: July 7, 2004

LANGUAGE: DUTCH

                © 2004 PCM Uitgevers B.V.  All rights reserved.

                              56 of 107 DOCUMENTS

                                NRC Handelsblad

                                  July 5, 2004

Bizar inkijkje in familie

BYLINE: DOOR TOM KRELING

SECTION: Media; Pg. 17

LENGTH: 377 words


Het was op 19 augustus 2003 dat de familie Tokkie-Ruimgaart uit de wijk
Geuzenveld-Slotermeer landelijke bekendheid verwierf. Die avond vindt in de
straat waar de familie woont een ware veldslag plaats. Er wordt geschoten,
ruiten van diverse woningen sneuvelen en een woning wordt in brand gestoken met
een molotov-cocktail en brandt volledig uit. De zoektocht naar de oorzaak in
deze zesdelige serie Familietrots komt uit bij familievetes, werkloosheid en
partnerruil.

Met grote witte letters verft Gerrie Ruimgaart de woorden 'welkom thuis helt' op
het trottoir, voor een neefje die uit de gevangenis ontslagen is. Zijn ex-vrouw
Hanna Tokkie rijdt met haar brommobiel door de vers geschilderde letters. Een
voor een komen vervolgens de vijf kinderen van Hanna in beeld. Wat volgt is een
bizar inkijkje in een familiebestaan.

De uitleg van de betrokkenen over de chaos afgelopen augustus is laconiek. De
oorzaak ligt bij de partnerruil van de bovenbuurvrouw, waardoor haar ex verhaal
kwam halen. Ook bij het voorlezen van de dagvaarding van de
woningbouwvereniging, die een uitzettingsprocedure is begonnen, klinkt wat
gegniffel op de achtergrond. De klachten? Onder andere het gebruik van traangas,
zwaaien en schieten met pistolen, eieren gooien en poepen voor de deur van de
buren.

Het is een medewerker van de calamiteitendienst, die het uitgebrande huis moest
opruimen en die in twee zinnen samenvat waarom deze serie fascinerende televisie
oplevert. "Wij hebben hier de week van ons leven gehad. Thuis geloofden ze me
niet toen ik van hier vertelde."

Maar naast meeslepende televisie wordt hier duidelijk het falen zichtbaar van
diverse hulpinstanties en overheden. De wijk Slotermeer was ooit bedoeld voor
moeilijke gezinnen die tussen 'gewone' burgers aan een gestructureerd bestaan
konden proeven. Bij goed gedrag konden gezinnen doorstromen naar 'normale
wijken'. Dit is, onder andere door woningnood, nooit gebeurd. Wat overblijft in
de straat van de familie Tokkie-Ruimgaart is een verzameling van negen grote
families, verdeeld over 110 woningen die lijden onder werkloosheid, depressies
en uitzichtloosheid.

Familietrots - portret van een familieclan, IKON, Ned.1, 21.55-22.25u.

Hanna Tokkie.

(Foto Kadir van Lohuizen)

LOAD-DATE: July 5, 2004

LANGUAGE: DUTCH

                © 2004 PCM Uitgevers B.V.  All rights reserved.

                              57 of 107 DOCUMENTS

                                NRC Handelsblad

                                  July 2, 2004

Het buikpijndossier ; De neergang van de omroeporkesten

BYLINE: KASPER JANSEN

SECTION: CS; Pg. 18

LENGTH: 1721 words


Door gebrek aan politieke creativiteit en een onderlinge belangenoorlog dreigt
het Muziekcentrum van de Omroep uiteen te vallen. Het Nederlands muziekleven
loopt gevaar.

Urenlang sprak de vaste Kamercommissie voor Cultuur van de Tweede Kamer vorige
week over het voorstel van staatssecretaris Medy van der Laan om het Radio
Symfonie Orkest op te heffen. Van der Laan wil daarmee 5,5 tot 7,5 miljoen euro
bezuinigen op het Muziekcentrum van de Omroep. Er waren ook alternatieven die
het orkest deels in stand zouden houden, al leverden die een miljoen minder op.
Femke Halsema (GroenLinks) vroeg zich af waarover de discussie nog ging: "Op het
geheel van de rijksbegroting is de opbrengst een muizenkeutel." Jeltje van
Nieuwenhoven (PvdA) zag het nog scherper: "Het is een luizenkeutel."

Bezuinigen op kunst en cultuur levert financieel altijd relatief weinig op omdat
het rijk zo weinig spendeert aan kunst. Een procent voor cultuur op de
rijksbegroting is altijd een utopie gebleven, ook al werd dat nog tijdens de
laatste verkiezingen beloofd door lijsttrekker Boris Dittrich van
coalitiepartner D66. Zijn partijgenote Medy van der Laan is nu in het
kabinet-Balkenende II verantwoordelijk voor een bezuiniging van 19 miljoen op de
kunstbegroting, nog afgezien van de korting op de omroeporkesten. Het is de
grootste bezuiniging op kunst die ooit is doorgevoerd.

Bezuinigen op kunst en cultuur levert altijd relatief veel publiciteit en
discussie op, juist omdat de opbrengst daarvan zo gering is en de argumenten
daarvoor zo arbitrair zijn. Voor de huidige bezuinigingen zijn zelfs in het
geheel geen inhoudelijke argumenten. Integendeel, de Raad voor Cultuur
constateert in zijn algemeenheid een bloeiend kunstleven en tal van helaas
onvervulde wensen voor subsidies. Dat is vooral het geval op het gebied van de
muziek. "Het Nederlandse muziekleven is, mede door subsidie van overheden,
vitaal en zeer gedifferentieerd. Ook in het buitenland heeft Nederland een
uitstekende reputatie. Diverse orkesten, koren, ensembles (waaronder met
niet-westerse muziek), jazzgroepen en improviserende musici, popgroepen, dj's,
vj's maar ook kamermuziekgezelschappen en bijvoorbeeld de Nederlandse Opera
kunnen van wereldniveau worden genoemd."

Niettemin adviseert de Raad voor Cultuur aan Van der Laan om alle Nederlandse
orkesten en operagezelschappen de komende vier jaar te korten met 4,3 procent.
Samen met fikse kostenstijgingen komt dat neer op budgetverminderingen van rond
de tien procent. Ook voor het opheffen van het Radio Symfonie Orkest heeft Van
der Laan geen enkel inhoudelijk argument. Er moet worden bezuinigd op de omroep,
dat heeft het kabinet afgesproken en daarom moet het gebeuren.

Kil

Van der Laan kon die financiele taakstelling, die neerkomt op een
budgetvermindering voor de omroepmuziek van 22 procent, in de Tweede Kamer heel
helder en overzichtelijk uitleggen. En inderdaad, een andere dan een financiele
overweging zit er ook niet bij, met het Radio Symfonie Orkest is immers niets
mis. Het klonk ook erg kil, uit de mond van de staatssecretaris voor Cultuur.
Een warm woord over het belang van kunst en cultuur was er niet. Het leek zelfs
een Griekse tragedie: de goden hebben een onomkeerbaar besluit genomen, ze zijn
onvermurwbaar, ze zijn doof voor jammerklachten en dus zal het gebeuren.

En dus kan de staatssecretaris binnen dit rigide beleidsproces een
slachtofferrol aannemen. Ze was nog kortgeleden 'de beste jonge ambtenaar' van
het land en ziet als D66'er exact de bestuurlijke paradox waarin ze verkeert.
Zelfs haar partijgenoot Bert Bakker keurde haar plan om het Radio Symfonie
Orkest op te heffen af en eiste een beter plan, zonder daar overigens zelf een
voorstel voor te doen. De staatssecretaris, inmiddels een cynische
ervaringsdeskundige, spreekt over haar eigen bezuinigingen op het Muziekcentrum
van de Omroep dan ook als een 'buikpijndossier'. "Een goede beslissing is er
niet, alleen de minst slechte en het zal ook nooit een besluit zijn met een
breed draagvlak."

En al keurde de Tweede Kamer de opheffing van het Radio Symfonie Orkest in zijn
geheel af, daarmee was het orkest nog niet gered. De staatssecretaris blijft van
mening dat haar voorstel toch eigenlijk het beste was, omdat alle andere nog
slechter zijn. Dat komt vooral omdat ze zelf geen enkele politieke creativiteit
aandraagt, zoals uitstellen, herformuleren, in een ander kader onderbrengen,
nadere adviezen inwinnen, een commissie instellen, elders efficienter werken of
plotseling toch nog een potje vinden.

De voorgenomen bezuiniging op het Muziekcentrum van de Omroep zal hoe dan ook
doorgaan. Een van de Hilversumse alternatieven lijkt zelfs draconisch: de helft
van de 84 musici van het Radio Symfonie Orkest ontslaan, de andere helft een
nieuw arbeidscontract aanbieden van 70 procent. Het is geen wonder dat de
orkestleden dat niet dankbaar beschouwen als een aantrekkelijk 'reddingsplan'.
Je zult na een veeleisende conservatoriumopleiding eindelijk een goede baan
hebben, een gezin, een hypotheek en een autootje. En dan moet je dertig procent
van je salaris inleveren en niettemin vrolijk de muziekkunst bijven dienen door
tweederde van de tijd erg mooi te fiedelen of te fluiten en eenderde van de tijd
thuis op een houtje te bijten.

De onderlinge belangenoorlog binnen het Muziekcentrum van de Omroep (262 musici
bij vier orkesten en een koor) dreigt nu te leiden tot een fatale desintegratie
van de grootste muziekorganisatie van ons land, die een groot aantal concerten
geeft, te beluisteren in zalen en via Radio 4. De orkesten en de directeuren
vechten elkaar de tent uit. Dat komt ervan als een kunstinstelling of de
slangenkuil Hilversum zelf mag beslissen wat het beste kan worden opgeofferd in
'het algemeen belang'. Zakelijk directeur Ben Janssen en artistiek leider Jan
Zekveld besloten tot het opheffen van het Radio Symfonie Orkest om zo het
prestigieuze Radio Filharmonisch Orkest en het al even bijzondere Radio
Kamerorkest te sparen.

Inmiddels is Janssen vertrokken, heeft Zekveld bij een deel van de musici zijn
krediet verspeeld en staat de positie van de interim-directeur Monica Damen ter
discussie omdat ze instemde met het 'halve reddingsplan'. Onderlinge
solidariteit is zoek, het stadium van 'heersen' na het 'verdelen' is al lang
voorbij. "Dat komt ervan", zei Van Nieuwenhoven in de Tweede Kamer, "als je met
de kalkoen gaat overleggen hoe hij moet worden gebraden."

De oppositie in de Tweede Kamer, van LPF tot ChristenUnie, sprak over de
opheffing van het Radio Symfonie Orkest als "een onaanvaardbare vernietiging van
cultuur". Het kabinet-Balkenende zei nog vorig jaar in het regeerakkoord dat
'kunst inspireert en bijdraagt aan de kwaliteit van de samenleving'. Het kabinet
zou ook 'een sterke culturele infrastructuur stimuleren'.

Inmiddels hechten de coalitiepartners aanmerkelijk minder aan zulke immateriele
normen en waarden, ook als de instandhouding daarvan slechts een muizenkeutel of
een luizenkeutel kost. CDA-woordvoerder Joop Atsma is zelfs wars van hoge
kwaliteit en professioneel topniveau. Tegen lobbyende MCO'ers, die betoogden dat
de omroeporkesten zulke bijzondere dingen doen, zei hij dat bijzondere dingen
doen juist verkeerd was. Hij is daar faliekant tegen.

Atsma wil dat de klassieke zender Radio 4 vooral tegemoetkomt aan de wensen van
het gewone volk. Dat moet het nu doen zonder het commerciele Classic FM, dat
alleen korte stukjes van cd's draaide. "Er bestaat in het land een bloeiend
amateur-muziekleven. Breng op Radio 4 de koren en de korpsen."

De KRO heeft Radio 4 al vaarwel gezegd, de NCRV en de EO doen dat ook. En dus
ontbreekt in Hilversum de christelijke lobby die voorheen nog een steunpilaar
was onder de waardering van het CDA voor kwalitatief goede omroepmuziek.

Dedain

Het dedain voor de omroepmuziek is symptomatisch voor het verval van het ooit
onaantastbare prestige van de klassieke symfonische muziek en de opera. De Raad
voor Cultuur stelt voor eerst te bezuinigen en dan een nieuwe discussie te
beginnen over het orkestenbestel. De dubbele kaasschaaf van 4,3 procent
bezuinigen en de kostenstijgingen doet de orkesten vrezen voor de toekomst van
de symfonische muziek in ons land.

Onder PvdA-staatssecretaris Rick van der Ploeg promoveerde het Koninklijk
Concertgebouworkest nog tot "een boegbeeld van de Nederlandse cultuur". Het
kabinet-Balkenende II degradeert het wereldberoemde orkest weer tot oud vuil. De
orkesten voorspellen "dramatische gevolgen voor omvang en kwaliteit" van hun
activiteiten. Hetzelfde geldt voor de operagezelschappen.

De orkesten vroegen twee maanden geleden overleg met de staatssecretaris over
het garanderen van een toekomst voor de orkesten. Ook vroegen ze bevriezing van
de huidige subsidies, tot duidelijkheid zou bestaan over hun toekomst. Maar de
staatssecretaris weigert de orkesten aan te horen. Ook vroegen de orkesten aan
Van der Laan de Raad voor Cultuur een nader advies te laten geven over de vraag
hoe de symfonische sector de voorgestelde kortingen zou kunnen overleven. Maar
die vraag stelde Van der Laan niet aan de Raad. Ze is niet geinteresseerd in het
gezond houden van de symfonische sector, waarin ze elk jaar nog wel 75 miljoen
euro subsidiegeld steekt. Dat het klassieke muziekleven een periode van
verpietering ingaat, is haar geen zorg.

Nog maar kort geleden zei Van der Laan tegen de kaasschaaf te zijn. En ook
betoogde ze dat heldere keuzes moeten worden gemaakt en dat kwaliteit nu eenmaal
steeds meer geld kost. Maar de Raad voor Cultuur, die constateert dat de
orkestsector het geweldig doet, komt met aanbevelingen die de kwaliteit van
orkesten ernstig aantasten.

Het is duidelijk waarom de staatssecretaris zich doof en blind houdt. Goede
vragen en zinvolle antwoorden leiden tot een inhoudelijke discussie met
deugdelijke argumenten. Die discussie mag kennelijk niet worden gevoerd. Want al
wordt er cultuur vernietigd, al komt kwaliteit in het gedrang en al dreigt de
instorting van de hele muziekpiramide van veel amateurs en een smalle hoge top,
het kabinet-Balkenende heeft maar een doel: bezuinigen.

De kwaliteit van de orkesten wordt ernstig aangetast

Orkesten en directeuren vechten elkaar de tent uit

Orkestprotest in Den Haag op 23 juni foto Frank van Rossum/WFA

LOAD-DATE: July 2, 2004

LANGUAGE: DUTCH

                © 2004 PCM Uitgevers B.V.  All rights reserved.

                              58 of 107 DOCUMENTS

                                NRC Handelsblad

                                  July 1, 2004

Pak klassieke kern van rechtsstaat aan ; Regelgeving, geschiloplossing en
democratie kunnen moderner worden georganiseerd

SECTION: Opinie; Pg. 9

LENGTH: 2388 words


De instellingen van de rechtsstaat lijden onder ingesleten werkwijzen en
monopolieposities, vindt Maurits Barendrecht. Er moet meer ruimte komen voor
visie, creativiteit en inspirerend leiderschap. Want de rechtsstaat is er voor
de burger, niet andersom.

De democratische rechtsstaat is gebaseerd op enkele prachtideeen, die eind
achttiende eeuw zijn ontstaan. De belangrijkste zijn goed samen te vatten. De
overheid is gebonden aan regels. De bevolking bepaalt de inhoud van die regels,
en ook wie belangrijke functies krijgt. Mensen hebben fundamentele rechten
tegenover de overheid. Rechtspraak is onafhankelijk en onpartijdig.

De staat, kortom, zou geen werktuig meer zijn van de machthebbers. Zij was er
voortaan voor ons, om onze belangen te waarborgen en te dienen. Hoe goed dient
de rechtsstaat ons nu, ruim twee eeuwen later? Of, in de minder welluidende
termen van deze tijd, hoe 'klantgericht' is die rechtsstaat?

Laten we beginnen met de successen. Met bescherming van mensenrechten gaat het
goed, zeker als we een eeuw terugkijken. De meeste Europeanen hoeven niet meer
bang te zijn voor hun overheden. De vrijheid van de pers is groot, en zij kan
haar waakhondfunctie vervullen. De overheid houdt zich meestal aan de regels.
Rechtsspraak is integer en komt over het algemeen tot maatschappelijk
aanvaardbare uitspraken. De steun voor de centrale waarden en ideeen van de
rechtsstaat is dan ook nog steeds overweldigend.

Tegelijkertijd is er veel kritiek. De dagelijkse incidenten leveren veel
gesputter op, maar daarin klinken altijd weer een paar grondtonen door. Het gaat
dan om problemen die ieder kabinet weer op de agenda heeft, maar waarin nooit
een echte doorbraak wordt bereikt.

Een voorbeeld is het teveel aan regels. De administratieve lasten van die regels
voor het bedrijfsleven bedragen 17 miljard euro per jaar. Een ander voorbeeld is
het strafrecht, dat de balans maar niet kan vinden tussen het garanderen van
veiligheid en het tonen van respect voor individuen, slachtoffers zowel als
daders.

Wat ook steeds terugkeert, zijn klachten over de ontoegankelijkheid van de
rechtspraak. Wie onhandelbare buren heeft, of een probleem met een aannemer, zal
moeten slikken, want een gang naar de rechter duurt jaren en kost vele duizenden
euro's. Het recht lijkt geschillen op scherp te zetten en ze in een graaierige
claimcultuur te trekken. Mede uit angst voor claims, worden samenwerkingen
tussen bedrijven verpakt in steeds dikkere en duurdere juridische documenten,
naar Brits en Amerikaans voorbeeld. De dikke pakken documenten verdwijnen in een
la, en als ze er bij een conflict uit worden gehaald, bieden ze in de meeste
gevallen nog geen oplossing.

Een laatste voorbeeld betreft het getob met de democratie. Steeds minder mensen
zijn actief betrokken bij politiek en bestuur. Gerard van Westerloo schreef een
prachtig boek (Niet spreken met de bestuurder) over de gemeentepolitiek in
Arnhem, waarin alleen nog de mensen met de politieke en bestuurlijke banen
actief bleken te zijn.

De gewone burger is uit zicht verdwenen. Daarbij komt dat politieke debatten te
vaak gaan over incidenten en worden aangehitst door altijd hetzelfde type
vragen, gericht op de tegenstelling, en veel minder op feiten, wederzijds begrip
en goede oplossingen.

Intussen gaat het leven gewoon door, ook zonder goed functionerende rechtsstaat.
Acute crisissen zijn er maar zelden. Mensen kunnen regels altijd wel omzeilen,
als er te veel van zijn of als ze te ondoorgrondelijk worden. Met wat
dreigementen, of met veel inschikkelijkheid, worden geschillen ook wanneer er
geen goed toegankelijke rechter achter zit wel een keer beeindigd. Van een
politiek debat kun je wegzappen.

Hoe de rechtsstaat het doet, blijkt pas op termijn. En dat ziet er niet goed
uit. De bevolking blijft de prachtideeen achter de rechtsstaat wel steunen, maar
heeft op termijn steeds minder vertrouwen in de manier waarop de rechtsstaat
concreet vorm krijgt. Uit onderzoek blijkt bijvoorbeeld het vertrouwen in de
rechterlijke macht en in andere instituties als politieke partijen over een
langere periode duidelijk te zijn gedaald.

De standaardreactie in Den Haag op deze signalen is dat mensen te veel
verwachten van de overbelaste rechtsstaat. Is dat wel zo, zijn wij te
veeleisend? Als de rechtsstaat er voor ons is, is het toch ook aan ons om
verwachtingen te formuleren? Het onmogelijke kunnen we niet vragen, maar er zijn
wel onbenutte kansen. Voorbeelden hoe we de rechtsstaat beter voor ons kunnen
laten werken:

Wetten hebben nog de aloude vorm van kort geformuleerde bevelen aan burgers en
overheidsdienaren. Volgens een systeem uit de tijd van Thorbecke maakt het
parlement zijn wetten openbaar in het Staatsblad, en sinds kort ook in een
databank. Daarin zitten volgens de laatste telling nu 140.000 van die bevelen in
de vorm van wetsartikelen. Verder moeten we het zelf maar uitzoeken, met nog wat
voorlichting erbij. Maar is het niet vreemd dat een staat die zijn mensen wil
bereiken, beinvloeden en helpen, zijn belangrijkste communicatiemiddel zo inzet?

Waarom worden regels niet ontworpen vanuit de behoeften van ondernemers en
particulieren, voor hun veel voorkomende problemen. Neem het ontslagrecht. Dat
is voor gewone werknemers en werkgevers ondoorgrondelijk. Een wet daarvoor zou
een soort handleiding kunnen zijn, die werkgever en werknemer in gewone
mensentaal langs de onderwerpen leidt die zij zullen moeten bespreken, zoals de
redenen voor ontslag, de beste route naar een nieuwe baan voor de werknemer, en
de eventuele ontslagvergoeding. Een website zou daar bij kunnen helpen, met
duidelijke informatie over de gebruikelijke juridische oplossing voor deze
kwesties, en met simpele formulieren om de problemen die overblijven samen voor
te leggen aan de instantie die dan zal moeten beslissen. Koppel daar een
helpdesk aan die meteen de signalen oppikt hoe bruikbaar de regels zijn en snel
zorgt voor verdere invulling van normen, in plaats van ons jaren op
jurisprudentie te laten wachten. Wetten zijn er toch voor ons?

Geschiloplossing is een ander terrein waarop het veel beter kan. Over dit thema
is de laatste decennia veel ontdekt. Cruciaal is goede en directe communicatie
over elkaars ergernissen, behoeften en zorgen. Creativiteit bij het zoeken naar
oplossingen is ook belangrijk, en algemeen aanvaarde normen voor verdeling van
voor- en nadelen. Dat geldt bij ruzie over een erfenis net zo goed als bij een
meningsverschil tussen Ahold en haar aandeelhouders. Rechtspraak, de service van
de overheid als mensen er samen niet uitkomen, zou daarop kunnen aansluiten.
Maar rechtspraak is nog georganiseerd als een schriftelijke uitwisseling van
standpunten, zonder werkelijke dialoog, en met formalistische procedureregels.
Wie er ooit mee heeft gewerkt, voelt dat dit negentiende-eeuwse systeem
achterhaald is. Zelfs rechters raden mensen standaard hun eigen dienstverlening
af: 'Vindt op de gang alsnog een oplossing, of ga naar een mediator' is de
dagelijkse boodschap in de rechtszaal aan MKB-ers die een probleem met een
leverancier hebben, of aan anderen met een gewoon geschil. Bevreemdend. Waarom
innoveert de rechterlijke macht niet, zodat de overheidsgeschiloplossing onze
problemen snel en goed aanpakt, met behulp van de modernste kennis over
geschillen?

Tot slot de politiek. Iedere vier jaar worden wij als kiezer diep vernederd. De
meesten van ons hebben opvattingen over maatschappelijke vraagstukken, over waar
geld naartoe moet, over wie goed geregeerd heeft, en over de sterke en zwakke
kanten van leiders. Politici zeggen dat zij geinteresseerd zijn in wat mensen
willen, en beweren dat zij ook met ons praten als er geen camera's zijn. Maar
waarom stellen ze ons dan alleen die ene onmogelijk te beantwoorden vraag in het
stemhokje, om daarna met veel moeite te ontcijferen wat de kiezers nu eigenlijk
hebben bedoeld? En wat voor relevante informatie krijgen wij nu eigenlijk,
voordat wij onze mening bepalen? Naar de leiderskwaliteiten van Wouter Bos of
van de burgemeester van onze woonplaats moeten wij maar gissen, terwijl wij op
ons werk zien dat iedereen met enige verantwoordelijkheid systematisch wordt
beoordeeld.

Een klantgerichte rechtsstaat zou werkelijk nagaan waarover wij ons willen uiten
en welke informatie wij willen krijgen. Die zou onze opvattingen verzamelen, op
een voor ons gemakkelijke manier en ons laten zien wat met onze opvattingen
wordt gedaan. Maar neen, wij moeten maar politiek actief worden in een partij,
de pers volgen, of afwachten tot Den Haag weer een rondje heeft gemaakt langs
het erfgoed van Hans van Mierlo. Een extra stem voor een lokale
vertegenwoordiger, of een referendum waarin we weer alleen maar 'ja' of 'neen'
kunnen zeggen, maakt het voor ons echt niet aantrekkelijker. Afgezet tegen de
mogelijkheden van de 21ste eeuw, toont de huidige vorm van democratie maar
weinig respect voor de kiezers en voor hun opvattingen.

De instituties van de rechtsstaat laten deze kansen liggen. Er zijn wel
veelbelovende nota's en initiatieven, maar die leiden uiteindelijk nooit tot de
creatieve vernieuwing die buiten de rechtsstaat wel mogelijk blijkt. Wat maakt
de rechtsstaat nu zo star? Wie naar de redenen zoekt, vindt er al snel zoveel
dat zijn verontwaardiging omslaat in begrip. De centrale instituties van de
rechtsstaat, zoals rechterlijke macht, Raad van State, wetgevingsafdelingen op
ministeries, Openbaar Ministerie, Ministerie van Justitie en parlement, hebben
een monopolie. Zij krijgen dus geen concurrentieprikkels tot innovatie.

Deze oude instellingen staan bovendien bol van tradities, ingesleten werkwijzen
en gevestigde belangen. Juristen, de professionals van de rechtsstaat, zijn
vooral gewend om de naleving van bestaande normen te bewaken. De overheersende
basishouding is dan al gauw conservatief. Voor vernieuwing zijn andere dingen
nodig: inspirerend leiderschap, visie, creativiteit, organisatievermogen.

Waarschijnlijk speelt ook de grondwettelijke organisatie van de rechtsstaat hier
parten. Instituties van de rechtsstaat zijn onafhankelijk van elkaar opgehangen.
Effect van deze machtenscheiding is dat ieder zijn eigen wet, vonnis, of ander
ding doet: men kijkt wat er binnenkomt, behandelt dat op zijn eigen manier,
volgens de gestelde regels, en levert het af. De dagelijkse kritiek in de media
op 'justitie' wordt daarom, ook intern, steeds weer vertaald in harder en beter
werken: meer vervolgingen, meer straffen, minder fouten en kortere
doorlooptijden. Aan echte bezinning op de grotere verbanden komt men niet toe.
Misschien speelt ook een rol dat de rechtsstaat vaak wordt geassocieerd met
machtsverdeling en straf. Daarbij denk je niet onmiddellijk aan innovatie, laat
staan aan klantgerichtheid.

Hoe kunnen we de instellingen van de rechtsstaat beter voor ons laten werken?
Laten we beginnen met niet meer vanzelfsprekend vinden wat deze instituties
doen. Juist deze oude organisaties moeten indringend worden geconfronteerd met
de manier waarop soortgelijke dingen elders in de huidige samenleving worden
gedaan. Laten we ze bevragen. Waarom geen normale communicatie, in normale taal?
Hoe maken andere organisaties keuzes als zij overbelast dreigen te raken? Wat
weten jullie van onze behoeften? Wat doen jullie aan ontwikkeling van nieuwe
diensten? Wat worden onze kansen en mogelijkheden als jullie echt zouden
innoveren?

Op een of andere manier zullen we de durf moeten vinden om de klassieke kern van
de rechtsstaat aan te pakken. Het gaat om regelgeving, geschiloplossing en de
democratie. Daar stammen de basiswerkwijzen nog uit vorige eeuwen en daar liggen
dus grote kansen op verbetering.

Nieuwe dingen eraan toevoegen, zoals toezichthouders, politici die de wijk in
gaan, en nu ook weer mediators, dat zijn begrijpelijk reacties. Want zonder
ballast van het verleden kan vaak innovatiever en doelgerichter worden gewerkt.
Maar de effecten zijn beperkt, zolang verouderde instituties hun centrale
posities blijven houden. Bovendien gaan nieuwe en oude organen en initiatieven
elkaar overlappen, controleren en vliegen afvangen, en maken zij het systeem
steeds ingewikkelder en trager.

Het moet gewoon worden om met instituties te experimenteren, ze ingrijpend te
veranderen, of zelfs te sluiten. Om het mogelijke af te tasten en zichtbaar te
maken, zouden mensen van buiten rechterlijke macht of wetgevingsafdelingen
misschien eens een innovatieve 'rechtbank' kunnen opzetten of een eigentijds
wetgevingsproces. Zoals een 'rijdende rechter', maar dan beter: niet vanuit de
medialogica, maar met de oplossing van geschillen als uitgangspunt. De dingen
die instanties als Raad van State, Eerste Kamer en Hoge Raad al eeuwen voor ons
doen, kunnen nu ook veel slimmer en beter worden gedaan.

De rechtsstaat vernieuwen, ten slotte, is iets dat niet aan de bestaande
instellingen zelf kan worden overgelaten. Ministers Donner en De Graaf zitten in
de goede richting, met hun 'Bruikbare rechtsorde' en 'Andere overheid'. Maar hun
ministeries, hun partijen en het parlement dat hun voorstellen goed zal moeten
keuren, zijn deel van het probleem.

Als het beginsel van onafhankelijkheid en onpartijdigheid ook op de instituties
van de rechtsstaat zou worden toegepast, zouden andere kanalen moeten worden
gevonden om ze te vernieuwen. Er zijn genoeg personen buiten de rechtsstaat die
vernieuwingsprocessen kunnen vormgeven, zelfs in een woud van gevestigde
structuren en belangen. De gezondheidszorg is onlangs doorgelicht door de
bestuursvoorzitter van TPG Post. Zoiets zou een goed begin zijn. Nog meer 'van
ons' is de Hema, en die heeft volgens een woordvoerder van het bedrijf de
volgende missie: 'Verrassend eenvoudige oplossingen voor zoveel mogelijk
mensen.' Onweerstaanbaar, de gedachte om de instellingen van de rechtsstaat die
formule te laten toepassen.

Het zal moeilijk zijn, en ingrijpend. Maar de rechtsstaat, de basisorganisatie
van onze samenleving, is goud waard. Het kan veel effectiever en inventiever.
Misschien ook wel speelser, want de rechtsstaat neemt zichzelf dodelijk serieus.
En waarschijnlijk prettiger, warmer, menselijker. Voor ons.

Prof. J.M. Barendrecht is hoogleraar privaatrecht, Centrum voor
aansprakelijkheidsrecht, Universiteit van Tilburg.

Illustratie Frits Mueller

LOAD-DATE: July 1, 2004

LANGUAGE: DUTCH

                © 2004 PCM Uitgevers B.V.  All rights reserved.

                              59 of 107 DOCUMENTS

                                NRC Handelsblad

                                 June 30, 2004

Hup Holland

BYLINE: H.J.A. HOFLAND

SECTION: Opinie; Pg. 7

LENGTH: 948 words


Vorige week heb ik op deze plaats mevrouw Rita Verdonk, minister van Integratie,
valselijk beschuldigd. Ik dichtte haar toe dat ze van plan was geweest,
immigranten of allochtonen te testen op hun mate van integratie, het resultaat
daarvan een in vignet weer te geven, waarna ze dit zichtbaar zouden dragen. Dat
leek me een krankzinnig idee. Gelukkig is de waarheid anders. Hierbij mijn
verontschuldigingen.

Wat is dan de waarheid? Begin dit jaar heeft de Stichting voor Economisch
Onderzoek in opdracht van de minister bestudeerd of het mogelijk is, om met de
zogenoemde vignettenmethode de mate van integratie van allochtonen in de
Nederlandse samenleving vast te stellen. Het nieuwsbericht in deze krant van 1
maart bevat een fictief voorbeeld. 'Het 19-jarige meisje Fouzia dat een
MBO-studie volgt, draagt een hoofddoek en heeft een bijbaan. Ze kijkt graag naar
Goede Tijden Slechte Tijden, maar ook naar soaps op de Arabische zenders. Ze
leest de Metro. Autochtone vriendinnen heeft ze niet, ze is ook geen lid van een
autochtone club of vereniging. Hoe geintegreerd is Fouzia?' Op deze vraag moeten
experts en leken, gewone Nederlanders, het antwoord geven. Het lijkt me een
soort juryprocedure.

In lijn 3 zag ik een ongeveer 19-jarig meisje, oranje hoofddoek en oranje
oorhangers, verdiept in de kleurenbijlage van de Volkskrant over het 'bijneuken
in de zomervakantie'. Na drie haltes had ze de verhandeling uit. Ze pakte de
gewone krant van haar oranje rok. De voorpagina opende met de resulaten van een
onderzoek dat de krant in opdracht had laten uitvoeren. Nederland ziet moslim
niet staan was de kop. Dat nieuws sloeg ze over. Ze begon aan de voorbeschouwing
van de wedstrijd Nederland-Zweden.

Dit alles heb ik gezien, in de multicultureelste tram van Amsterdam, de dag voor
die gedenkwaardige waarop de mannen van Dick Advocaat de Zweden versloegen (346
jaar nadat admiraal Wassenaar van Obdam en zijn dappere matrozen in de Sont
hetzelfde hadden gedaan). Nooit gedacht dat ik de naam van onze beroemde trainer
nog eens in een column zou opschrijven. Hoe, vraag ik me af, ziet mijn
integratievignet eruit, vergeleken met dat van mijn oranje, gehoofddoekte
medepassagiere? Naar Goede Tijden Slechte Tijden kijk ik ook al niet.

Het vignettenplan is van de baan. Het probleem van de integratie blijft, niet
alleen in Nederland. Gisteren heeft president George W.Bush de vergadering van
de NAVO in Istanbul toegesproken. Hij sprak de hele wereld toe, zoals dat een
wereldleider betaamt. Maar in de markantste passages had hij het vooral over de
volken van het Midden-Oosten die zich met hulp van het vrije Westen van hun
achterlijke dictatuur moeten ontdoen. Dat is ook mogelijk als de islam hun
godsdienst is. De islam is even respectabel als andere godsdiensten. Het gaat
niet om een religie maar om de manier waarop vrijheid en menselijke waardigheid
in een staat gewaarborgd worden. Turkije, een democratie en een land waar de
islam de overheersende godsdienst is, hoort in de Europese Unie, zei hij zonder
poespas. Ik ben het met hem eens, sinds Turkije de doodstraf heeft afgeschaft.
Maar nu het misschien de hoofddoekjes gaat verbieden, begin ik weer te
twijfelen. Ik keek en luisterde naar Bush op CNN, ik heb er geen seconde van
gemist. Dat was niet de Bush die ik gewend ben. Soms leek het wel of daar een
ouderwetse, linkse intellectueel aan het woord was. Maar dan ook weer niet.

Wat zou het Nederlandse televisienieuws van deze toespraak gemaakt hebben?
Niets. Daar was de gebruikelijke deskundigheid over mensen die wel of niet ziek
waren en dan wel of niet terecht hun uitkering kregen, en was het onterecht, dan
moesten ze 30 procent minder krijgen. Voorstel tot nieuwe verdeling van de
opbrengst van de motorrijtuigenbelasting, ook in percentages. En het
ziekteverzuim met 20 procent gestegen op dagen dat Oranje voetbalt! Bezoek aan
restaurants met zoveel procent gedaald, maar cafebezoek weer toegenomen.
Allemaal belangrijk, ik onderschat het niet. Maar geen Bush. Niet te geloven wat
er in Nederland gebeurt als Irak een soort onafhankelijkheid krijgt en de
machtigste man ter wereld zijn beste rede houdt.

Mijn column van vorige week gaat niet in het bijzonder over de vignetten waarvan
ik de betekenis verkeerd heb begrepen, maar over de sluimerende paniek die zich
hier in het openbare leven vestigt. Bush - dat vind ik de beste passage uit zijn
rede - waarschuwde het Westen: we moeten ons hier niet neerleggen bij het
inzicht dat een botsing van beschavingen - naar de bestseller van Samuel
Huntington, The Clash of Civilizations - onvermijdelijk zou zijn. Het is wel een
grote stap, maar ik dacht aan de afscheidsrede van de Nederlandse historicus
Pieter Geyl over "de vitaliteit van de westerse beschaving", gehouden op 31 mei
1958, in de somberste tijd van de Koude Oorlog, toen het Westen ook aan zichzelf
twijfelde.

Vanmorgen toch nog even naar de radio geluisterd, voor alle zekerheid, om te
horen of er nog iets over Bush, de islam en Turkije gezegd werd. Een onderzoek
had uitgewezen dat "meisjes op steeds jonger leeftijd alcohol drinken", zei de
nieuwslezer. Bij het stappen op je twaalfde het al op een zuipen te zetten is
niet ongewoon, begreep ik. Mevrouw Hirshi Ali door rappers met de dood bedreigd.

De uitslag van nog een enquete: deze column wordt door 0,6 procent van de lezers
van de slijpsteen voor de geest gelezen. De rest: moslim, katholiek,
godloochenaar, bruin, wit, zwart, alles tussen de vier en honderdveertien, zit
met een oranje hoedje op naar de televisie te kijken. Als we verliezen,
landgenoten: niet gaan demoniseren! Geen kogelbrieven, en voor deze ene keer:
niet zeggen wat je denkt.

LOAD-DATE: June 30, 2004

LANGUAGE: DUTCH

                © 2004 PCM Uitgevers B.V.  All rights reserved.

                              60 of 107 DOCUMENTS

                                NRC Handelsblad

                                 June 26, 2004

Wel het geld en de rechten willen maar niet de plichten

BYLINE: AGATHA KOELEMAN-BOON, MIDDENMEER

SECTION: Opinie & Debat; Pg. 16

LENGTH: 270 words


Met grote verontrusting nam ik kennis van de woorden van Ilhan Akel in zijn
gesprek met Elsbeth Etty (Opinie & Debat, 19 juni). Het blijkt dat Ilhan Akel
geen enkele notie heeft van het hoe en waarom van het huidige stringente
vreemdeningenbeleid, van de inhoud van de opvattingen van wijlen Pim Fortuyn,
van de achterliggende overtuigingen binnen de VVD, en van de gevoelens en
traditionele opvattingen van veel mensen in onze samenleving.

Namelijk: dat mensen verantwoordelijk zijn voor hun eigen daden, dat mensen in
hun eigen onderhoud moeten voorzien, dat volwassenen voor hun eigen gezin moeten
zorgen, en dat volwassenen niet op kosten van de samenleving kunnen leven. En
dat er voor veel gewone Nederlanders allang een eind is gekomen aan het in de
watten leggen van de verzorgingsstaat, waarom zouden we dan meer solidariteit
met vreemdelingen moeten hebben dan met, bijvoorbeeld, onze eigen bejaarden?

Het is helaas zo dat veel allochtonen wel het geld en de rechten willen van
Nederland, maar niet de daarbij behorende verplichtingen van lang werken,
geduldig sparen, jarenlange studie, opklimmen na generaties, actief leren van de
Nederlandse taal. Het is zelf zo dat na verloop van tijd het beeld is ontstaan,
ook bij mij, dat een substantieel deel van de allochtonen hun huwelijkspartner
liever niet in Nederland zoekt. Wat een belediging eigenlijk: wel het
Nederlandse geld, maar niet de Nederlandse mens.

Het is goed dat Elsbeth Etty met dit interview laat zien hoe groot zijn gebrek
aan bewustzijn en aan voorstellingsvermogen is, wanneer het om inleven in
autochtone Nederlanders gaat.

LOAD-DATE: June 26, 2004

LANGUAGE: DUTCH

                © 2004 PCM Uitgevers B.V.  All rights reserved.

                              61 of 107 DOCUMENTS

                                NRC Handelsblad

                                 June 26, 2004

Criticaster van de VVD snapt niet wat tegenwoordig leeft 2

BYLINE: MR. W.B. SCHULLER, UTRECHT

SECTION: Opinie & Debat; Pg. 16

LENGTH: 193 words


Johan van Beek distantieert zich van de harde lijn zoals die door sommige
gezichtsbepalende VVD'ers in het integratiedebat wordt voorgestaan. Van Beeks
relaas illustreert dat de gewone Nederlanders en de immigranten voor wie
assimilatie geen punt vormt, in het algemeen vaderlandslievender zijn ingesteld
dan de liberale elite. Waar staat Van Beek zelf? De formele beginselen als
vrijheid, gelijkheid, menselijke waardigheid, beginselen waarbij wordt
geabstraheerd van religie en etnische identiteit opdat die door een ieder kunnen
worden omarmd, en waarop door de zogenaamde verlichtingsfundamentalisten bij
voortduring wordt gewezen, worden toch ook door hem onderschreven?

Van Beeks in dit verband gedane uitspraak acht ik tekenend, omdat daarmee
impliciet wordt aangegeven dat hij desnoods zijn eigen principes wil
verloochenen. Van Beek onderscheidt zich dus in geen enkel opzicht van de
pragmatisch ingestelde, beginselloze liberalen waaraan veel kiezers, onder meer
vanwege de weinig transparante besluitvormingsprocessen ten aanzien van,
bijvoorbeeld, de euro, immigratie en de toetreding van Turkije steeds meer
aanstoot zijn gaan nemen.

LOAD-DATE: June 26, 2004

LANGUAGE: DUTCH

                © 2004 PCM Uitgevers B.V.  All rights reserved.

                              62 of 107 DOCUMENTS

                                NRC Handelsblad

                                 June 26, 2004

Wandelen langs Madonna, pardon, Esther, mag toch

BYLINE: HANS STEKETEE

SECTION: Leven &cetera; Pg. 54

LENGTH: 409 words


Het conflict over wandelpaden rond het Britse landgoed van Madonna werd een
'mensenrechtenkwestie', maar lijkt nu opgelost, schrijft correspondent Hans
Steketee.

Wie in het Verenigd Koninkrijk een stuk grond koopt krijgt er vaak iets bij: een
openbaar recht van overpad dat soms al uit de middeleeuwen dateert en voor niets
hoeft te wijken. De nieuwe eigenaar heeft zelfs de plicht de rights of way op
zijn terrein begaanbaar te houden en de kissing gates, de oer-Britse houten
klaphekjes, en wegwijzers te onderhouden. Nog erger: hij moet vaak tolereren dat
er voortdurend wildvreemde wandelaars over zijn erf lopen.

Dat ondervonden de heer en mevrouw Ritchie, toen ze voor negen miljoen pond
(dertien miljoen euro) het landgoed Ashcombe kochten, 300 hectare bos en open
heuvelland in het graafschap Wiltshire, met een achttiende-eeuws huis dat
vroeger van de society-fotograaf Cecil Beaton is geweest. De Ritchies horen ook
bij de society: hij maakte de filmhit Lock, Stock and Two Smoking Barrels, zij
is beter bekend als de popzangeres Madonna, die sinds vorige week graag Esther
genoemd wil worden, in verband met haar liefde voor de kabbala (zie voorpagina
deze bijlage).

De Ritchie'tjes waren bang dat op de openbare weg die al een paar eeuwen op
dertig meter langs hun huis loopt vooral papparazzi en andere voyeurs zouden
wandelen. Ze lieten een kadastrale procedure beginnen toen de nieuwe 'zwerfwet'
(right to roam) naderde, waarbij 142 hectare van het landgoed door de regering
als openbaar terrein leek te worden gekwalificeerd. In dat geval zouden hun
"mensenrechten worden geschonden", aldus het echtpaar. De Ramblers Association,
de landelijke bond van natuurwandelaars, vormde een van de tegenpartijen. De
bond met 139.000 leden voert al langer strijd met boeren die paden expres
onderploegen en met grootgrondbezitters, vooral van nouveau riche-adel, die soms
met rokende geweerlopen 'hun' land verdedigen.

Beide partijen kregen vorige week vrijdag een beetje gelijk van de Inspecteur
voor Planning: op de helft van het omstreden gebied mag worden gewandeld. Daar
kunnen Lourdes en de kleine Rocco Ritchie dus voortaan gewone burgers in een
regenjack tegenkomen. Maar the anoraks, zoals de wandelende klasse bekend staat,
mogen niet bij de zangeres van Borderline voor de ramen gaan staan.

NIET TE DICHTBIJ KOMEN: het landhuis van Madonna en Guy Ritchie, hier afgedekt
met plastic en in de steigers

Foto AP

LOAD-DATE: June 26, 2004

LANGUAGE: DUTCH

                © 2004 PCM Uitgevers B.V.  All rights reserved.

                              63 of 107 DOCUMENTS

                                NRC Handelsblad

                                 June 19, 2004

'Als het maar beter met ze gaat' ; Proef vrije verstrekking heroine aan hopeloos
verslaafden wordt uitgebreid

BYLINE: DOOR ONZE REDACTEUREN TOM KRELING EN HANS MOLL

SECTION: Binnenland; Pg. 2

LENGTH: 1143 words

DATELINE: AMSTERDAM, 19 JUNI.


De vrije verstrekking van heroine aan hopeloos verslaafden in een aantal steden
is een succes. De proef wordt uitgebreid, besloot het kabinet gisteren. Maar het
extra geld is nog veel te weinig, vinden betrokkenen.

Een zwarte schoonmaakster zwabbert langs de poten van een stalen tafel. "No
problem", zegt ze "you can stay". Er staan vier robuuste, metalen asbakken op
tafel. Dit is de rokersruimte voor heroinegebruikers van de 'Medische Suppletie
Unit'. De hele kliniek ruikt naar schoonmaakmiddel, en naar heroine. Het hoofd
maatschappelijke en geestelijke gezondheidszorg van de GG&GD, Giel van Brussel,
omschrijft de geur als zoetig en geparfumeerd.

De eerste twee posten in Amsterdam en Rotterdam voor de vrije verstrekking van
heroine openden in 1998. Dat gebeurde na jaren discussieren, waarna toenmalig
minister Borst (Volksgezondheid) besloot een kleinschalig experiment toe te
staan voor "hopeloos verslaafde, ongeneeslijke gevallen" bij wie de reguliere
hulp faalde.

Na de start in de steden Amsterdam en Rotterdam werd de proef al snel uitgebreid
naar Den Haag, Groningen, Heerlen en Utrecht. In totaal gaat het om driehonderd
deelnemers verspreid over deze zes steden. Na een aantal positieve evaluaties
adviseerde in 2002 de door het eerste kabinet Balkenende ingestelde commissie
Paas, om op korte termijn ruim duizend verslaafden te voorzien van heroine. Dit
advies werd echter tot gisteren door Balkenende II genegeerd, maar nu is
besloten de proef toch uit te breiden.

In de vier grote steden wilden ze al langer veel meer verslaafden opnemen in het
heroine-experiment. Op dit moment nemen er in Amsterdam 75 verslaafden deel aan
de vrije verstrekking. Volgens de Amsterdamse wethouder Hannah Belliot (Zorg)
komen er echter in de hoofdstad alleen al zeker vierhonderd verslaafden voor in
aanmerking. Ze is daarom zwaar teleurgesteld over het maximum van duizend
plaatsen over het hele land, dat het kabinet gesteld heeft. "Ik ben blij dat de
proef uitgebreid wordt, maar met duizend plaatsen komen we er echt niet. Dan
kunnen wij ongeveer honderdtwintig mensen voorzien en dat is veel te weinig."

Dat drugsverslaving een probleem is, blijkt uit de drukte bij het metrostation
Weesperplein in Amsterdam, vlakbij de MSU. Daar heeft zich een uitzonderlijke
groep mensen verzameld. Een jonge jongen met lang haar vraagt mompelend hoe laat
het is. Hij heeft geen enkele tand meer in zijn mond. Op de stoep zitten een
paar mannen zwijgend en uitgeblust voor zich uit te staren. Een magere vrouw
loopt gejaagd en schichtig voorbij. Even later nog een keer. Hun aanwezigheid
duidt op het waterbed-effect, zegt Van Brussel. De politie jaagt ze weg van het
Centraal Station en uit Zuidoost. "Dan komen ze hier."

Om een beeld te geven van de verslavingsproblematiek in Amsterdam, circa 2.800
mensen krijgen methadon van de GG&GD, de huisarts of via de Jellinek kliniek.
Zeker tweederde heeft daaraan voldoende. "Zo nu en dan een bolletje cocaine en
ze hoeven niet meer te jatten voor hun gebruik", zegt Van Brussel. De rest van
de heroineverslaafden is polydrugsgebruiker en slikt, snuift of spuit ook andere
drugs. Zo worden cocaine en amfetamine gebruikt om de werking van heroine te
verdiepen en de op heroinegebruik volgende passiviteit te doorbreken.

Ongeveer vijfenzeventig drugsverslaafden krijgen heroine. Dat gebeurt in een
kleine kliniek aan de rand van de binnenstad. Daar is een wachtruimte, met tv en
koffieapparaat. Achter de balie staat een methadonapparaat, het lijkt sterk op
een espressoapparaat. Er zijn twee gebruikersruimten. Een voor de mensen die hun
portie oproken, de ander is voor de spuiters. In de spuitruimte liggen keurig op
naam geordend de zogeheten stuwbandjes waarmee de 20 procent spuiters hun
favoriete ader kunnen uitzoeken.

'sOchtends, 'smiddags en 'savonds, zeven dagen in de week, kunnen de
heroineverslaafden hier hun roesmiddel afhalen en onder streng toezicht
gebruiken. Camera's aan het plafond en spiegels langs de muren moeten voorkomen
dat de dope stiekem naar buiten wordt gebracht. Een Bac-meter (bloed-alcohol
meter) bij het toelatingsloket moet voorkomen dat een beschonken gebruiker
heroine krijgt.

Waar de heroine vandaan komt, mag Van Brussel niet zeggen. Het middel zit
verborgen in een grote kast achter een stalen deur die alleen open mag als er
twee mensen bij zijn. "Het beveiligingsniveau is te vergelijken met dat voor een
grote hoeveelheid goud en diamanten", zegt Van Brussel.

De verslaafden krijgen meer dan alleen goede heroine. "Rust is misschien wel het
belangrijkste wat we met dit programma de gebruikers kunnen bieden", zegt Van
Brussel. "Het cocainegebruik raakt op de achtergrond en de slaapproblemen gaan
weg. Oplossen doe je het probleem van de verslaving niet", zegt hij. Maar door
die dagelijkse routine kunnen ze zich beter aanpassen aan het dag- en nachtritme
van de gewone burgerman. Wat ze tussen de driemaal daagse heroine uitgifte door
doen, weet Van Brussel niet. "Bezigheden thuis" vermoedt hij. "Tot ze zich gaan
vervelen en een enkeling zelfs aan werk toe is. Maar je moet je doelstellingen
niet te hoog opschroeven. Het hoeft niet goed met ze te gaan, als het maar beter
gaat."

Van Brussel legt de nadruk op beperkte doelstellingen per client: rust en een
betere lichamelijke en geestelijke verzorging. Een bijkomend en zeer welkom
effect is dat de klanten van de MSU beduidend minder overlast plegen dan de
onbehandelde verslaafden. Volgens Van Brussel moet je ook niet proberen de
verslaafden coute que coute gedwongen te laten afkicken, zoals sommige
tegenstanders van drugsgebruik propageren. "De meeste verslaafden zullen hun
dope zo missen, dat ze weer zouden gaan inbreken, roven of fietsen stelen om
eraan te komen."

Volgens Belliot werd het tijd dat de overheid liet zien dat het ernst is met de
aanpak van overlast. "De politici uit Den Haag komen op bezoek, zijn enthousiast
over het project en willen de overlast van verslaafden aanpakken en steden
veiliger maken. Maar daar moet je dan ook middelen tegenover stellen."

De commissie Paas becijferde dat de behandeling van duizend patienten zou
uitkomen op ongeveerd 15 miljoen euro. Maar het kabinet besloot gisteren dat ze
niet meer dan een miljoen euro gaat betalen van de uitbreiding, bovenop de 5
miljoen die ze al betaalt voor het lopende experiment. De negen miljoen die
overblijft moeten gemeentes zelf financieren.

Volgens Belliot is dat belachelijk. Het is een "bovengemeentelijk" probleem,
stelt zij, waarvoor het Rijk moet betalen. Van Brussel zegt dat "het na
psychoanalyse de meest intensieve behandeling" is.

Volgens hem moet in ieder geval een deel van het geld dat nodig is voor
uitbreiding van het project komen uit de Algemene Wet Bijzondere Ziektekosten.
"Want als iets een bijzondere ziekte is dan is het deze verslaving wel".

LOAD-DATE: June 21, 2004

LANGUAGE: DUTCH

                © 2004 PCM Uitgevers B.V.  All rights reserved.

                              64 of 107 DOCUMENTS

                                NRC Handelsblad

                                 June 18, 2004

De rechtbank versus het volk

BYLINE: DOOR ONZE CORRESPONDENT CAROLINE DE GRUYTER

SECTION: Voorpagina; Pg. 1

LENGTH: 1187 words

DATELINE: ARLON, 18 JUNI.


Dutroux en zijn handlangers zijn schuldig verklaard aan de ontvoering van
Belgische meisjes. Maar 'de gewone man' blijft geloven in het bestaan van een
pedofielennetwerk.

"Ik zal dit spektakel missen", zegt een 62-jarige inwoner van Arlon aan de toog
van cafe La Wapiti, tegenover het gerechtsgebouw waar Marc Dutroux de afgelopen
drieenhalve maand heeft terechtgestaan. Sabine Dardenne, een van de twee meisjes
die de gruweldaden van Dutroux overleefden, bestelt een biertje. Dan gaat ze
weer naast de advocaat van Michel Nihoul zitten, een van de drie andere
verdachten in het proces. Aan Sabines tafel wordt hard gelachen. Er zitten
journalisten, nog meer advocaten, en zelfs een politieagent. De een gelooft in
de netwerktheorie, de ander weet zeker dat Dutroux alleen heeft gehandeld. Het
proces-Dutroux verbroedert de belangrijkste betrokkenen. Althans, op het eerste
gezicht.

Of die verbroedering ook voor niet-ingewijden geldt is twijfelachtig. De zitting
aan de overkant is even geschorst. Zeven juryleden hebben net gezegd dat ze
denken dat Dutroux werkte in opdracht van een netwerk van pedofielen, de andere
vijf zeggen dat hij alleen heeft gehandeld. Een mooie afspiegeling van de vox
populi: uit een recente peiling blijkt dat 67 procent van de Belgen heilig in
een netwerk gelooft. Maar het Belgische strafrecht bepaalt dat een meerderheid
van zeven tegen vijf te krap is. Dus moeten de drie rechters uitsluitsel geven.

Niemand in het bomvolle cafe twijfelt eraan wat die rechters dadelijk gaan
zeggen. Juryleden mogen 'met de buik' stemmen, maar rechters moeten zich op
feiten baseren. En die leveren geen hard bewijs dat er een netwerk is. "We zijn
terug bij af", zegt de gepensioneerde man aan de bar, die graag zijn mening maar
niet zijn naam geeft. "Toen Dutroux in '96 werd opgepakt, wist heel het volk dat
er een netwerk was. Belgie is het meest corrupte land van Europa. Je betaalt wat
en je krijgt vrijspraak. Zo gaat het hier. De echte feiten zijn verdonkeremaand.
De 8.000 haartjes die ze in de kelder van Dutroux hebben gevonden, zijn
bijvoorbeeld niet getest. Die hadden aangetoond dat er een netwerk was, dat weet
ik zeker. Dit is een schijnproces. Maar och, dat wisten we van tevoren. U nog
een biertje?"

Het proces-Dutroux moest een katharsis zijn, hoopte heel Belgie. Acht jaar
geleden, toen Marc Dutroux gearresteerd werd en het ene dode slachtoffer na het
andere werd opgegraven, schudde Belgie op zijn grondvesten. Toen bleek dat
politie en Justitie Dutroux al veel eerder hadden kunnen oppakken als ze beter
hadden samengewerkt, ging het volk verontwaardigd de straat op. Zie je wel, riep
men, dit land deugt niet! Velen geloofden dat politie en Justitie Dutroux
'gedekt' hadden, omdat hoge functionarissen in pedofilienetwerken hadden gezeten
waar Dutroux de meisjes voor leverde.

Er stonden honderden, duizenden Belgen op die - soms onder ede - de meest
ongelooflijke samenzweringstheorieen ontvouwden: over 'roze balletten' met
kinderen waar zelfs de koning aan mee zou hebben gedaan, speurders die 'op last
van hogerhand' uit de weg waren geruimd, of agenten die in Dutroux' kelder waren
afgedaald en daar 'expres' doof bleken voor stemmen van meisjes die daar
opgesloten zaten. Het Dutroux-proces, dat in maart begon, zou aan al die
speculaties een eind moeten maken. Verhalen zouden feiten worden, of naar de
prullenbak worden verwezen. For once and for all.

Maar dat gebeurde niet. Of het gebeurde misschien wel, maar niet overtuigend
genoeg. Getuigen spraken elkaar tegen, verdachten gaven diverse lezingen van de
feiten, niemand overtuigde niemand uiteindelijk. Tot de laatste dag was zelfs de
rechtbank tot op het bot verdeeld over de vraag of er een netwerk was of niet.
Dat het acht jaar duurde voordat Dutroux werd berecht, had veel te maken met het
feit dat de onderzoeksrechter en de officier van justitie met elkaar overhoop
lagen. "Veel cruciale vragen," zei de Brusselse socioloog Claude Javeau voor het
proces, "zullen blijven bestaan." De kans dat Belgie eindelijk een
zwaar-besmeurde bladzij in zijn geschiedenis zou kunnen omslaan, achtte hij toen
al minimaal. Het lijkt erop dat hij gelijk heeft.

Volgens velen was een van de vier verdachten, Michel Nihoul, de schakel tussen
Dutroux en een pervers netwerk van hooggeplaatsten. Een krappe meerderheid van
de jury dacht dat ook: er waren immers niet genoeg bewijzen dat hij niet die
schakel was geweest. Maar de drie rechters draaiden die redenering om: er was
ook geen bewijs dat Nihoul wel bij zo'n netwerk zat. De jury werd dus overruled
door de rechtbank. Voor de meeste toeschouwers van het proces (elke dag een
handjevol) was dit de bevestiging van wat ze allang dachten. "Naar het volk
wordt niet geluisterd," zei een hunner al weken geleden. Zij gaven de jury
applaus. Na de uitspraak van de rechters riepen zij 'Boe!'

Dutroux kan maximaal levenslang krijgen, Nihoul twintig jaar. Dutroux' ex-vrouw
Michelle Martin en zijn handlanger Michel Lelievre, hangt maximaal dertig jaar
boven het hoofd. Er is geen beroep mogelijk - alleen een procedure bij het Hof
van Cassatie, op basis van procedurefouten. Helemaal afgehecht is het proces dus
nog niet. De uitbaters van cafe Le Wapiti zullen de komende dagen nog genoeg
klanten over de vloer krijgen die, net als de afgelopen weken, om het hardst
speculeren over strafmaat en mate van eerlijkheid die deze rechtbank kan worden
toegedicht.

Na afloop van de zitting storten honderden verslaggevers zich op de familie van
de slachtoffers, de advocaten en de twee overlevende meisjes. Die lijken zich
allen bewust van het maatschappelijke explosiegevaar, en zeggen dat ze zich bij
de uitspraak neerleggen. Zelfs de warmste pleitbezorgers van de netwerktheorie
zien het van de positieve kant: Nihoul kan twintig jaar cel krijgen omdat hij
toch schuldig is aan drugshandel en mensenhandel.

"Dat is al heel wat," vindt zelfs Paul Marchal, vader van de vermoorde An. Maar
voor de rechtbank staan ook gewone burgers. Buurtbewoners, met kleuters aan de
hand. Leden van de paar witte comites die nog niet aan ruzie ten onder zijn
gegaan - lokale groepjes die zijn ontsproten aan de Witte Mars in 1996 en die
strijden voor 'de waarheid'. Zij geven ongezouten hun mening. "De twijfel
zegeviert", roept Freddy Dewitte van het 'Observatoire Citoyen', een wit comite
in Arlon. "Alles is onder het kleed geveegd. Ik begrijp niets meer van de
Belgische Justitie."

Maar een oudere dame doet juist haar beklag over "de maffia" van witte comites:
"Ze snoeren me de mond en jouwen me uit als ik zeg dat ik het niet me ze eens
ben." Een vrouw met een wit strikje op haar trui duwt haar ruw opzij: "Crapuul!
Wat voor nonsens sta je nu weer te verkopen?!" De oudere dame maakt zich
doodsbang uit de voeten. "Ik vermoord u nog eens!" sist ze verderop. Voor
sommigen is het begin van een katharsis zelfs nog niet in zicht.

Michel Nihoul, Michel Lelievre, Michelle Martin en Marc Dutroux luisteren naar
het vonnis van de jury. (Foto AP)

Sabine Dardenne en Laetitia Delhez, slachtoffers van Marc Dutroux, na de
jury-uitspraak. (Foto AFP)

LOAD-DATE: June 18, 2004

LANGUAGE: DUTCH

                © 2004 PCM Uitgevers B.V.  All rights reserved.

                              65 of 107 DOCUMENTS

                                NRC Handelsblad

                                 June 15, 2004

Kerkorian gokt op congressen ; Investeerder wil dominante positie in hotels Las
Vegas verwerven

BYLINE: DOOR ONZE CORRESPONDENT VIKTOR FROLKE

SECTION: Economie; Pg. 15

LENGTH: 860 words

DATELINE: NEW YORK, 15 JUNI.


Investeerder Kirk Kerkorian heeft via MGM Mirage een miljardenbod uitgebracht op
concurrent Mandalay Bay Group, hotels-annex-casino's in Las Vegas. Vrees voor
een monopolie is er niet.

Met de overname van concurrent Mandalay Bay, die naar verwachting vandaag zal
worden bezegeld, wil Kirk Kerkorian, de 87-jarige miljardair achter MGM Mirage,
het grootste casino-imperium van Las Vegas creeren. Dit heeft niet zozeer te
maken met een stijging van de goklust onder Amerikanen. Een toenemend deel van
de omzet uit dit imperium zal namelijk voortkomen uit activiteiten die weinig
tot niets met gokken te maken hebben, zoals theatervoorstellingen, nachtclubs en
het organiseren van congressen.

"Kerkorian wil Mandalay hebben om zijn congrescentrum", zegt Rod Smith, een
onafhankelijke casino-analist in Las Vegas. Mandalay bouwde vorig jaar een
congrescentrum dat de strijd aanbindt met het gevestigde Las Vegas Convention
Center. De stad in Nevada trekt de meeste conferentie-bezoekers van de Verenigde
Staten, en hun aantal steeg vorig jaar met 11 procent.

De markt die wel op gokken is gericht wordt zwaarder bevochten. Niet alleen
bouwt Steve Wynn, de bekende casino-ondernemer en kunstverzamelaar, aan een
nieuw complex in Las Vegas, ook krijgt de stad steeds meer concurrentie van
casino's in indianenreservaten in Californie.

Mandalay Bay is zelf vooral bekend om zijn gelijknamige, trendy
tropisch-Aziatische hotel-casino aan het zuidelijkste eind van de Strip, de
centrale boulevard van Las Vegas, compleet met nachtclubs en diverse
restaurants. Maar het bezit ook Circus Circus, het traditionele casino voor de
gewone man, het Excalibur en het Luxor, alsmede enkele casino's bij Chicago en
Detroit. MGM Mirage heeft de Mirage, de MGM Grand, het luxueuze Bellagio,
Treasure Island en diverse belangen in binnen- en buitenland. Kerkorian bezit op
zijn beurt 53 procent van MGM Mirage door zijn investeringsmaatschappij
Tracinda. Daarnaast bezit hij nog 74 procent van MGM, de filmmaatschappij, die
de rechten bezit op de James Bond-films.

Vorige week leek het nog alsof Mandalay niet gediend was van MGM Mirages
overnamepogingen. Maar gisteren maakte MGM Mirage bekend zijn eerdere bod op
Mandalay met driehonderd miljoen dollar (250 miljoen euro) te hebben verhoogd
tot in totaal 7,9 miljard dollar in contanten en over te nemen schuldenlasten.
Bovendien zou het afzien van de ontsnappingsclausule. Daarin staat dat MGM
Mirage het recht heeft om binnen een termijn van vijftien maanden de deal te
annuleren tegen betaling van honderd miljoen dollar.

Het is niet zeker dat de raad van commissarissen van Mandalay, die vandaag
vergadert, het laatste bod accepteert. Afgelopen zondagmiddag leek de zaak
beklonken toen Mandalay-topman Michael Ensign rechtstreeks telefoneerde met
Kerkorian. Maar daarna maakten Mandalays advocaten opeens bezwaar tegen een
voorgenomen gemeenschappelijke verklaring aan de pers, omdat daaruit een
dwingende werking zou uitgaan. Later die avond vond MGM Mirage weer een ander
struikelblok: een gunstige afvloeiingsregeling voor managers bij Mandalay die
een exodus van personeel zou kunnen veroorzaken. Er werken 34.500 mensen bij het
bedrijf.

Kenners van de casino-industrie kijken niet op van de deal, die elf
hotel-casino's op de centrale Las Vegas Strip samenvoegt en met zo'n 36.000
hotelkamers ongeveer de helft van de markt beheerst. "Dit soort consolidatie
past in een trend die al langer gaande is", zegt Dave Schwartz, verbonden aan
het Gaming Research Center van de Universiteit van Nevada. "Beursgenoteerde
ondernemingen krijgen langzaam maar zeker een steeds grotere greep op de Strip."

Bij de laatste grote deal in Las Vegas speelde Kerkorian - de van oorsprong
Armeense oud-bokser en nummer 33 op de lijst van rijkste Amerikanen - eveneens
een grote rol. In 2000 nam MGM Grand de Mirage en het Bellagio over van Wynn.

De combinatie MGM-Mandalay zal met een omzet van in totaal bijna 6,5 miljard
dollar andere beursgenoteerde groepen, zoals Harrah's en Ceasar's, ver achter
zich laten. De sector kijkt halsreikend uit naar landen als Groot-Brittannie en
Australie, waar de bestaande gokverboden langzaam worden opgeheven en de vrije
markt een kans krijgt.

De meeste analisten verwachten dat de deal met Mandalay zonder veel problemen
door de lokale en nationale mededingingsautoriteiten zal worden goedgekeurd, al
was het alleen maar omdat bijvoorbeeld International Game Technology, een
gokautomatenfabrikant, ook tweederde van de Amerikaanse markt heeft. Mogelijk
zal MGM-Mandalay in Detroit een belang moeten verkopen, om daar geen
monopoliepositie te verkrijgen.

"In Las Vegas heerst nog genoeg concurrentie, zelfs met een partij die 50
procent van de casino's heeft", meent onderzoeker Schwartz. "Het is relatief
eenvoudig een nieuw casino te beginnen. Kijk maar naar Little Nugget, een
traditioneel casino dat onlangs werd heropend door nieuwe eigenaren."

Kirk Kerkorian. (Foto Bloomberg)

Hotels van de Mandalay Resort Group waarop Kerkorian een bod wil doen. Het gaat
daarbij niet zozeer om de casino's, maar vooral om het bijbehorende
congrescentrum. (Foto AP)

LOAD-DATE: June 15, 2004

LANGUAGE: DUTCH

                © 2004 PCM Uitgevers B.V.  All rights reserved.

                              66 of 107 DOCUMENTS

                                NRC Handelsblad

                                 June 12, 2004

Dromen over seks

BYLINE: BERNARD HULSMAN

SECTION: Leven &cetera; Pg. 57

LENGTH: 405 words


Popzanger JC Chasez is geen gemiddelde man. Denkt Jan Modaal volgens gedegen
onderzoek elke zeven minuten aan seks, JC Chasez denkt er niet aan, maar droomt
er de hele dag van: All Day Long I Dream About Sex, heet zijn nieuwe single. En
's nachts, zo laat hij ons in dit liedje weten, droomt hij er niet van, maar
denkt hij er aan: "And all night long I think about sex", zingt hij.

Net als Justin Timberlake is JC Chasez een ex-lid van NSYNC, een van de vele
boybands die door de muziekindustrie de laatste jaren met militaire precisie en
wonderlijk succes in het leven zijn geroepen. Maar terwijl Timberlake na zijn
carriere als NSYNC-lid uitgroeide tot een ster, wil dit met JC Chasez niet zo
lukken. All Day Long I Dream About Sex is zijn nieuwste poging een hit te
behalen. Als zovele anderen probeert hij dit met retro: de synthesizerklanken
van zijn nummer doen denken aan iets van Duran Duran, een van de ergste groepen
uit de jaren tachtig.

Wonderlijk genoeg is de videoclip bij All Day Long I Dream About Sex uiterst
beschaafd. Gezien het onderwerp van het nummer ('Feel the rhythm, hit the spot,
getting hot, all night long') en de tijdgeest die steeds blotere en geiler
bewegende vrouwen in clips en reclames dicteert, hebben de modellen die Chasez
omringen opvallend veel kleren aan. Seks wordt alleen gesuggereerd door stukjes
uit zwart-wit-films van pompende machines en dergelijke. Vreemd genoeg zitten
hier ook beelden van instortende fabrieksschoorstenen tussen, alsof voortdurend
denken aan seks uiteindelijk leidt tot erectieproblemen.

Het is alsof Chasez' platenmaatschappij eigenlijk ook niet meer gelooft in
Chasez' loopbaan en alleen nog bereid was om een heel klein bedrag uit te
trekken voor zijn laatste videoclip. Chasez en zijn playbackende band zijn
gekleed in goedkope witte pakken en het geld voor decors was zichtbaar op. Toch
heeft de platenmaatschappij voor de clip de niet onbekende clipregisseur Todd
Kellstein ingehuurd en het aantal dansende modellen is niet gering. De
klungeligheid van de clip is dan ook opzet, zo laat Kellstein op internet weten:
hij heeft bij de retro-muziek van Chasez een retro-clip willen maken met beelden
van 'goedkope pornografie' uit de oude doos. Dit is dan jammerlijk mislukt: van
pornografie is geen sprake, ook niet uit de oude doos, en de retro van All Day
Long I Dream About Sex is niet herkenbaar als retro, maar oogt alleen goedkoop.

LOAD-DATE: June 18, 2004

LANGUAGE: DUTCH

                © 2004 PCM Uitgevers B.V.  All rights reserved.

                              67 of 107 DOCUMENTS

                                NRC Handelsblad

                                  June 5, 2004

De engel van de achterbuurt ; Annalisa (14) is symbool voor volksstrijd tegen
maffia

BYLINE: BAS MESTERS

SECTION: Zaterdags Bijvoegsel; Pg. 39

LENGTH: 2438 words


Moslimterroristen in Italie doen zaken met de Napolitaanse maffia, zeiden de
autoriteiten afgelopen maand. En de inwoners van Napels voelden zich al niet
veilig. In sommige buurten van de stad vechten maffiaclans om iedere straathoek.
'Ik heb op Berlusconi gestemd, maar ik heb me vergist.'

Het lijkt wel een film. Op een balkon in Napels staan drie rechercheurs te
worstelen met wasgoed. Twee houden een keukentrap vast. De derde omcirkelt met
viltstift zeven kogelgaten in het afdak boven hem. Beneden in de Via Vicaria
Vecchia tuffen meisjes op brommers voorbij. Stoere kerels met sikkies en
zonnebrillen kijken vanaf hun motor of in groepjes toe hoe politieagenten,
cameralieden en fotografen hun werk doen.

Het is een dag na de begrafenis van Annalisa Durante, een meisje van veertien
jaar. Naar de politie aanneemt is ze als levend schild gebruikt door Salvatore
Giuliano, negentien jaar. Giuliano is een nakomeling van wat voorheen de
machtigste clan was van de Napolitaanse maffia, de camorra.

Annalisa zat met twee vriendinnen op een motorkap. De jonge bendeleider hing
rond in de buurt en zou zich achter Annalisa hebben verscholen. Ze zou zijn
omgekomen door kogels die twee aanvallers op een scooter voor Giuliano in
gedachten hadden. Giulano is inmiddels gearresteerd, zijn twee rivalen zijn nog
voortvluchtig.

Twintig meter van de zoekende rechercheurs staat Giovanni Durante, de vader van
Annalisa, voor de ingang van het trappenhuis van zijn flat. Hij wordt omringd
door familie: Franco, een van zijn negen broers, neefje Genni en schoonzoon
Enzo. De laatste is een man van 43 die met zijn vrouw en acht kinderen in een
tweekamerwoning woont en een kapperszaakje runt op de begane grond van een flat.
Voor zijn flat werd Annalisa vermoord. Hij hoopt dat haar dood niet vergeefs was
en dat zijn kinderen beter beschermd zullen worden door de politie.

De vader van Annalisa gaat naar boven om een foto van haar te halen. Annalisa
blijkt een mooie puber met lang goudblond haar en groene ogen. "De mooiste engel
van Forcella en nu van het paradijs", hadden haar vriendinnen op een spandoek
geschreven.

Gisteren is haar eerste brommer thuis afgeleverd, vertelt haar vader. Sinds een
jaar mocht ze een dag per week uit, op zaterdag. Uitgaan betekende beneden,
onder het zes verdiepingen tellende gebouw, kletsen met vriendinnen. Maar zelfs
dit bleek gevaarlijk in Forcella, een wijk die al decennia door de camorra wordt
beheerst. De camorra is actief in wapen- en drugshandel, afpersing, infiltratie
in de bouwwereld en het illegaal namaken van merkartikelen. Afgelopen maandag
stelde de leider van de antimaffia-unit van het Italiaanse openbaar ministerie
dat er ook banden zouden bestaan tussen de camorra en terroristische
moslimorganisaties. De camorra zou wapens in ruil voor drugs leveren.

De wijk, de stad, zelfs het land reageerde geschokt op de moord op Annalisa. De
dood van het kind is voor velen het bewijs dat het stadsbestuur nog altijd niet
in staat is om onschuldige burgers te beschermen. Een menigte van
vijftienduizend Napolitanen volgde vader Giovanni toen deze zijn dochter in een
witte kist naar haar laatste rustplaats begeleidde. Zijn vrouw Carmella was,
verdoofd door verdriet, thuisgebleven. Ze strooide vanaf het balkon bloemen over
de baar.

Toen Annalisa werd begraven, klopte haar hart al in het lichaam van een Romeins
leeftijdsgenootje verder. "Ik voel me wat beter, als ik daar aan denk. Ik wil
dat kindje ooit gaan opzoeken", zegt vader Giovanni daar nu over. Longen en
andere organen van zijn dochter boden nog eens drie kinderen een toekomst.

Annalisa's witte kist was bedoeld als 'teken van onschuld en hoop op nieuw
leven'. Toen de stoet langs de vesting van de verzwakte camorraclan Giuliano en
die van de Misso-clan kwam, schreeuwde de menigte: "Jullie moeten opkrassen uit
Napels. Wij willen alleen vrede."

Zo is Annalisa het symbool geworden van het nieuwe verzet tegen de camorra. De
jonge priester van de wijk, Don Luigi Merola, verwoordde dit verzet toen hij
tijdens de begrafenis onder veel bijval zei dat "de legaliteit moet groeien in
deze wijk" en "dat we voor niemand bang meer zijn". Maar de vraag die de vader
van Annalisa de volgende dag alweer stelde was wat er zou gaan gebeuren als de
politie zich straks heeft teruggetrokken uit de wijk. Blijft iedereen dan uit
angst weer binnen?

Kleutercreche

Rosa Russo Iervolino, de burgemeester van Napels, staat op uit haar stoel en
wijst naar het raam van haar klassiek gedecoreerde werkkamer. "Napels is rijk
aan contrasten. De meerderheid van de mensen is goed, rustig, gul en heeft
respect voor jongeren en ouderen. Maar we hebben hier ook te maken met een
diepgewortelde organisatie, de camorra. Die is veel machtiger, rijker en wreder
geworden na de overstap van sigarettenhandel op drugshandel in de jaren
tachtig."

Iervolino ontkent dat de politie jarenlang afwezig was in de volksbuurten zodat
ze in de greep kwamen van de camorra. "Enkele weken geleden heeft de politie nog
een bende van 24 harddrugsdealers opgerold", zegt ze. Maar ondanks haar
ontkenning belooft ze beterschap: "Ik heb net met de president van de regio en
de minister van Binnenlandse Zaken besloten dat er in de straat waar Annalisa
werd gedood een nieuw politiebureau komt."

Daarmee zal ze de camorra niet verslaan, geeft ze toe. "Dat zal de Napolitaanse
politie alleen nooit lukken." Daarvoor is de organisatie te vermogend en te zeer
verweven met de internationale drugssyndicaten. Volgens schattingen heeft de
camorra alleen in de drugshandel al een omzet van 16 miljard euro. Een dergelijk
machtig apparaat is volgens Iervolino "alleen in samenwerking met de
internationale politie te breken."

Maar Iervolino wil niet alleen praten over de camorra. Ze beklemtoont dat Napels
een rijk cultureel leven heeft. De theaters worden druk bezocht, vertelt ze, en
de grootste boekhandel van Italie bevindt zich in deze stad. Ook op andere
gebieden wordt dagelijks vooruitgang geboekt. "Vandaag nog heb ik in een
buitenwijk een kleutercreche voor tachtig kinderen geopend die de modernste
faciliteiten biedt, morgen open ik een nieuwe markthal in een buurt."

Ook volgens andere Napolitanen is er inderdaad veel gebeurd de laatste tien
jaar. De jaren tachtig waren zwarte jaren. De stad was gedompeld in een diepe
economische crisis, doordat de scheepswerven en de staalindustrie werden
ontmanteld. Dertigduizend mensen verloren hun baan. Het waren ook de jaren van
de camorra-oorlog. Na de aardbeving van 1980 streden de clans om aanbestedingen
voor de herstelwerkzaamheden en om de lucratieve handel in drugs. Er vielen vele
doden. Wie kon, trok weg uit de volkswijken.

"Bovenop alle ellende kwam nog eens het Verdrag van Maastricht dat Italie dwong
zijn publieke financien op orde te brengen om mee te kunnen doen aan de
monetaire unie", vertelt Michele Gravande, de voorzitter van de lokale
communistische vakbond. Er moest 50 miljard euro worden bezuinigd. Veel mensen
die na hun ontslag nog een uitkering hadden raakten deze kwijt.

Maar na de arrestatie van veel camorrabazen en de schoonmaak in de politiek in
het begin van de jaren negentig gloorde nieuwe hoop. De burgemeester werd
voortaan direct gekozen, zodat hij minder afhankelijk zou zijn van corrupte
politieke partijen. Antonio Bassolino kwam aan de macht namens de communistische
partij. "Hij overtuigde de Napolitanen ervan dat ze zich op eigen kracht konden
redden", zegt Gravano. "Mensen waren zich bewust van de economische achterstand
van de stad, maar trots op de eeuwenoude geschiedenis."

De organisatie van de G7-top, van de machtigste industriele naties, in 1994 in
Napels, leverde extra geld op van onder meer de Italiaanse staat. Met Barcelona
als voorbeeld begon de verbouwing van de grauwe industriestad met de rug naar de
zee tot een cultuurcentrum dat cruiseschepen en zeiljachten in de
gemoderniseerde haven met open armen ontvangt. Een nieuwe metro die het mogelijk
maakte om de auto uit delen van het stadscentrum te verjagen, was een belangrijk
onderdeel van de metamorfose.

Wie nu de graffitivrije en met kunstwerken versierde metro verlaat bij Piazza
Dante, komt boven in een glazen halte die zicht biedt op het heringerichte
plein. Een paar schilderachtige straatjes verder is Piazza Bellini, waar zich
een van de mooiste literaire cafes van Italie bevindt: Intra Moenia van
historicus Attilio Wanderlinghe. Typemachines, inktpotten, poeziebundels,
klokken, theepotten staan hier in vitrines, aan de muren hangen zeefdrukken.

Wanderlinghe was een van de honderden Napolitanen die begin jaren negentig
vanuit de stad het offensief van burgemeester Bassolino steunden. Bij het
autovrij krijgen van het plein voor zijn boekhandel nam hij het op tegen de
camorra die daar de parkeergelden inde. "Ik ben bedreigd", zegt hij. "Er zijn
winkels uitgebrand. Maar de camorra is intelligent. Ze weet wanneer ze zich moet
terugtrekken. Het voetgangersgebied is er gekomen."

Maar sinds een aantal jaar stagneert de ontwikkeling, meent historicus
Wanderlinghe. De echte problemen zijn niet opgelost. Napels blijft uit twee
steden bestaan die naast elkaar en door elkaar leven, zegt hij. In vroeger
eeuwen, toen de Bourbons over Napels regeerden, woonden arm en rijk weliswaar in
dezelfde straten, maar waren ze sociaal toch strikt gescheiden. De heersers, die
wreed optreden niet schuwden, spraken bijvoorbeeld Frans, het gewone volk
Italiaans.

Diego Maradona

De camorra heeft deze traditie van scheiding van sociale klassen deels
overgenomen. De onderwereldbazen groeiden uit tot de nieuwe heren van de stad.
Het meest illustere voorbeeld is Luigi Giuliano, de oom van Salvatore die
Annalisa als levend schild gebruikte. De Giuliano's leefden als koningen in hun
wijk Forcella. In tegenstelling tot veel maffiabazen op Sicilie toonden ze hun
rijkdom openlijk. Ze droegen chique pakken en dikke gouden armbanden, hun
vrouwen lieten hun lippen en borsten opblazen voordat de Italiaanse filmsterren
dit ook deden. In hun immense, rijk gedecoreerde appartementen ontving de
familie Giuliano voetballer Diego Maradona. Hier schreef de grote baas Luigi
poezie, hier bestuurde hij de parallelle economie. En hier besliste hij over
leven en dood van zijn opponenten en, indien nodig, wijkgenoten.

De camorrabazen hadden het monopolie op geweld. Dat is nu anders. Na de
arrestatie van veel camorraleiders in de jaren negentig heeft de overheid
verzuimd de leemte te vullen met politie en sociale initiatieven. Het zijn nu de
veelal gedrogeerde nakomelingen van de camorra-bazen die het voor het zeggen
hebben. Ze schieten wild om zich heen. "Ik zie het hier gebeuren", zegt
Wanderlinghe in zijn cafe. "Hier binnen zitten de intellectuelen te
discussieren, buiten op het plein staan de ragazzi met hun scooters klaar om de
bollebozen te beroven als ze 's avonds laat naar huis gaan."

Antropoloog en camorrakenner Stefanus de Malteis stelt vast dat er nu twee
soorten camorra zijn: "Je hebt de stille camorra die actief is in de bouw en de
internationale drugshandel en je hebt de camorra van de stegen die haar leiders
is kwijtgeraakt en die vecht om elke straathoek die gebruikt kan worden als
verkooppunt van cocaine of hasj."

Tot begin jaren negentig had de stille en grote camorra nauwe banden met de
christen-democratische partij. Door onder meer steekpenningen wist zij de meeste
aanbestedingen voor publieke werken te krijgen. Na 1993 lukte het burgemeester
Bassolino de camorra buiten de grote aanbestedingen te houden van de bouw van de
metro. "Maar inmiddels lijken corrupte elementen de politiek weer te
infiltreren", zegt De Malteis. "De camorra hoopt nu de ontwikkeling van het
voormalig industrieterrein Bagnoli te krijgen, een miljardenproject dat voorziet
in de bouw van een jachthaven, hotels en conferentiecentra. Het Bagnoli-project
zal weer voorbijgaan aan de volksbuurten."

Zo blijven de klassengrenzen goed zichtbaar in Napels. Wie vanaf de opgeknapte
winkel- en flaneerstraat Via Toledo een van de kleine steegjes bergopwaarts
inslaat, komt in de Quartieri Spagnoli waar bijna niets is veranderd. Hier wonen
de rijken nog altijd op de hoogste etages en de armen in de bassi, de lage
ruimten half onder straatniveau, die ooit door de Spanjaarden zijn gebouwd als
stallen voor de paarden. Door de openstaande luiken kijk je zo op tafel of op
bed. Bijvoorbeeld bij mevrouw Grazia Lanzetta (87), moeder van twaalf kinderen,
die net zo leeft als de familie van de vermoorde Annalisa. "Ik heb op Berlusconi
gestemd, maar ik heb me vergist", zegt ze, terwijl een auto tegen haar
boodschappenkarretje aanrijdt. "Er is nu weer meer vuilnis en minder politie op
straat. Ik heb een dochter van veertig die onderwijzeres is, maar geen werk kan
vinden."

Om de hoek bevindt zich de buurtkerk Santa Maria del Carmine alla Concordia van
pastoor Mario Zielo, geboren en getogen in de Quartieri Spagnoli en al 25 jaar
buurtpastoor in de kerk. Hij is sceptisch over de vele investeringen in de stad
van de laatste jaren. "We hoopten dat er iets moois zou gebeuren", zegt hij.
"Maar hier in deze wijk hebben we er weinig van gemerkt." Onder een beschimmeld
plafond en met een dikke jas over zijn colbert en zijn trui vertelt ook hij dat
een groot deel van de jongeren weliswaar nog het goede pad kiest, maar dat
degenen die voor de camorra kiezen steeds gewelddadiger worden. "Sinds de bazen
zijn gearresteerd, is de camorra een spartelend lichaam zonder hoofd. De wilde
jongeren hebben het voor het zeggen. Ze rijden soms met een mitrailleur door de
straten en zijn vaak onder invloed van drugs. Leven heeft geen waarde voor hen."

"Het is niet makkelijk om burgemeester van Napels te zijn", erkent Iervolino,
die steeds meer kritiek van haar burgers krijgt. "Het grote drama van Napels is
het gebrek aan vaste banen." Aan de andere kant van de deur van haar kamer
zitten zes klerken op leeftijd die door de stad worden betaald om duimen te
draaien. Ze hebben tenminste nog een baan. Dit kan 28 procent van de
Napolitaanse beroepsbevolking niet zeggen.

Maar een burgemeester behoort hoop te bieden. Ze gokt op het toerisme. Ze keert
zich nogmaals naar het raam van haar kamer. "Als ik hier op mijn balkon sta, zie
ik wekelijks cruiseschepen aanmeren. Zij brengen toeristen en welvaart naar de
stad. Zolang deze schepen hier komen, is er hoop voor Napels."

In de straten van Napels

hebben de wilde jongeren

het voor het zeggen

De straat in de Napolitaanse wijk Forcella vlak nadat Annalisa Durante werd
doodgeschoten, 28 maart 2004 Foto's AP

Annalisa Durante

LOAD-DATE: June 5, 2004

LANGUAGE: DUTCH

                © 2004 PCM Uitgevers B.V.  All rights reserved.

                              68 of 107 DOCUMENTS

                                NRC Handelsblad

                                  June 5, 2004

Zestig jaar later ; 1250

BYLINE: S. MONTAG

SECTION: Zaterdags Bijvoegsel; Pg. 41

LENGTH: 864 words


De dag van de invasie verschilde in mijn buurt niet van andere oorlogsdagen. We
gingen gewoon naar school, de tram reed nog. 's Avonds werd er naar de Engelse
radio geluisterd. De Bosatlas erbij gepakt. Die was al veel gebruikt. Van dag
tot dag werden de veranderingen in de fronten bijgehouden, in Noord-Afrika,
Italie, op de Krim, in de OekraIne. Ik ben van de generatie die weet waar
Solloem, Mersa Matroe, Anzio, Rostow, Mosdok en Woronesj liggen. Nu moet je
Falluja, Basra en Ramallah kunnen aanwijzen.

Op 6 juni 1944 werd de kaart van Frankrijk opengeslagen, met potlood de
landingsplaatsen erin getekend. Bij Caen waren parachutisten geland. Dat was
dat. Huiswerk maken. Om tien uur 's avonds draaide de Soldatensender Beograd
Lili Marlene en als er niet teveel storingen waren op de korte golf -
dinsdagavond geloof ik - Eddy Condon's Jazz Concert. Stoorzenders: ook lang niet
aan gedacht. Met een hoogtonig oei-oei-oei-oei verpestten ze wat je wilde horen.
Dat werd weggedrukt, hoewel niet helemaal. Achter het stoorgeluid was iemand aan
het praten, maar onverstaanbaar geworden. Je bleef luisteren, hopend iets
begrijpelijks te kunnen onderscheiden. Altijd vergeefs. Nu proberen anonieme
ellendelingen een virus in je computer te stoppen. Aan zoiets moeten we denken.

Als de oorlog niet om de hoek of voor je deur woedt of bij je binnenkomt,
verschillen de dagen niet opmerkelijk van elkaar. De mensen worden door de
veranderingen beslopen terwijl ze hun best doen het leven zo normaal mogelijk te
houden. De krant kwam ook nog gewoon in de bus. Nu, zestig jaar later, vraag ik
me af of op de dag van de Invasie ons uitzicht op de oorlog wezenlijk
veranderde. Ik denk het wel. Het begin van het einde enzovoorts. Meer hoop. We
begonnen ons pas ongerust te maken toen na een week, of twee weken misschien, de
Geallieerden nog steeds in hun bruggenhoofden zaten opgesloten. De Invasie was
pas geslaagd na de doorbraak bij Arromanche, en toen was er geen houden meer
aan. Over drie maanden is Dolle Dinsdag zestig jaar geleden. Hebben we er iets
aan gedaan toen het vijftig jaar geleden was? Nee. Dolle Dinsdag had voor
Nederland het vervolg op de invasie moeten worden, de definitieve doorbraak,
maar het werd de dag waarop niets gebeurde van wat er verwacht werd. Dat is geen
dag om te herdenken.

Morgen worden er weer stevige toespraken gehouden. Dat moet. Je kunt zoveel
regeringsleiders niet op de plaats van de historische handeling bij elkaar laten
komen en ze dan hun mond laten houden. En de tijden zijn er weer naar. Ik ben
trouwens tegen het afschaffen of het moderniseren van plechtigheden. Als je zo'n
gebeurtenis 'eigentijds' maakt, haal je de kern, het wezen eruit. Simon
Carmiggelt heeft een stukje geschreven over de mannen die op de avond van vier
mei op de Waalsdorpervlakte de erewacht vormen, ieder jaar zichtbaar ouder,
sommigen ook dikker, de overall past niet meer, steeds minder mensen weten wat
een stengun is, enz. Ja, dat is aandoenlijk. Maar je moet weten wat er in hun
hoofden om gaat

Voor het eerst is er in Frankrijk een Duitse regeringsleider bij. Wat denkt
Gerhard Schroder straks? Zal hij zich in de stilte onder zijn hersenpan proberen
voor te stellen wat een Duitse soldaat beving toen die op de grauwe vroege
ochtend aan de horizon de Invasievloot zag verschijnen? Zullen Tony Blair en
George W.Bush zich verdiepen in de gemoedstoestand van een gewone soldaat, de
laatste seconden voor de klep van het landingsvaartuig openging? Zullen ze
proberen zich het enorme lawaai voor te stellen van alles om zich heen, de
oranje flitsen uit de vuurmonden die ze op zich gericht zagen? Zal het helpen?
Wat, wie zal het helpen?

De film Saving Private Ryan is een groot succes geweest. Dat is niet zozeer te
danken aan het verhaal dat de film bijelkaar houdt, als wel aan het eerste
kwartier waarin uitsluitend de landing wordt gereconstrueerd. Als je dit deel
hebt gezien, weet je dan beter 'hoe het werkelijk was'? Ik betwijfel het. De
werkelijkheid bestaat alleen op het ogenblik zelf. Er zou een techniek moeten
worden uitgevonden - dat komt nog wel, en het idee is al uitgewerkt door Aldous
Huxley, in Brave New World - waardoor je voorstellingen van de werkelijkheid
kunt maken die niet meer van de echte werkelijkheid te onderscheiden zijn. Om te
beginnen, bijvoorbeeld, de reconstructie van een gewone dag in de oorlog, zoals
die door een gewone burger wordt geleefd en beleefd. Dan krijg je er misschien
een beetje idee van.

Op 6 juni denk ik altijd even aan Hans Levi, een vriendje uit de buurt. Met zijn
familie was hij op het nippertje aan de jodenvervolging ontkomen. Veilig hadden
ze Engeland bereikt. Een paar dagen na de Bevrijding werd er gebeld. Daar stond
Hans op de stoep, in uniform, met het Invasiekoord, een oranje en donkerblauwe
tres. Hij had de terugreis via Normandie gemaakt. En ja, de hele familie maakte
het goed, en wij ook. Toen vroeg hij: "Hebben jullie nog drop?" In Engeland
hadden ze alleen Engelse drop, die niet te eten was. Nee, in de Hongerwinter was
ook alle drop opgegeten.

Ik heb het verhaal al eens verteld. Nu, bij de zestigste verjaardag van de
Invasie voor de laatste keer.

LOAD-DATE: June 5, 2004

LANGUAGE: DUTCH

                © 2004 PCM Uitgevers B.V.  All rights reserved.

                              69 of 107 DOCUMENTS

                                NRC Handelsblad

                                  June 5, 2004

Het failliet van de Arabische Big Brother

BYLINE: DOOR CAROLIEN ROELANTS

SECTION: Media; Pg. 61

LENGTH: 441 words


Wie de Nederlandse Big Brother heeft gezien en de naar buiten toe zo preutse
Arabische wereld een beetje kent, kan zich wel voorstellen dat het niet
makkelijk is beide met elkaar te verzoenen. Toch heeft de Arabische zender MBC -
nota bene eigendom van een zwager van de Saoedische koning Fahd - dit samen met
Big-Brotherproducent Endemol geprobeerd, en aanvankelijk met succes. Er werd een
kuise versie ontwikkeld, met aparte gebedskamers voor mannen en vrouwen en de
bepaling dat de deelnemers niet in elkaars slaapkamers mochten komen. Er werd
een aan die eisen beantwoordend huis op een eiland in Bahrein gebouwd. Er werden
twaalf kandidaten gevonden, zes mannen en zes vrouwen uit verschillende
Arabische landen die er volgens de BB-formule afgesloten van de buitenwereld
honderd dagen zouden verblijven. Afgelopen februari begon de serie inderdaad.
Maar na negen dagen werd zij abrupt stopgezet. Officieel wordt nog steeds
bestudeerd of en zo ja waar zij alsnog zal worden voortgezet.

Big Brother in het Midden-Oosten is de fascinerende documentaire die
Tegenlicht-redacteur Sarah Vos heeft gemaakt over de voorbereidingen van het
programma tot en met het door de makers en huisbewoners volstrekt niet verwachte
en zeer betreurde einde ervan. De documentaire toont de screening van kandidaten
in Beiroet - een logische lokatie omdat de vrijheid er groter is dan waar ook in
de Arabische wereld en vrouwen zich veilig zonder hun thuis vaak verplichte
hoofddoek konden presenteren. Die beelden worden afgewisseld met opnamen van het
voorwerk in Bahrein, waar de minister van Informatie wel bijzonder enthousiast
was over het project, kennelijk met het oog op gunstige financiele
vooruitzichten.

De stopzetting kwam onverwachts voor de producers, maar de goede verstaander kon
het wel degelijk zien aankomen. Het begon met kritische artikelen in kranten die
werden weggelachen maar in de plaatselijke context onheil voorspelden.
Vervolgens kwamen er protesten van moslimfundamentalistische parlementsleden en
een demonstratie van nog geen 1.000 man tegen dit "amusement voor beesten" en
het einde was daar. Het is zeker waar dat het aantal tegenstanders zeer klein
was en het aantal kijkers groot, maar de fundamentalisten vormen op de korte
termijn een grotere bedreiging voor de machthebbers dan de gewone man dus die
keus was niet moeilijk.

Rest dat althans deze kijker zich afvraagt of zij Big Brother als westerse
waarde naar de islamitische wereld geexporteerd wil zien.

Tegenlicht: Big Brother in het Midden-Oosten, VPRO, Ned.3, 20.55-21.50u. &
22.42-23.27u.

Een Arabische kandidate in een voorronde. (Foto VPRO)

LOAD-DATE: June 5, 2004

LANGUAGE: DUTCH

                © 2004 PCM Uitgevers B.V.  All rights reserved.

                              70 of 107 DOCUMENTS

                                NRC Handelsblad

                                  June 3, 2004

Agnosticisme of atheisme 1

BYLINE: A. HOOGENDOORN, LOCHEM

SECTION: Opinie; Pg. 8

LENGTH: 456 words


Willen Drees prefereert een agnost genoemd te worden en niet een atheist.
Ongetwijfeld een betere benaming voor iemand die hoogleraar
Godsdienstwijsbegeerte is. Echter, in het artikel geeft hij ongewild aan dat er
niet veel verschil is. Bertrand Russell noemt hij eerst tweemaal een atheist en
daarna een agnost. Russell zou het met hem eens geweest zijn. In een artikel met
de titel 'Am I an atheist or an agnostic' zegt hij: "als ik voor filosofen
spreek ben ik een agnost, voor de gewone man een atheist". Hij illustreert het
aan de hand van de homerische goden. Niemand gelooft dat ze bestaan, de atheist.
Maar niemand kan dat strikt bewijzen, de agnost. Evenzo met het bestaan van God.
De agnost is dus in feite een sjiek geklede atheist.

Drees begint zijn artikel met de schepping in Genesis die hij tot tweemaal toe
een scheppingsgedicht noemt. Weinig verschil blijkbaar tussen een literaire
constructie en een godsdienstige waarheid. Hij bevestigt dit ten overvloede door
religie te definieren als "de erfenis vol verhalen en gebruiken".

Twee onbesproken vragen.

Ten eerste: wat is het waarheidsgehalte van de godsdiensten? Blijkbaar die van
een literaire constructie. Maar de waarheid van een gedicht ligt in de kracht
van beeld en verwoording, niet in de strekking. Bijvoorbeeld: een bekend gedicht
van John Donne is 'Go and catch a falling star'. Sterke beelden en een
sprookjesachtige sfeer, het staat in alle Engelse bloemlezingen. Toch is de
strekking vrouwonvriendelijk, geen (bloem)lezer die erin gelooft, ze wordt op de
koop toe genomen. Evenzo met de strekking van de verhalen in de bijbel. Maar
evenzo werkt propaganda. Godsdienst als een bijzondere vorm van propaganda? Dan
is er geen verschil meer met een ideologie.

Vervolgens: wat is het wezen van het godsdienstige? Drees spreekt in zijn
artikel over 'religie' en vermijdt het woord godsdienst, naar ik vermoed omdat
godsdienst verwijst naar iets wezenlijks in het christendom, namelijk de dienst
aan God, een afhankelijkheidsrelatie die in de bijbel de vorm aanneemt van een
ontmoeting . Het 'Ich und Du' van Martin Buber. Ook hier blijft voor de bijbel
alleen over het literaire, of zo men wil het propagandistische, vertelsel.

Hij geeft het aan het einde van zijn artikel ten overvloede nog eens aan: "ook
de goden staan niet boven de wet". God blijkbaar ook niet, die hij definieert
als "de oorzaak van de natuurlijke oorzaken". Ik neem aan dat hij hiermee tevens
bedoelt dat God oorzaak van zichzelf is, want anders krijgen we een oneindige
regressie. De enige god die niet boven de wet staat, die oorzaak van zichzelf
is, en aan de bijbel alleen morele zekerheid toekent is de filosofengod van
Spinoza, omdat die de natuur zelve is.

LOAD-DATE: June 3, 2004

LANGUAGE: DUTCH

                © 2004 PCM Uitgevers B.V.  All rights reserved.

                              71 of 107 DOCUMENTS

                                NRC Handelsblad

                                  June 2, 2004

Investering in geloofwaardigheid

BYLINE: H.J.A. HOFLAND

SECTION: Opinie; Pg. 7

LENGTH: 988 words


'Wachten op Kerry' is de kop van een column, geschreven door de Amerikaan Thomas
Oliphant, verschenen in de International Herald Tribune van 20 mei. Hij heeft
een paar weken door Noord-Europa gereisd; hij stond versteld van de afkeer die
hij overal, bij de elites van de politiek en het bedrijfsleven en in de gewone
burgerij, tegen de regering van president Bush had aangetroffen. De Europeanen
wagen een gok, is zijn conclusie. Ze blijven passief, ze wachten de verkiezingen
van 2 november af.

Dat vindt hij niet verstandig. Er zijn juist nu nieuwe mogelijkheden om invloed
op Washington te krijgen. Het seizoen van de topconferenties is aangebroken, van
de NAVO, de G8. Door de vorderende mislukking van de bezetting in Irak winnen de
Verenigde Naties weer aan invloed. Aanstaande zondag spreken de westelijke
regeringsleiders elkaar informeel aan het strand van Normandie. Met deze
beroerde stand van zaken en de verkiezingen in het vooruitzicht zal Bush eerder
geneigd zijn naar de rest van de wereld te luisteren. Het is al te gemakkelijk
van de Europeanen om nu achterover in hun stoel geleund hun kritiek los te
laten. Kop op, en aan de slag! Dat is de boodschap.

Een nuchtere en montere redenering. Laten we het er nog eens op wagen, zou je
zeggen. Maar er zijn een paar reserves.

Deze Amerikaanse regering wekt afkeer. Die is niet van gisteren op vandaag
ontstaan en blijft niet tot Europa beperkt. Laten we om te beginnen niet
vergeten dat George W. Bush gekozen is met de steun van een minderheid. De
campagne was fel en chaotisch. Hij verzekerde dat hij met zijn compassionate
conservatism de president van de verzoening zou worden, maar ver voor de elfde
september was hij in het binnenland al met de uitvoering van een uitgesproken
rechts programma begonnen, terwijl in de buitenlandse politiek het
unilateralisme vorm kreeg.

Met een half mandaat heeft hij niet de verzoening bewerkstelligd, maar
geprobeerd een nauwelijks verhulde revolutie tot stand te brengen. In Amerika
zelf nam de kritiek toe. Hij werd persoonlijk steeds meer het tegendeel van de
verzoening. Kritiek op Bush, heb ik toen eens geschreven, is pro-Amerikaans. Hij
spleet de natie, ten nadele van zijn eigen land en vervolgens van Europa.

Vooral na de opzegging van het verdrag van Kyoto herleefde buiten Amerika het
oude anti-Amerikanisme. In de eerste maanden na 11 september is dat in Europa
allemaal vergeten. Maar na de ogenschijnlijk succesvolle oorlog in Afghanistan
die de Atlantische solidariteit leek te hebben hersteld, kwam het unilateralisme
met volle kracht terug. Het voorspel tot de oorlog in Irak bracht de grote
verwijdering, gepaard met Amerikaanse minachting en wederzijdse scheldpartijen,
en ten slotte de deconfiture van de bezetting.

De kritiek op deze Amerikaanse regering komt in de buurt van een protest in
machteloze radeloosheid. Dat is ook het geval in Amerika, zoals blijkt uit de
stroom van uiterst kritische boeken en uit de cijfers van het opinieonderzoek.
In een redelijke politiek mag men zich niet door emoties laten leiden. Dat is
een verdedigbare stelling. Maar er komt een ogenblik waarop 'emoties' zelf tot
een politieke factor worden. Dat punt is ruimschoots bereikt, niet alleen in
Europa maar in het hele Westen.

Europa heeft Amerika nodig. Dat is de les van de Eerste en de Tweede
Wereldoorlog en de Koude Oorlog. Het omgekeerde blijkt nu in het Midden-Oosten
ook waar. Graag wil Washington dat de NAVO met een strijdmacht in Irak betrokken
wordt. Daarvan kan op het ogenblik geen sprake zijn. Ook de Europeanen -
Bush-haters of Bush-vrienden - willen dat Irak zo vlug mogelijk in een vreedzame
democratie wordt omgetoverd. Maar het vertrouwen in de leiding is verloren
gegaan.

Nu is 'de beslissende maand' aangebroken. Op 30 juni wordt de soevereiniteit
overgedragen aan een Iraakse regering die op het ogenblik in de maak is. Daarin
zullen zeker een paar vertrouwelingen van de bezetter worden opgenomen. De
vorige hoofdvertrouweling, de heer Chalabi, is onlangs als een oplichter
ontmaskerd. Gisteren is bekend geworden dat het Amerikaanse opperbevel de
strategie principieel gaat veranderen: van een offensief optreden tegen het
verzet naar een verdediging van alles wat voor het functioneren van de
aanstaande Iraakse regering van belang is. Opnieuw een experiment.

Vorige week heb ik hier een meningsverschil met de columnist van de Volkskrant,
H.J. Schoo, verklaard. Hij verdedigt de stelling dat de Nederlandse militaire
aanwezigheid in Irak een investering in de band met Amerika is. Onder andere
omstandigheden was ik dat met hem eens geweest. Maar in deze situatie is het een
investering in wanbeheer, en daarom een uitlevering.

Nu heeft het kabinet acht gevechtshelikopters naar Irak gestuurd. Verstandig,
omdat de Nederlandse soldaten beter beschermd kunnen worden. Maar het doet ook
de vraag opkomen, of we daar misschien onze eigen oorlog gaan voeren. Dat was
niet de bedoeling, toen het kabinet anderhalf jaar geleden 'politieke steun' aan
de oorlog betuigde.

Nederland heeft zijn investering in de onderneming Irak gedaan in het vertrouwen
dat het zou deelnemen aan een vredesmissie. Dat is een vergissing gebleken.
Alleen dat is al een goede reden om onze troepen daar niet langer te laten
blijven, ook, of juist niet, omdat er nu blijkbaar een dringende behoefte aan de
Apache-helikopters, de 'vechtmachines' bestaat.

Om dan maar bij het investeren te blijven: ik vind dat nu, in de lijn van het
oorspronkelijk beleid, een voorwaardelijke investering op zijn plaats is. De
Nederlandse troepen komen nu terug en gaan weer naar Irak zodra duidelijk is
gebleken dat daar zich iets ontwikkelt volgens de plannen en de beloften van een
jaar geleden. Niet meer in een automatisch vertrouwen. We vragen niet het
onmogelijke, geen ijzeren garanties, maar een normale mate van geloofwaardigheid
in het beleid van de machtigste man ter wereld.

LOAD-DATE: June 2, 2004

LANGUAGE: DUTCH

                © 2004 PCM Uitgevers B.V.  All rights reserved.

                              72 of 107 DOCUMENTS

                                NRC Handelsblad

                                  June 2, 2004

Verkoper van korte relaties

BYLINE: DOOR MARLEEN LUIJT

SECTION: Economie; Pg. 18

LENGTH: 729 words


Sommige beroepen hebben hun imago niet mee. Een kijkje in de wereld van de
escortondernemer. "Bij voetbalwedstrijden heb ik niets te doen."

Toon Welink (41) geeft toe dat zijn werk wel apart is. Vijf jaar geleden zette
hij escortbureau Dolce Vita op en een paar jaar later Sophisticated Company.
Dolce Vita is een gewoon escortbureau voor de gewone man, legt Welink uit. "Voor
de middenklasse, zeg maar, waarbij het vooral gaat om de daad." Sophisticated
zette hij op omdat hij merkte dat een aantal mannen iets anders wilde dan
normaal. "Zij bleken meer te kunnen en willen betalen voor de vrouwen. Het
verschil tussen Dolce Vita en Sophisticated vergelijk ik altijd maar met het
verschil tussen een gewone nachtclub en de Yab Yum."

Zelf had hij nooit kunnen bedenken dat hij ooit eigenaar van een escortbureau
zou worden. Na de mavo ging hij naar de politieschool. "Dat leek me wel geinig."
Hij werd aangenomen en bleef uiteindelijk dertien jaar bij de politie in
Rotterdam. In 1995 werd hij ontslagen, door, zoals hij het zelf zegt,
inschattingsfouten. Daarna werkte hij onder meer als koerier en chauffeur. Als
chauffeur bracht hij vrouwelijke escorts naar verschillende adressen. Het
verbaasde hem hoe vaak er gebeld werd voor de dames. Dat bracht hem op een idee.
"Ik dacht: dat kan ik beter regelen. Daarbij is het vrij risicoloos om met een
escortservice te beginnen. Je hoeft geen marktonderzoek te doen waar je klanten
zitten en je hoeft geen krediet aan te vragen."

Welink besloot zijn zaak op de officiele manier op te zetten. Hij schreef zich
in bij de belastingdienst, bij de Kamer van Koophandel en meldde bij de gemeente
dat hij een escortbureau begon. Per avond brengt hij de vrouwen naar gemiddeld
zes a zeven adressen. Dat begint na etenstijd en duurt tot twee uur 's nachts.
Het halen en brengen van de dames is een hele logistieke planning, zegt Welink.
Maar zijn werk 's nachts betekent ook veel wachten. "Dan ga ik bij een
benzinepomp koffiedrinken." De enige avonden dat hij niets te doen heeft, zijn
de avonden met belangrijke voetbalwedstrijden. "Dan wordt er de hele avond niet
gebeld en weet ik al dat ik om tien uur naar bed kan."

Dolce Vita en Sophisticated Company zijn twee van de circa acht escortbureaus in
de regio Rotterdam. Hoe is het Welink gelukt om te blijven bestaan? "Je moet je
gezonde boerenverstand gebruiken. En ik adverteer gruwelijk veel, van het
Algemeen Dagblad tot op buspaaltjes." Last van de recessie heeft Welink niet.
"Deze business is niet aan recessie onderhevig. Het aantal alleenstaande mannen
stijgt alleen maar."

Nu zijn zaken een aantal jaren bestaan, komen vrouwen uit zichzelf naar Welink
toe. "Ik laat ze altijd langskomen, zodat ze mij ook leren kennen. Als ze onder
de tatoeages en piercings zitten, neem ik ze niet aan." Het soort vrouwen dat
bij hem werkt, verschilt sterk. Vrouwen van Dolce Vita komen uit een lagere
sociale klasse en doen vaak alleen het escortwerk. Vrouwen die bij Sophisticated
terechtkomen, doen het meestal naast een andere baan. "Dat zijn vaak studentes,
maar ook tandartsassistentes of advocates. Met hen kan je een goed gesprek
hebben. Mannen willen ook vaak hun ei kwijt." De dames van Dolce Vita (vanaf 120
euro per uur) kosten dan ook minder dan die van Sophisticated (vanaf twee uur,
voor 500 euro).

Bij escortbureaus gaat het om discretie, zegt Welink. "Mensen moeten met een
gerust hart kunnen bellen en erop kunnen vertrouwen dat hun privacy gewaarborgd
blijft. Ik zet de dames bijvoorbeeld nooit direct voor de deur af en op mijn
auto staat niet dat ik een escortbedrijf heb." Daarom zal zijn werk wel altijd
in de taboesfeer blijven, denkt Welink. Maar van het vooroordeel dat hij een
'pooierfiguur' zou zijn, wil Welink wel af. "Waar een ander warme broodjes
verkoopt, verkoop ik zeer kortstondige relaties. Het is een volwaardige
bedrijfstak", zegt Welink in zijn rijtjeswoning.

Zijn familie, vrienden en directe buren weten wat voor werk Welink doet. Zijn
broers en zussen keken er niet van op. "Ik was altijd al een buitenbeentje."
Maar zijn twee kinderen zeggen liever tegen vriendjes dat hij buschauffeur is.
"Jammer eigenlijk. Ze zouden gewoon moeten kunnen zeggen dat ik escortbureaus
heb."

Dit is een wekelijkse rubriek over beroepen met een negatief imago. Volgende
week: de deurwaarder

Toon Welink (Foto Johannes van Assem)

LOAD-DATE: June 2, 2004

LANGUAGE: DUTCH

                © 2004 PCM Uitgevers B.V.  All rights reserved.

                              73 of 107 DOCUMENTS

                                NRC Handelsblad

                                  May 13, 2004

Rotterdam wil aanleg glasvezelnet ; Stimulering economie

BYLINE: DOOR EEN ONZER REDACTEUREN

SECTION: Economie; Pg. ECO4

LENGTH: 385 words

DATELINE: ROTTERDAM, 13 MEI.


De gemeente Rotterdam overweegt de aanleg van een glasvezelnetwerk voor alle
huizen en bedrijven in de stad. Wethouder Van Sluis (Economische Infrastructuur)
zei gisteren tegen de gemeenteraad dat het college hier voor de zomer een
besluit over zal nemen.

De aanleg van een glasvezelnetwerk om de (kennis)economie te stimuleren wordt
aanbevolen door een commissie onder voorzitterschap van oud-minister Andriessen
(Economische Zaken). Andriessen bood zijn in opdracht van de gemeente
vervaardigde rapport afgelopen maandag aan.

Volgens Andriessen is de aanleg van een glasvezelnetwerk "een belangrijke
vestigingsfactor voor young professionals, kennisintensieve bedrijven en
bedrijven uit de medisch-technologische sector". Het aantrekken daarvan is
volgens hem nodig wegens de in vergelijking met andere grote steden "lagere
groeicijfers van Rotterdam".

Volgens Andriessen worden deze lagere groeicijfers veroorzaakt doordat Rotterdam
ondanks de aanwezigheid van een universiteit en een "sterk ontwikkelde
medisch-technische sector" te veel is gericht op industrie en logistiek en te
weinig op "een snelle ontwikkeling richting kenniseconomie". Andriessen meent
dat "een toekomstvaste communicatie-infrastructuur net zo belangrijk is als een
goede ontsluiting van de stad via water, weg en spoor".

Daarbij gaat volgens hem niet alleen het bedrijfsleven, maar ook de gewone
burger erop vooruit. Andriessen: "De communicatieverbinding tussen mensen, die
ook vervlechting van culturen en interesses tot gevolg kan hebben, kan zeer
positief uitwerken. Communicatienetwerken maken het mogelijk dat mensen van een
aantal tribes tegelijk lid zijn. Tegelijk Harley-rijder, bankier en
Feyenoord-fan."

De kosten van de aanleg van het glasvezelnetwerk worden geraamd op 235 miljoen
euro. Dit geld zou moeten worden opgebracht door marktpartijen,
woningcorporaties en de gemeente zelf.

De aanleg zou "circa 3.395 extra banen binnen de regio in tien jaar" tot gevolg
hebben en de investering zou zich "binnen twaalf jaar terugverdienen".

In een voorwoord bij het rapport betonen de verantwoordelijke wethouders Van
Sluis en Janssens (Middelen) zich alvast enthousiast. "De commissie-Andriessen
geeft met dit rapport een helder signaal dat Rotterdam moet gaan voor
glasvezel", aldus Van Sluis.

LOAD-DATE: May 19, 2004

LANGUAGE: DUTCH

                © 2004 PCM Uitgevers B.V.  All rights reserved.

                              74 of 107 DOCUMENTS

                                NRC Handelsblad

                                  May 11, 2004

De AIVD waakt

BYLINE: ELSBETH ETTY

SECTION: Opinie; Pg. OPI1

LENGTH: 1093 words


Wij hebben niets van de twintigste eeuw geleerd, als nu bij de bestrijding van
het terrorisme - dat op massale schaal de veiligheid van gewone burgers en
tegelijk het systeem van internationale betrekkingen bedreigt - de verhouding
tussen doel en middelen uit het oog wordt verloren. Staan veiligheid en vrijheid
op gespannen voet met elkaar? Kunnen wij ons alleen tegen het terrorisme
beschermen door de waarborgen van de rechtsstaat en de mensenrechten af te
breken? Veiligheid tot welke prijs?

Een interessante bijdrage aan het debat hierover levert het deze week verschenen
themanummer over inlichtingendiensten van Justitiele Verkenningen, een uitgave
van het Wetenschappelijk Onderzoek- en Documentatiecentrum van het ministerie
van Justitie. Hervorming van de inlichtingendiensten is in alle westerse landen
een van de belangrijkste punten in het antiterrorismeprogramma. C. Fijnaut,
hoogleraar rechtsvergelijking, wijst er bijvoorbeeld op dat de USA Patriot Act
van oktober 2001 ruimte heeft geschapen voor de "toepassing van indringende
methoden van informatieverzameling". Maar, zegt hij, het probleem is dat niet
precies kan worden omschreven welke methoden allemaal mogen worden aangewend. Of
het nu gaat om de langdurige opsluiting van vreemdelingen dan wel om de soms
hardhandige verhoormethoden of een discutabele inzet van informanten.

Nou, dat probleem heeft zich de afgelopen weken geopenbaard op een meer dan
angstaanjagende manier. Het mag dan zo zijn, zoals Fijnaut betoogt, dat de vrees
misplaatst is dat de regering-Bush bij de oplossing van het dilemma doorslaat in
politiestatelijke richting, maar er is alle reden tot grote ongerustheid over
fatale ontsporingen.

Pasklare oplossingen voor de gespannen verhouding tussen vrijheidsrechten en
veiligheid heeft niemand voorhanden. Zoals B. de Graaff van de Universiteit
Utrecht in Justitiele Verkenningen opmerkt, passen geheime diensten eigenlijk
niet in een democratische rechtsstaat, maar zijn ze niettemin noodzakelijk. "Als
politici niet of inadequaat leiding geven aan dat debat over de verhouding
tussen de rechtsstaat en de geheime diensten , ontstaat er onzekerheid bij
inlichtingendiensten" over wat ze wel en niet mogen. Daar komen 'affaires' van
en daardoor ontstaat twijfel aan de integriteit van de overheid als geheel.

Ja, dat kun je wel zeggen, kijkend naar de VS en Groot-Brittannie. Bovendien,
zegt De Graaff, leiden ervaringen in Nederland er vooralsnog toe dat het werk
van inlichtingen- en veiligheidsdiensten als belachelijk wordt gekenschetst.

Hij vindt dat onwenselijk. Maar wie in hetzelfde tijdschrift het verhaal leest
over "infiltratie in de praktijk" van F. Hoekstra, BVD-medewerker van 1971 tot
1987, begrijpt waar de lachlust vandaan komt.

De BVD had vrijwel uitsluitend de communisten op het oog, ook nog toen niemand
zich daar enige bedreiging van de democratie meer bij kon voorstellen. Hoogste
doel was in alle buurtafdelingen van de CPN een BVD'er als bestuurslid te
krijgen. Overijverige agenten liepen zich het vuur uit de sloffen om het dagblad
De Waarheid te verspreiden teneinde de cartotheken van de dienst te kunnen
vullen. Ook legde de BVD zich er op toe bij communisten thuis tijdens hun
vakantie de kamerplanten en huisdieren te verzorgen, zodat zij in laatjes konden
snuffelen. Je ziet het voor je, in de arbeiderswoningen en studentenflats in de
Jordaan. De BVD-auteur beroemt zich erop sommige CPN-afdelingen tot grote bloei
te hebben gebracht en vraagt zich achteraf af of dat wel de bedoeling was.

Toen in West-Europa terroristische groepen als de Rote Armee Fraktion de kop
opstaken, richtte de BVD zich op een Nederlandse variant, een cel van de Rode
Jeugd: van de vier leden waren er drie BVD-agent. Dezen zorgden voor illegale
wapens die in het Amsterdamse BVD-kantoor werden bewaard. Ridicuul en sneu (en
diep onrechtmatig) allemaal. Maar ernstiger is dat de BVD geen benul had van de
Molukse treinkapingen, Nederlands eerste kennismaking met het terrorisme, en
nooit een vinger heeft gekregen achter de RaRa-aanslagen. Men had het te druk
met het volgen van de Anti-Apartheidsbeweging en het begieten van communistische
kamerplanten.

Het grootste schandaal uit de geschiedenis van de BVD/AIVD is echter dat de
Pakistaanse atoomspion Abdul Qadeer Khan fluitend de ultracentrifugegeheimen
heeft kunnen stelen. Hier ligt een zware Nederlandse verantwoordelijkheid voor
gevaren die de wereld nu bedreigen. De spionage van Khan, door de BVD niet
opgemerkt omdat het niet in het beeld van de Koude Oorlog paste, heeft
rechtstreeks geleid tot de verspreiding van de kennis over het maken van
atoomwapens naar Pakistan, Noord-Korea, Iran en Libie. Bedenk hierbij dat Bin
Laden in 1999 bekendmaakte van plan te zijn kernwapens te gebruiken waarover hij
via Iran, Irak en Soedan de beschikking kon krijgen. Nooit is iemand ter
verantwoording geroepen voor dit historische falen.

De vraag is nu welk vertrouwen we kunnen stellen in de competentie van de AIVD
vis-a-vis de bedreiging van het moslimterrorisme dat massaal burgers wil doden
en zowel Europa als Amerika de oorlog heeft verklaard.

In Justitiele Verkenningen schetsen twee senior stafmedewerkers van de AIVD,
P.Abels en R. Willemse, voor het eerst van binnenuit de veranderende rol van
inlichtingendiensten sedert het einde van de Koude Oorlog. Uiteraard verdween de
preoccupatie met het communisme. Het roer ging volledig om. Nogal ronkend heet
het dat de dienst zich heeft ontwikkeld "van een strikt in het verborgene
werkende dienst met een beperkte taak, tot een op een breed terrein
ingeschakelde, gekende en erkende veiligheidsadviseur in majeure
veiligheidsvraagstukken". En wel op grondslag van de nieuwe Wet op de
inlichtingen- en veiligheidsdiensten (Wiv).

Maar helaas. "Terwijl de nieuwe Wiv nog in behandeling was, vlogen de
vliegtuigen het WTC-gebouw en het Pentagon binnen." Dat was vals van Bin Laden!
Had hij niet kunnen wachten tot na de behandeling van de Wiv? Er kwamen
projectmatig werkende, multidisciplinair samengestelde teams die 'taakvelden'
ontwikkelden en "een nieuwe sprong voorwaarts" maakten, zij het dat de
risicodreiging tegen Fortuyn niet werd opgemerkt. Inmiddels is alles op orde:
"De aanslagen in Madrid van 11 maart 2004, die, hoe schokkend ook, pasten in de
bestaande dreigingsperceptie, leiden tot een nog grotere urgentie in de
uitvoering van het contraterrorismebeleid."

Als u morgen een grote knal hoort, wees er dan van verzekerd dat deze heeft
gepast in de dreigingsperceptie van de AIVD.

LOAD-DATE: May 19, 2004

LANGUAGE: DUTCH

                © 2004 PCM Uitgevers B.V.  All rights reserved.

                              75 of 107 DOCUMENTS

                                NRC Handelsblad

                                  May 10, 2004

Achttien uur per dag in een hondenhok ; Open dag beoogt harde leven in
gevangenis te laten zien

BYLINE: DOOR MARIJE VAN DALEN

SECTION: Binnenland; Pg. 6

LENGTH: 900 words

DATELINE: SCHEVENINGEN, 10 MEI.


Onder het motto 'de poort gaat open' openden zaterdag voor het eerst bijna alle
gevangenissen, tbs-klinieken en jeugdinrichtingen zich voor publiek.

Bezoeker Peter Wijnveen kijkt door het ijzeren hekwerk naar de lucht boven zich.
"En dan maar hopen dat er een vogel op je schijt. Dan heb je nog contact met de
natuur", zegt hij. Niemand lacht. Een beetje bedeesd staan de rest van de
bezoekers in de luchtruimte. Een kaal kamertje van ongeveer twee bij drie met
een zware grijze metalen deur, een betonnen vloer en hoge witte muren. Het
plafond is een solide rooster, daarboven een blauwe lucht. In het afvoerputje
ligt een shagpeukje. "Fuck justitsie", "RIP Jerry Dilloe", staat er met potlood
op de muren gekrast. "Hier ben je dan helemaal alleen.", zegt bewaker Nello
Geukes. Het is de plek waar gedetineerden die in een strafcel zitten dagelijks
een uur buitenlucht krijgen.

Onder het motto 'de poort gaat open' openden zaterdag voor het eerst bijna alle
gevangenissen, tbs-klinieken en jeugdinrichtingen in Nederland zich voor
publiek. Via internet meldden ruim achtduizend mensen zich aan voor een
rondleiding van een uur door een van de instellingen. In het huis van bewaring
in Scheveningen kwamen tweehonderd bezoekers. Maar gedetineerden, die daar hun
veroordeling afwachten, kregen ze niet te zien. "Alleen de gevangenen die een
aangepast programma hebben, weten van de open dag", vertelt bewaker Remco
Potter. Een grote ronde man in uniform. Hij heeft een kaal hoofd en een
vriendelijk gezicht.

Marco Kagie, een jonge bewaker in een rode trui en een spijkerbroek, werkt
normaal op de therapieafdeling van het gevangeniscomplex in Scheveningen. Hij
vindt de open dag belangrijk. "Ik hoop dat mensen meer begrip krijgen als ze
zien hoe het hier werkt. De maatschappij wil steeds harder straffen, terwijl wij
hier werken aan het resocialiseren van de gedetineerden. Door bezuinigingen
wordt het dagprogramma steeds verder ingekort. Aan het eind van het jaar komen
er twee gedetineerden op een cel." Dan krijgen de gedetineerden stapelbedden en
komt er een tweede televisie op de cel. Marco Kagie vreest niet voor zijn
veiligheid, maar meer voor het resocialisatieproces. "De cultuur van buiten gaat
dan ook binnen de gevangenis heersen. Dan geldt weer het recht van de sterkste
terwijl wij dat juist proberen te doorbreken. Wij willen dat gedetineerden met
elkaar praten en hun problemen oplossen."

Nello Geukes, Remco Potter en Marco Kagie verzorgen tien rondleidingen door het
huis van bewaring. Tussendoor hebben ze even tijd voor een pauze. "Jongens, we
nemen even een broodje kaas en dan gaan we weer. We hebben zeven minuten", zegt
Nello Geukes gedreven terwijl hij op zijn zilverkleurige horloge kijkt. In een
van de zalen zitten vier collega's aan een ovalen tafel. In het midden staat een
aluminium schaal met kadetjes ham en kaas. Bekertjes melk en bananen er naast.
Net als in de rest van het complex hangt hier een 'ziekenhuislucht'. Terwijl de
drie bewakers de broodjes zo snel mogelijk proberen weg te kauwen, nemen hun
collega's elkaar voortdurend in de maling. "De saamhorigheid is hier groot",
legt collega Huig van Duin uit. "Je moet hier wel, want je bent van elkaar
afhankelijk. Je hebt een alarm en als je daar op drukt dan moet je er zeker van
zijn dat 54 collega's klaar staan om je te helpen. Nou, 27 dan", nuanceert hij.
Als de anderen protesteren zegt zij lachend: "Goed, het zijn er zeker tien!"

De unitdirecteur, Dirk Stubbe, zit ook aan tafel. Tegenover de anderen benadrukt
hij de bedoeling van de open dag. "Kijk, we moeten af van de
verjaardagsgesprekken waarin de gevangenis wordt afgeschilderd als een hotel. We
willen dat de gewone man inziet dat het Huis van Bewaring niet te luxe is."

Maar dit lukt niet altijd. Halverwege de volgende rondleiding komt het tot een
directe confrontatie tussen Nello Geukes en een bezoeker. "Het lijkt anders toch
wel een hotel", daagt belangstellende Piet van der Werf hem uit. Zijn ogen
glinsteren achter het donkere montuur van zijn bril. Bewaker Nello reageert fel.
"Kijk, tijdens de rondleiding zijn we aardig, maar we kunnen ook ontzettende
klootzakken zijn. Dan zijn het voor jou zo twintig anderen en dan kun je het
mooi vergeten. Dan doen we niets voor je." Zijn gezicht is rood, maar zijn stem
rustig en duidelijk. "Ze zitten hier wel achttien uur per dag op dat
'hondenhok'. Want dat is het. Ja, ze hebben wel een tv met negen kanalen. Maar
dan nog! Je wordt stapelgek", bijt hij de bezoeker toe. "Denk daar maar eens
over na!" De groep is onder de indruk. "Hij moet sporten, hij moet iets kwijt",
grinnikt een vrouw als de groep weer in beweging komt. Eerder die rondleiding
hoorde ze in de fitnesszaal dat gedetineerden een uur per week mogen trainen om
hun agressie kwijt te raken.

Na een tweede discussie over het nut van gevangenissen en het zien van de kale
luchtruimte aan het eind van de rondleiding heeft Piet van der Werf toch een
ander idee gekregen. "Ik ben wel onder de indruk van het gevoel hierbinnen. Je
voelt de spanningen die hier zitten. Maar het valt niet tegen. Het is minder
hard dan ik had verwacht", zegt hij. "Het is echt een andere wereld",
concludeert hij. "Een nare wereld", verbetert Nello Geukes hem.

Een badruimte in het huis van bewaring in Scheveningen, zaterdag tijdens de open
dag van het gevangeniswezen.

(Foto NRC Handelsblad, Rien Zilvold)

LOAD-DATE: May 19, 2004

LANGUAGE: DUTCH

                © 2004 PCM Uitgevers B.V.  All rights reserved.

                              76 of 107 DOCUMENTS

                                NRC Handelsblad

                                  May 7, 2004

'Misschien had ik hetzelfde gedaan' ; Uwe Timm over zijn familie in de Tweede
Wereldoorlog

BYLINE: ANNERIEK DE JONG

SECTION: Boeken; Pg. 28

LENGTH: 1469 words


Uwe Timm werd te laat geboren om vuile handen te maken in de oorlog. In 'Mijn
broer bijvoorbeeld' onderzoekt hij zijn familiegeschiedenis. "Voor mijn broer
was de vijand geen mens meer."

Zijn hoornvlies liet los bij het schrijven. Een psychosomatische reactie op een
pijnlijke kwestie. Voor het eerst sinds zijn twaalfde huilde Uwe Timm. De
64-jarige auteur uit Muenchen vertelt er nuchter over. Hij is een paar dagen in
Amsterdam voor de presentatie van Mijn broer bijvoorbeeld, zoals zijn nieuwe
boek in vertaling heet. De broer in dat boek, en in het leven van Uwe Timm,
stierf op zijn negentiende. Maar daar alleen kwamen die tranen niet door. Ze
kwamen voort uit schrik, uit schaamte, uit onwillekeurige betrokkenheid bij een
Duits familiedrama.

De broer had bij de SS gezeten. Bij de afdeling waar ze een doodshoofd op
kraagspiegel en uniformpet droegen, een elite, de Totenkopfdivision. Karl-Heinz,
zestien jaar ouder dan Uwe, had zich er vrijwillig voor aangemeld. Hij vocht mee
aan het Oostfront, raakte zwaargewond, moest beide benen laten amputeren en
bezweek op 16 oktober 1943. Had hij daar aan de Dnjepr burgers neergeschoten,
partizanen, joden? Was de 'grote luizenjacht' waarover hij in zijn dagboek
opschepte een eufemisme voor etnische zuiveringen? Met dat soort vragen worstelt
Uwe Timm in zijn boek en hij vindt geen antwoorden die hem zekerheid zouden
kunnen geven. Ook het antwoord op de vraag hoe hij gehandeld zou hebben in de
plaats van zijn broer blijft onbeslist: "Ik kan niet met zekerheid zeggen",
formuleert de schrijver voorzichtig, "dat ik mij anders zou hebben gedragen."

Uwe Timm, een man in spijkerbroek, het witte haar olijk geknipt, kijkt
onderzoekend. "De kiem van de militante opvoeding was bij mij immers ook al
gelegd. Op mijn vijfde sloeg ik al de hakken tegen elkaar en riep dan keurig:
Heil Hitler! Door de Amerikanen kwam er in het openbare leven een einde aan de
dominantie van die militaristische mentaliteit, maar in de gezinnen leefde het
autoritaire geweld nog lang na 1945 voort. Ik kon dit boek pas schrijven toen
iedereen van het gezin waaruit ik kom, dood was. Pas tijdens het schrijven werd
mij duidelijk hoe weinig wij tot tegenspraak zijn opgevoed. Met als voordeel dat
ik er zelf voor moest vechten, individueel en in het collectief van de
protestbeweging van 1968. Die beweging was anti-autoritair in een tijd waarin
oude nazi's topposities hadden ingenomen in politiek en rechtspraak."

Over die protestbeweging gaan zijn romans Heisser Sommer en Rot en Timm was
zelfs een tijdje communist. In zijn novelle Die Entdeckung der Currywurst liet
hij een proletarische vrouw tijdens de oorlog kleine verzetsdaden verrichten,
alsof de lagere klassen niet door het Duitse gehoorzaamheidsdenken waren
verpest. Zag hij hen toen, in 1993, nog door een roze bril? "Het is gewoon een
feit", zegt Uwe Timm fel, "dat er in proletarische kringen sabotage werd
gepleegd. Maar ik heb ook beschreven hoe iedereen in die volksbuurt wegkeek als
er joodse buren werden gedeporteerd. Zelfs de arbeiders waren geen helden." Wel
een held was, in de ogen van Timms vader, de gesneuvelde broer. "Hij bleef voor
eeuwig fatsoenlijk, goed en dapper. Dat krijg je als iemand in een familie jong
sterft: dan maak je hem niet meer mee met al zijn fouten, dan ga je hem
idealiseren. Daarbij komt dat mijn broer werkelijk een wens van mijn vader
vervuld heeft. Een onuitgesproken wens, want ik geloof niet dat mijn vader tegen
mijn broer heeft gezegd: meld je aan bij de SS. Maar hij wilde het wel, mijn
vader, en dat heeft te maken met zijn voorstelling van de elite."

Bontwerker

De vader in het boek dweept met de elite; hij kopieert hun manieren en oogt als
een dure gentleman terwijl hij in wezen niet meer dan een eenvoudige bontwerker
is. "Voor hem was de adel alles", legt zoon Uwe uit, "want bij de stichting van
het Duitse Rijk voerde de adel oorlogen die allemaal werden gewonnen. Het
militaristische, het gedoe met stambomen, met raszuiverheid: die dingen nam de
burgerij van de adel over en de nazi's hebben ze vervolgens gepopulariseerd.
Oorlog voeren tegen minderwaardige volken, dat verhief de gewone man. Die
bewaakte liever met een karabijn tien mensen bij het werk dan zelf te moeten
werken."

Door militaire vlijt probeerde de vader de privileges van de elite te
bemachtigen. Hans Timm had zich al in de Eerste Wereldoorlog als vrijwilliger
aangemeld en was bij de veldartillerie terechtgekomen. Na de verloren oorlog
sloot hij zich bij een vrijkorps aan en in de Tweede Wereldoorlog zat hij bij de
Luftwaffe. Het liefst was hij officier geworden. De SS stootte hem niet af.
"Want die had een verfijnde kant. Himmler had erop gelet zoveel mogelijk
academici aan te werven. De mannen van de Einsatzgruppen, die de joden massaal
hebben omgebracht, waren allemaal ontwikkelde mensen. Ze lazen Holderlin en
luisterden naar Schubert, wat mijn geloof dat je via literatuur en muziek
menselijk gedrag kunt verbeteren wel heeft ondermijnd. Anderzijds is
analfabetisme ook geen garantie voor vredelievendheid. Het gaat om iets anders.
Om medegevoel en empathie, het vermogen je in anderen te verplaatsen."

Maar zelfs dan is het raadsel van de menselijke moorddadigheid nog niet
opgelost. Neem Karl-Heinz Timm. "Hij was volgens iedereen een sensibele, aardige
jongen. Een mooie blonde jongen die er heel zacht uitzag." Terwijl hij aan het
front totaal gevoelloze dingen in zijn dagboek schreef. Dingen als:
'Bruggenhoofd over de Donets. Ivan rookt sigaretten, voer voor mijn MG.' Uwe
Timm snapt het wel: wie aan het front wilde overleven mocht geen zachtheid tegen
de vijand tonen. En toch snapt hij het ook weer niet. "Hoe word je zo dat de
vijand voor jou geen mens meer is maar een dier of minder? Hoe kun je op het ene
moment je gevoel uitschakelen en op het andere moment, a la de supernazi
Heydrich, vioolspelen met een tere mond? Er zou een solidariteit tegen de dood
moeten bestaan. Maar velen, zoals mijn broer, namen de dood op de koop toe. Ze
deden alles om de wensen van anderen te vervullen. Zonder na te gaan waar die
wensen onmenselijk werden."

Fatsoenlijk

Na de oorlog beweerde Timms vader steeds dat de Wehrmacht en de Waffen-SS,
waartoe de broer had behoord, fatsoenlijk waren geweest en alleen de anderen
niet. "Hij zei: De Waffen-SS was dapper, die vocht aan het front. Hij zei ook:
Wij waren bij de Luftwaffe, wij hadden niets met dat moorden te maken. Maar ze
hadden er wel mee te maken, want hoe moediger zij vochten, des te langer ging
die moordindustrie in de kampen door. Dat verband wilde of kon mijn vader niet
voor zichzelf toegeven." De vader stierf niet zo heel lang na de oorlog, alsof
die hem toch nog had ingehaald. "Hij dronk en rookte veel, hij had iets
zelfvernietigends. Misschien zag hij, zonder het uit te kunnen spreken, in dat
zijn oudste zoon zinloos was geofferd en dat zijn idealen voor niets waren
geweest, want alles was ingestort."

Als kind zocht Timm graag het gezelschap van vrouwen. "Ze roken zo lekker, hun
borsten en dijen waren zo heerlijk zacht. Bij hen voelde ik me geborgen, heel
anders dan bij die autoritaire kerels met hun harde mannelijkheidsideaal. Ja,
mijn idee is dat het er bij de vrouwen vrediger aan toe gaat." In het
platgebombardeerde Hamburg groeide Uwe op. Hij speelde enthousiast in de
puinhopen: "Het was een avontuurlijk landschap, je kon er holen bouwen en je
vond er de ongelooflijkste voorwerpen. Ik weet niet meer waar ik die heb
gelaten. Wat ik nog heb, zijn dingen die mijn ouders hebben gered toen ons huis
in brand stond. Twee biedermeierbeeldjes, minimaal beschadigd. En een doos
kerstballen, nog volkomen gaaf."

Uwes vader had in de ruines een oude bontnaaimachine gevonden en zo werd hij
bontwerker. De zaak floreerde aanvankelijk, maar raakte na een aantal jaren in
de versukkeling. De enig overgebleven zoon moest het vak leren om de boel te
redden. "Ik heb het goed geleerd, bontwerken is een oud en mooi beroep, maar ik
wilde schrijven, dat wist ik al als kind." Door zijn bontwerkersjeugd leerde
hij, anders dan veel andere schrijvers, het leven van werkende mensen kennen.
"En misschien heb ik ook de accuratesse waarmee je te werk moet gaan als je een
bontjas in elkaar zet bij het schrijven overgenomen. De huiden moeten bij elkaar
passen, de richting van de haren moet kloppen en de snit moet sierlijk zijn. Dat
alles heeft niet alleen een zakelijke maar ook een zinnelijke kwaliteit. De
techniek die ik in mijn nieuwe boek heb gebruikt, een montagetechniek, compact
patchwork, lijkt precies op het maken van een jas."

Uwe Timm: Mijn broer bijvoorbeeld. Vertaald door Gerrit Bussink. Podium, 152
blz. E15,-. Het oorspronkelijke, Duitstalige werk van Uwe Timm verscheen bij
Kiepenheuer & Witsch en bij DTV.

Uwe Timm Foto Freddy Rikken

LOAD-DATE: May 19, 2004

LANGUAGE: DUTCH

                © 2004 PCM Uitgevers B.V.  All rights reserved.

                              77 of 107 DOCUMENTS

                                NRC Handelsblad

                                  May 1, 2004

Handen af van Koninginnedag

BYLINE: DOOR ONZE REDACTEUR JAPKE-D. BOUMA

SECTION: Binnenland; Pg. 4

LENGTH: 913 words

DATELINE: GRONINGEN, 1 MEI.


Als Willem-Alexander koning wordt, moet hij niet aan Koninginnedag morrelen, was
de teneur gisteren op straat in Groningen. Hooguit kan het hier en daar iets
wilder.

Maxima in een spijkerjasje en een brutale rode baret. Dat was voor velen het
hoogtepunt van Koninginnedag 2004, gisteren in Groningen.

Vierentwintig jaar geleden maakte Beatrix tijdens haar inhuldiging bekend ter
ere van haar verjaardag het land in te gaan met haar familie. Daarmee brak ze
met de traditie die haar moeder Juliana jarenlang had volgehouden: het
jaarlijkse defile op paleis Soestdijk.

Een jaarlijkse toernee werd toen gezien als een noodzaak om de populariteit van
het Huis van Oranje te waarborgen. Nu, 24 jaar later, lijkt dit concept van
Beatrix daarin geslaagd. Koninginnedag is nog steeds een succesformule, afgegaan
op de sfeer gisteren in de provinciehoofdstad.

Het advies voor Prins Willem-Alexander als hij straks koning is? Alles lekker zo
laten, vond het merendeel van de bezoekers. Niks veranderen aan het koninklijk
bezoek aan verschillende steden, de datum 30 april, de naam 'Koninginnedag' maar
bovenal: niks veranderen aan de traditie dat de koninklijke familie zich tussen
'het volk' begeeft, zonder klaarblijkelijke barrieres ertussen. "Of er nou
gerolstoel- of geklompendanst wordt", vatte twintiger Ruben van Veen de mening
van veel Groningers samen, "wat er gebeurt maakt niet zoveel uit. Als ze de
koningin maar kunnen zien." Als het aan de ondervraagden ligt, zit
Willem-Alexander er nog jaren aan vast.

"Het is de enige dag dat je de koninklijke familie echt kan zien", zegt Bram de
Vries die vrijdag om 09.00 uur de eerste was aan het hek bij de Vismarkt met het
beste uitzicht op de koningin. "Dat moet blijven bestaan."

"Het publiek moet ze kunnen zien", zegt ook Joukje Hamstra Vrieswijk uit Sneek
die zich met haar dochter Dorien even verderop voor het hek heeft geposteerd.
"Soms denk ik wel eens, zullen ze het zelf nou wel zo leuk vinden. Maar ze
ontkomen er niet aan. Een dag in het jaar moeten ze zich opofferen voor het
volk."

Zelfs de twintigers Martijn en Krishan vinden het belangrijk dat de monarch zich
vandaag aan hen komt vertonen. Ze vinden het eigenlijk heel saai dat de koningin
niets anders doet "dan langs mensen lopen, en dat al 24 jaar". Maar: "je toch
wilt zien hoe ze loopt, hoe lang ze is, of ze kleiner of groter is dan ik".

De meesten langs de route hopen op een hand van een prins of prinses. Of mooier
nog, zo wordt verderop ook op een spandoek gevraagd "dat Maurits mij een zoen
zou geven", zegt Jolande Opdewoerd (23) die met twee vriendinnen bewapend met
een thermosfles koffie en oranjetompoecen op tuinstoeltjes langs het dranghek
aan de Vismarkt zit. "Dat is de missie die ik vandaag heb."

Het is druk in Groningen. Tegen half een, als de koningin met haar gevolg over
de Vismarkt loopt, is er geen doorkomen meer aan: een kluwen mensen met
'Appelsientje' petjes of oranje plastic Staatsloterij- kronen op het hoofd.

De sfeer blijft ook na het koninklijk bezoek gemoedelijk. Er is paalhangen, de
wandelende big band Put Kapel. Discotheek The Palace blaast rook en housemuziek
de Gelkingestraat in. Er is keiharde reggae muziek bij popcentrum Vera.
Koninginnedag is een van de twaalf 'lawaaidagen' die jaarlijks zijn toegestaan
in de binnenstad, glimlacht burgemeester Wallage boven de muziek uit die zijn
werkkamer binnendringt.

De Grote Markt is omgetoverd tot openlucht disco. Meer dan honderdduizend
bezoekers in totaal deze dag, zo schat Wallage. Veel meer dan normaal naar
Groningen komen voor een Koninginnedag. Allemaal voor de koninklijke familie.

"Koninginnedag is een van de weinige elementen dat onze in steeds meer stukjes
uiteenvallende samenleving nog bindt", vindt Wallage. "Het koningshuis is ook
populair onder migranten. Het is de dag dat verschillen tussen mensen
wegvallen." "Het was vroeger al de enige dag dat katholieke en protestantse
muziekkorpsen samenspeelden", zegt commissaris van de Koningin Hans Alders.

Niks veranderen dus, handen af van Koninginnedag, vinden de meeste bezoekers.
Toch zijn er, na lang nadenken, nog wel wat adviezen voor Willem-Alexander, voor
als hij straks koning is. Hij zou wel wat meer mogen meedoen aan de activiteiten
dan zijn moeder nu doet. "Nu heeft ze in een toespraakje drie woorden gezegd,
dat mag wel iets meer zijn", vindt Roel van Tellingen 's middags voor de
Brasserie in een dampende Poelestraat.

Iets wildere activiteiten dan rolstoeldansen en bobsleeen zou ook wel mogen,
vinden Martijn en Krishan. Bungy jumpen bijvoorbeeld. En dan Willem-Alexander
zelf aan een touw naar beneden. Dat lijkt de heren wel wat.

Zangeres Ilse Delange die de topact van het avondprogramma is, lijkt het een
leuk idee jaarlijks met Koninginnedag een televisieinterview met de koning te
organiseren waar gewone burgers vragen voor zouden mogen bedenken.

Daniel Lohues, zanger van de band Skik die de slotact verzorgt, denkt meer aan
een groot jaarlijks diner voor gewone burgers. "Ik ben altijd al benieuwd
geweest hoe dat gaat bij zo'n staatsbanket. Daar komen ook mooie anekdotes
vandaan. Zoals die keer dat een genodigde een fingerbowl leegdronk. En dat
Wilhelmina hem toen nadeed om hem niet in verlegenheid te brengen."

"Ik zou willen zeggen aan de prins: colbertje uit en dasje af", adviseert Theo
Breimer in het gedrang in de Poelestraat. Zijn vriend Geert Jan Blom: "En een
biertje drinken in plaats van een toespraak".

LOAD-DATE: May 19, 2004

LANGUAGE: DUTCH

                © 2004 PCM Uitgevers B.V.  All rights reserved.

                              78 of 107 DOCUMENTS

                                NRC Handelsblad

                                  May 1, 2004

Dubbellief en dubbelleed

BYLINE: PIETER STEINZ

SECTION: Leven &cetera; Pg. 55

LENGTH: 704 words


In de aanloop naar Dodenherdenking en Bevrijdingsdag wijdt Pieter Steinz deel 18
van zijn serie over thema's in de wereldliteratuur aan de Tweede Wereldoorlog in
het algemeen en De tweeling van Tessa de Loo in het bijzonder.

Zestig drukken in Nederland, driekwart miljoen verkochte exemplaren wereldwijd.
De tweeling van Tessa de Loo moet na Het achterhuis van Anne Frank wel het
bekendste Nederlandse boek over de Tweede Wereldoorlog zijn. Het verhaal van
twee in 1914 geboren zusjes, die na de dood van hun ouders gescheiden in
Duitsland en Nederland opgroeien, raakte een gevoelige snaar bij lezers in heel
Europa, van Engeland (waar de Sunday Telegraph sprak van 'een gedenkwaardig en
ontroerend boek') tot Duitsland, waar zowel de Frankfurter Allgemeine als de
Spiegel het als een opmerkelijke historische roman beschreven. De Oscarnominatie
die de verfilming van De tweeling dit jaar ten deel viel, maakte bovendien
duidelijk dat De Loo's genuanceerde beeld van wederzijdse oorlogsverschrikkingen
ook in Amerika op goedkeurend enthousiasme kon rekenen.

De triomftocht leek ver weg toen De tweeling in november 1993 gepubliceerd werd.
Bijna alle besprekingen waren kritisch tot vernietigend. De meeste recensenten -
op die van NRC Handelsblad na - namen aanstoot aan de gewrongen vertelsituatie:
twee bejaarde dames ontmoeten elkaar in een kuuroord, ontdekken dat ze elkaars
tweelingzusters zijn en vertellen elkaar keurig chronologisch hoe hun levens
voor, tijdens en na de Tweede Wereldoorlog zijn verlopen. Maar er werd ook
gemopperd op De Loo's vlakke stijl, op haar sentimentele inslag en op haar
gebrekkige vermogen om 'de psychische of karakterologische dimensies van het
conflict' (Trouw) weer te geven. De Volkskrant noemde De tweeling een 'barre
baksteen' en 'een onnozele vertoning die naast de werkelijke problematiek tast';
Vrij Nederland oordeelde dat De Loo's personages 'stuurloos dobberen op een
vloed omstandig verhaalde geschiedenisfeiten'; Het Parool, dat verder tamelijk
positief was, vond de roman tweehonderd pagina's 'te dik'. Het verst ging wijlen
Hans Warren, die niets wilde weten van de morele inzet van het boek (Duitsers
hebben ook geleden) en die in diverse regionale kranten smaalde: 'Het arme
Duitse volk heeft zich laten verblinden, heet het ...  Je moet maar durven.'

Zelf zei Tessa de Loo dat ze De tweeling geschreven had om tegenwicht te bieden
aan het anti-Duitse sentiment in Nederland; iets waarvoor de tijd kennelijk rijp
was, want een jaar later won De Loo de Publieksprijs. Een Duitse recensent
merkte op dat je je als lezer beter kon identificeren met de Duitse Anna, die
haar hele leven had moeten sappelen, dan met de in Nederland groot gebrachte
Lotte, die wordt afgeschilderd als een vat vol (anti-Duitse) vooroordelen. Dat
De tweeling in Duitsland een succes werd, zal zeker te maken hebben gehad met
het feit dat De Loo zich niets had aangetrokken van het taboe op het beschrijven
van het Duitse oorlogsleed; niet alleen de bombardementen op Keulen en Berlijn,
maar ook de vernedering en verkrachting van de 'gewone' burgers en de andere
oorlogmisdaden van de geallieerden.

De Loo was niet de eerste Hollander die zich in een roman uitsprak over de
Duitse oorlogsellende. Harry Mulisch had al in 1959 in Het stenen bruidsbed het
geallieerde bombardement op Dresden in al zijn wreedheid belicht; drie jaar
geleden toonde zijn Duitse collega Guenter Grass (die zelf net een boek over het
torpederen van een boot vol Duitse vluchtelingen had geschreven) zich daar nog
dankbaar over. Maar de roman van Mulisch had - zeker in Duitsland - veel minder
bereik dan De tweeling. En hoewel het van chauvinistische overschatting en
ahistorische overdrijving getuigt, is het aardig om te denken dat De Loo's
simplistische maar genuanceerde kroniek de opmaat is geweest voor controversiele
Duitse romans over gewone Duitsers in de oorlog als Der Vorleser van Bernhard
Schlink en Ein springender Brunnen van Martin Walser.

Reacties: steinz@nrc.nl

Tessa de Loo:

'De tweeling' (uitg.

De Arbeiderspers).

Volgende week in

'Lees mee met NRC': moeders.

Besproken boek:

'The Awakening' van Kate Chopin.

Tessa de Loo

Foto Chris van Houts

LOAD-DATE: May 19, 2004

LANGUAGE: DUTCH

                © 2004 PCM Uitgevers B.V.  All rights reserved.

                              79 of 107 DOCUMENTS

                                NRC Handelsblad

                                 April 24, 2004

'Ik kan de strijd niet meer loslaten' ; Pieter van Vollenhoven over zijn
moeizame relatie met de koninklijke familie

BYLINE: DORINE HERMANS, DANIELA HOOGHIEMSTRA

SECTION: Zaterdags Bijvoegsel; Pg. 39

LENGTH: 3324 words


Opnieuw trouwt vandaag een burgermeisje met een prins. De eerste burger- jongen
aan het hof, Pieter van Vollenhoven, wordt vrijdag 65, werd niet door iedereen
in de familie meteen geaccepteerd. 'Het was een wind die waaide. Een ijzige
wind.'

Pieter van Vollenhoven, die komende Koninginnedag vijfenzestig jaar wordt, viert
zijn verjaardag voor het eerst in veertig jaar zonder koningin Juliana.

Behalve zijn schoonmoeder was zij ook zijn bondgenoot, zijn medestander in wat
hij zelf "tweestromenland" noemt. Met die sprookjesachtige term doelt Van
Vollenhoven op het schisma tussen progressieven en conservatieven dat in
Nederland en op Paleis Soestdijk midden jaren zestig voor grote spanningen
zorgde.

Als zoon van een fabrieksdirecteur uit Rotterdam was Van Vollenhoven de eerste '
gewone' Nederlander die met een Oranje trouwde. Daarmee doorkruiste hij de
traditie die bepaalde dat prinsen en prinsessen van Oranje uitsluitend
buitenlandse edellieden huwen. Velen, binnen en buiten de familie, verzetten
zich om die reden tegen het huwelijk. Maar dankzij koningin Juliana, die het
bestrijden van conventies opvatte als haar levenswerk, vond het in 1967 toch
plaats. Eind vorige maand begeleidde Van Vollenhoven als enige nog overgebleven
schoonzoon Juliana met haar gezin naar de grafkelder te Delft. In
adjudantenuniform, met een in goud geborduurde J op de schouder. Van
Vollenhovens oudere broer had in de kerk een prominente plaats en Van
Vollenhoven zelf werd met naam genoemd in de preek van predikante W. Hudig, die
was samengesteld in overleg met Juliana. "Haar grote hobby was toneelspelen
(...) Samen met haar schoonzoon Pieter kon zij daarin alle humor leggen die zij
volop bezat", zei Hudig. Het was een postuum eerbetoon aan een controversiele
schoonzoon. Van Vollenhoven is zijn schoonmoeder dankbaar voor zijn huwelijk.
Maar trouwen met een prinses compliceerde zijn bestaan meer dan hij aanvankelijk
vermoedde.

Hij wist zich in zijn rol van 'man van de prinses' lange tijd geen raad. In
intieme kring werd hem verweten dat hij een code doorbrak, terwijl
buitenstaanders hem bespotten als 'nep-prins'. Toch is hij achteraf bezien de
enige Oranje-partner die de vorige eeuw geruisloos is doorgekomen. Hij scheidde
niet, raakte niet in schandalen verwikkeld en bleef al die jaren vrolijk
zwaaien. Hij maakte carriere. Na zijn inspanningen voor onafhankelijk onderzoek
in Nederland naar (verkeers)rampen, heeft het kabinet hem onlangs aangewezen als
beoogd voorzitter van de nieuwe Onderzoeksraad voor Veiligheid.

Tegenwoordig zijn huwelijken met burgers aan het Hof eerder regel dan
uitzondering. Reden om met Van Vollenhoven terug te kijken. Wij bezoeken 'mr.
Pieter' - de enige titel die hij draagt, dankt hij aan zijn voltooide studie
rechten - thuis, in de aangebouwde dependance bij Paleis Het Loo.

Hernia

Vier marechaussees staan op wacht voor de hekken van het achter bomen verscholen
huis. Van Vollenhoven, twee keer genezen verklaard van huidkanker, kampt nu met
een hernia die hem veel pijn bezorgt. Maar als zijn gasten door de butler de
zitkamer worden binnengeleid, toont hij meteen de brede grijns die wij kennen
van zijn publieke optredens: de spieren rond zijn kin strak gespannen en zijn
felle ogen licht samengeknepen.

Hij vertelt over zijn jeugd in het na-oorlogse Rotterdam waar zijn vader een
fabriek leidde. "Ik ben door mijn ouders opgevoed in grote vrijheid. Op mijn
veertiende mocht ik al tot 's avonds laat optreden met een dixielandorkestje. Ik
was de leider, hoewel ik verreweg de jongste was. Misschien was ik wel een
beetje een verwend jongetje. Ik had er geen idee van hoe het werkte in de
wereld."

Als 22-jarige student in Leiden ontmoette u prinses Margriet. Vond u het
bijzonder om met een prinses om te gaan?

"Alles in Leiden was anders dan thuis. De wereld ging open. Ik deed zoveel
vreemde en nieuwe dingen, omgaan met een prinses sloot daarbij aan. Ik was niet
opgevoed in rangen en standen. En de prinses woonde in een gewoon studentenhuis
en was verrassend gemakkelijk in de omgang.

"Ons contact verliep lang via een muis die ik voor haar had gekocht. Ik kwam
regelmatig langs om adviezen te geven over voeding en verzorging van de muis.
Dat de prinses er ook nog woonde, was zogenaamd bijzaak."

Dat toneelspel sloeg aan.

"Ja, zij had daar gevoel voor. Aan het hof begon in dat muizentijdperk ook
langzaam door te dringen dat er tussen haar en mij iets was. Wij mochten elkaar
daarna alleen nog ontmoeten tijdens wekelijkse theedrinksessies bij bevriende
families."

Kwam u ook wel eens op het paleis?

"Ja."

Hoe voelde u zich daar?

"Anders, natuurlijk. Maar koningin Juliana was zeer toegankelijk. Je kwam daar
niet zo in een echte familie terecht. Mijn schoonvader was vaak weg en de zusjes
waren het huis uit. Als ik er was, was meestal alleen de koningin thuis."

Wat vonden uw ouders van uw relatie met de prinses?

"Mijn ouders hebben met gekrulde tenen naar hun kind zitten gluren. Zij voelden
de consequenties aan van wat ik mij op de hals haalde. Maar de bezwaren kwamen
niet zo direct ter sprake. De band met mijn ouders was goed, maar er was ook
afstand. Dus als mijn ouders iets zeiden, knikte ik beleefd. En als ik te veel
signalen opving die mij niet uitkwamen, stak ik mijn kop in het zand. Maar ik
wist dat ze dachten dat een prinses te hoog gegrepen was voor mij."

Alleen dacht u: hun werkelijkheid is niet de mijne.

"Ja, en dat was ook zo. Mijn ouders hadden niet gestudeerd. Mijn leven was in
Leiden zo door elkaar geschud en zo anders, dat begrepen ze toch niet. Je
springt toch niet met je kleren aan in het Amsterdam-Rijnkanaal? Nou, dat deden
wij dus wel.

"Leiden was voor mij - zo werd ik daar opgevoed - het middelpunt van de wereld.
Daarbuiten moest het wiel nog worden uitgevonden."

Maar toen ontdekte u dat niet iedereen op Soestdijk blij met u was.

"Pas later ontdekte ik dat mijn vrouw en ik in een soort tweestromenland
verzeild waren geraakt. Mijn schoonmoeder was opvallend modern, anderen waren
conservatiever. Maar er was geen echt probleem, want er werd over een huwelijk
ueberhaupt niet gesproken. Er werd mij duidelijk gemaakt dat ik eerst moest
afstuderen, in dienst moest en iets moest bereiken in de wereld. Dat vond ik ook
begrijpelijk. Tegen die tijd, dacht iedereen, is het allang over tussen die
twee. Iedereen was in slaap gesust, inclusief wijzelf."

Men vergiste zich in uw uithoudingsvermogen.

"Nou, dat uithoudingsvermogen werd minder lang op de proef gesteld dan ik had
gedacht. Geen tien jaar thee drinken, maar twee jaar. Er dreigde een
krantenbericht te worden gepubliceerd over onze relatie. Daardoor werd heel
plotseling besloten om onze verloving bekend te maken. Ook voor ons was dat een
verrassing. Wij danken ons huwelijk aan mijn schoonmoeder. Als zij tegen was
geweest, was het niet gebeurd. Zij was de koningin."

Had zij geen bezwaar tegen het feit dat haar dochter met een 'gewone'
Nederlander trouwde?

"Zij heeft zich daar nooit over geuit. Maar zij hoopte oprecht dat haar dochter
gelukkig zou worden. Zij wilde niet conventioneel zijn en was wellicht ook door
de ervaringen tijdens de oorlog te modern voor haar tijd geworden. Er bestond
van meet af aan een merkwaardige band tussen mij en mijn schoonmoeder. We waren
op dezelfde dag jarig met precies dertig jaar verschil. Ik was haar mede-stier.

"Niet conformeren en niet opgeven, dat typeerde haar en mij eigenlijk ook. Elk
jaar op 30 april hielden we een wedstrijd wie elkaar het eerste geluk wenste.
Zodra je elkaars ogen zag, mocht je beginnen. Ik houd van toneel, dat heb ik van
mijn moeder. Zij speelde ooit een heks in een toneelstuk en deed dat zo goed dat
alle kinderen de zaal uitrenden. Ik houd van het omdraaien der dingen. Mijn
schoonmoeder ook. Ze kon zich geweldig opwinden over bepaalde zaken. Als zij
iets niet kon vinden, dan had de wereld zich tegen haar gekeerd. Dan vond ik het
leuk om te zeggen hoe enorm evenwichtig ik haar in dergelijke omstandigheden
vond. 'Wat kan ik als schoonzoon toch veel van u leren, met name die innerlijke
rust die u zo siert, daar ben ik gewoon jaloers op.' Zo ging ze ook met mij om."

Hoe keek uw schoonvader tegen u aan?

"Hij was genuanceerder en had meer begrip voor de mensen die vonden dat ik een
faux pas had begaan door als gewone burger mijn oog op een prinses te laten
vallen.

"In de verlovingstijd heeft hij me gewaarschuwd dat velen meenden dat mijn keuze
gedoemd was te mislukken. Zelf vond hij het vooral verstandig als ik
maatschappelijk eerst iets bereikte. Maar in de beginperiode sprak niemand zich
uit, ook hij niet."

Toen werd onverwacht de knoop doorgehakt.

"Ja, men is plotseling wakker geschud. Tijdens mijn verloving merkte ik nog
weinig van de tegenstroom omdat ik eerst moest afstuderen en daarna in militaire
dienst ging. Dat was een geisoleerd bestaan. Ik kan goed alleen zijn, dat was
mijn redding. Ik ondervond het tweestromenland pas aan den lijve, toen ik uit
dienst kwam."

Wat was het moeilijkste?

"De negatieve gedachten. Dat men niet wist wat men met mij aan moest."

Is dat rechtstreeks tegen u gezegd?

"Ik was door mijn schoonvader gewaarschuwd, maar verder werd zoiets in die tijd
niet rechtstreeks gezegd. Het was meer een wind die waaide. Een ijzige wind."

Wanneer voelde u die?

"Niet bij mijn schoonmoeder, alhoewel zij zich de consequenties van ons huwelijk
goed realiseerde. Het was een tijdgeeststroming. In de hofhouding, maar ook
daarbuiten. De wind waaide overal. Ook de mensen die aardig deden konden in hun
hart tegen mij zijn. Ik wist maar een ding: dat ik mijn schoonmoeder en mijn
vrouw niet mocht teleurstellen."

Ging de rest van de familie anders over u denken toen men u leerde kennen?

"Soms werk je met principes ongeacht de persoon. Of je aardig bent doet niet ter
zake, het gaat om het principe."

Dat is hard.

"Maar ook begrijpelijk. Het werd mij aangerekend dat ik een principe had
doorbroken."

Maar dat verwijt is u nooit letterlijk gemaakt.

"Op zoveel eerlijkheid zat ik zelf ook niet te wachten."

Denkt u achteraf dat het beter was geweest als het wel op de man af was gezegd?

"Mijn schoonvader had mij, zoals ik zei, gewaarschuwd. En ik was zelf ook niet
opgevoed in het uitspreken der dingen. Iedereen was bezig met zijn eigen leven.
Zo intensief was de omgang niet."

Iedereen was alleen.

"Men was bezig. Daardoor kon je makkelijk om de hete brij heenlopen."

Ondertussen was u ongelukkig.

"Na de militaire dienst ben ik lang ongelukkig geweest. Ik wilde werk vinden dat
niet strijdig was met het functioneren van mijn vrouw. Dat beperkte mijn
mogelijkheden. Bovendien dacht men dat ik voor prins wilde spelen."

Bent u begeleid in het zoeken naar een passende baan?

"Er is overleg geweest over vertrek naar het buitenland, studeren in
Fontainebleau. Maar mijn vrouw en ik wilden in Nederland blijven. Daardoor
manoeuvreerde ik mij in de positie dat ik het dan maar zelf moest uitzoeken. Ik
wilde niet het bedrijfsleven in en ook niet in de diplomatie. Ik ben totaal
anders dan prins Claus. Niet diplomatiek genoeg. Ik hoor tot de recalcitrante
figuren. Om toch ervaring op te doen, ben ik aan stages begonnen bij onder
andere Akzo en de KLM."

Zat men te wachten op uw mislukking?

"Nou, of men er echt op zat te wachten weet ik niet. Maar ik was in die periode
wel erg zwalkend. Men zag natuurlijk met zorg hoe ik in de muziek stapte. Ik
deed dat omdat het voor mij een vertrouwde wereld was. Maar het werd uitgelegd
als: hij moet zo nodig de aandacht trekken. Ik maakte het degenen die dachten
dat ons huwelijk gedoemd was om te mislukken gemakkelijk."

Sprak u met uw schoonmoeder over uw moeilijkheden?

"Ik wilde haar niet in verlegenheid brengen. Het was mijn taak om het vertrouwen
niet te beschamen, dan moest ik niet om 'tafeltje dek je, ezeltje strek je' gaan
vragen. Ik was meerderjarig, het was mijn eer te na."

Begon ze er zelf over met u?

"Nee, zij was ook opgevoed in inslikken. Wij hadden een mutual understanding in
het inslikken. Zij had zelf ook genoeg zorgen die ze niet uitte. Veel van haar
verdriet was onbekend."

Bij het moederlijke beeld van haar past toch dat ze u actief steunde.

"Ze maakte ons haar steun wel duidelijk door, voor zover het haar mogelijk was,
ons op te zoeken. Mijn schoonmoeder was zeer gehecht aan Het Loo. Natuurlijk
kende zij de zorgen. Maar zij dacht waarschijnlijk: 'hij komt er wel uit'."

Maar als ze kwam, praatte u er niet over.

"Nee, meer over koetjes en kalfjes, zoals met mijn ouders. Dan hadden we het
gezellig samen, deden spelletjes. ''

U had zichzelf als 'recalcitrant' figuur in een lastige positie gebracht.

"Ik zat even fors klem, ja."

Hoe is het mogelijk dat u zich dat vooraf niet had gerealiseerd?

"Omdat de knoop van onze verloving vrij abrupt werd doorgehakt, was er
nauwelijks tijd om je iets te realiseren. En wat ik me realiseerde, heb ik
misschien te licht ingeschat vanwege de verliefdheid. Ik heb mijn gevoel
gevolgd, mijn vrouw. En de tweeslachtigheid zit ook in mij. Ik kan praten over
het leven, maar ik kan ook goed over gevoelens heen stappen. Niet klagen, niet
zeuren, kiezen, dat is wel een beetje mijn motto."

U was altijd zo vrolijk. Zo herinneren wij ons u van vroeger.

"Ja, ik houd van de lach. Die twee kanten, dat kan ik. In het theater moet je
ook vrolijk zijn, terwijl je dat misschien eigenlijk niet bent."

Wist u op een gegeven moment zelf nog wat theater was en wat echt was?

"De eerste jaren had het theater de overhand. Iedereen uit Leiden maakte
carriere. Promotie hier, promotie daar, en ik stond maar aan te rommelen. Als al
die kerels zo goed bezig zijn, ga je natuurlijk niet zeggen dat je eigen leven
niet loopt. Dus ik bood een luisterend oor en hield verder mijn mond. Zo los je
dat op."

Hoe ging het verder met uw carriere?

"Mijn benoeming tot voorzitter van de Raad voor de Verkeersveiligheid gaf een
wending aan mijn leven. Tien jaar na mijn huwelijk. Wij moesten met drie man
zeven departementen adviseren over het verkeersveiligheidsbeleid. Ik moest er
wat van maken, het was mijn enige kans. Als dat niet was gelukt, weet ik niet
hoe het met mij zou zijn afgelopen. Tot diep in de nacht schreef ik
raadsadviezen. In die tijd ben ik ook begonnen met mijn strijd voor het
onafhankelijk onderzoek en de slachtofferhulp in Nederland."

U kreeg in uw strijd om er wat van te maken weinig steun van de familie. Heeft u
daar gevoelens van rancune aan overgehouden?

"Nee, het was de tijdgeest. Ik klopte zelf ook niet bij de familie aan, ik vond
mijn werk mijn eigen verantwoordelijkheid, ik wilde mijn eigen boontjes doppen.
Ik kwam in een individualistisch klimaat terecht, het 'gedoemd te
mislukken-klimaat' en kon daarin overleven dankzij mijn eigengereidheid. Zonder
zelfvertrouwen ga je dood. Die pianoconcerten, bijvoorbeeld, waren heel
belangrijk voor mij. Al werden ze door velen verguisd. Bij de Raad heb ik
geleerd dat het niet gaat om je eigen mening, maar om die van de organisatie.
Bij mijn benoeming waarschuwde de heer Den Uyl: 'De maatschappij zit niet te
wachten op de mening van de heer van Vollenhoven'. Ik moest ervoor zorgen dat de
waarheid op tafel kwam, namens de organisatie. Er waren ruzies met ministers,
maar die zijn meestal ook weer uitgepraat."

Hebben uw ouders nog meegemaakt dat het goed kwam met u?

"Nee."

Logica

Van Vollenhoven, die door deze vraag geemotioneerd raakt, staakt kortstondig het
gesprek. Hij tuurt uit het raam. Dan herneemt hij zich en zegt: "Sorry. Maakt
niks uit. Mijn vader stierf in 1977, mijn moeder zes jaar later. Zij trokken
zich het lot van hun kind natuurlijk aan. Ik wilde ze de ellende besparen. Dus
dat ging van: gezellig om elkaar te zien. Hoe gaat het? Prima, prachtig, niets
aan de hand. Ik heb nooit met ze gesproken over mijn problemen. Zij ook niet met
mij. Zij gingen natuurlijk niet zeggen: wij dachten altijd al dat het niet goed
zou gaan. En ik wilde dit, dus dan moet ik ook niet zeuren. Maar ik had graag
aan ze verteld dat het allemaal goed is afgelopen."

U bent geen prins, maar uw zoons en schoondochters zijn wel prins en prinses.
Wat is de logica achter die titels?

"Mijn schoonmoeder vond het geven van titels destijds onzin. Om dezelfde reden
dat ik welkom was, vond ze dat ik mezelf moest blijven."

En de anderen dachten: we gaan die brutale meneer niet ook nog belonen met een
titel?

"Ik sluit niet uit dat dat een rol heeft gespeeld."

Het buitenland begrijpt niets van uw titelloosheid. U wordt aangezien voor de
secretaris van uw kinderen, die wel prins zijn.

"Daar leer je echt wel mee leven. Maar de logica achter die titels is een aardig
onderwerp om op te promoveren."

Inmiddels zijn alle zoons in de familie getrouwd met burgermeisjes. Is de
evolutie in opvattingen ten paleize wel eens met u besproken?

"Ach, ieder heeft zijn eigen leven. Ik vind dat de principielen destijds best
gelijk hadden. Van adel en buitenlands zijn is alleen geen garantie dat het goed
gaat. Men weet wel hoe de dingen zitten. Dingen waaien langzaam over. En dan
hoef je echt niet in een soort sensitivity training met elkaar te gaan om uit te
leggen dat de dingen niet zijn gegaan zoals we dachten."

De norm is: niet praten.

"Ach, wat moet je ook praten, eigenlijk."

Om begrip te kweken.

"Je moet het ook zo zien: ik heb de kans gekregen om te trouwen met wie ik wilde
en vervolgens is gewoon van mij verwacht dat ik mijn best deed. Zo ligt het,
geen gezeur. Ik dacht vroeger ook dat je alles van elkaar moest weten en altijd
voor elkaar moest klaarstaan. Maar dat wil de wereld niet. Dat zie je ook op
zo'n Shell-tanker waar ze met enkelen op zitten. Je zorgt maar dat je aan de
andere kant van de oceaan komt en daarna gaat ieder zijns weegs. Die gaan echt
niet met elkaar de zielenroerselen zitten doorspreken."

Overleven is al moeilijk genoeg.

"Correct."

Wat heeft het lidmaatschap van het koninklijk huis u opgeleverd?

"Ik heb in mijn strijd voor onafhankelijk onderzoek gebruik kunnen maken van
mijn onafhankelijke status. Maar alles wat ik heb gedaan heb ik zelf opgebouwd.
Ik ben nooit in een gespreid bedje terechtgekomen."

Weten burgers die met leden van het koninklijk huis trouwen waar ze aan
beginnen?

"Ik denk het niet, ook al heeft men nu wat meer carriere en vrijheid achter de
rug dan ik destijds. In deze tijd trouwt men later dan vroeger. Of het slaagt,
hangt geheel af van het karakter. Achtergrond, wel of niet van adel, maakt niets
uit. Het spel moet gespeeld worden en het hangt af van je karakter of je dat
kunt. Het publiek wil een sprookje, maar de spelers in dat sprookje moeten wel
verdraaid veel realiteitsbesef hebben."

Wat heeft het lidmaatschap van het koninklijk huis u gekost?

"Het enige dat ik jammer vind is dat ik zo heb moeten strijden, zo ontzettend
heb moeten werken en zoveel leuke dingen heb afgewezen om de vele mensen die
voorspelden dat ik gedoemd was om te mislukken geen gelijk te geven. Ik kan de
strijd niet meer loslaten. Ik kan niet meer relativeren. Anderen zeggen: je bent
65, relax, maar ik kan dat niet meer. Ik zou het werk meer moeten relativeren.
Ik kan niet ophouden. Het leven heeft meer te bieden dan werk, maar in mijn
strijd is dat ondergesneeuwd geraakt."

Hoe heeft uw huwelijk onder al die spanningen stand kunnen houden?

"Mijn vrouw was een goede keuze. De spanningen hebben onze band juist versterkt.
Tijdens mijn ziekte is zij een grote steun. Zij is mijn bondgenoot. Zij houdt
van theater, net als ik. En wij hebben allebei plichtsbesef. Opgeven, dat doen
wij niet. Wij hebben door alles heen elkaars hand vastgehouden. Wij hebben samen
wel ons best gedaan, vind ik."

Pieter van Vollenhoven: 'Het leven heeft meer te bieden dan werk, maar in mijn
strijd is dat ondergesneeuwd geraakt.' Foto Vincent Mentzel

LOAD-DATE: May 19, 2004

LANGUAGE: DUTCH

                © 2004 PCM Uitgevers B.V.  All rights reserved.

                              80 of 107 DOCUMENTS

                                NRC Handelsblad

                                 April 24, 2004

De burger heeft niet altijd gelijk ; PvdA-diehard Hans Kombrink stopt na dertig
jaar als beroepspoliticus

BYLINE: JEROEN VAN DER KRIS, GRETHA PAMA

SECTION: Zaterdags Bijvoegsel; Pg. 40

LENGTH: 2663 words


Arrogant bestuurder. Partij-apparatsjik. Megalomane plannenmaker. Tijdens zijn
politieke carriere riep Hans Kombrink vooral heftige reacties op. Per 1 mei
verlaat hij de Rotterdamse politiek. Een afscheidsinterview. 'Burgemeester
Opstelten is heel wendbaar meegebogen met de tijdgeest. En hij doet nu alsof het
de gewoonste zaak van de wereld is dat het college het politiebeleid bespreekt.'

Er was eens een politicus die in verkiezingstijd zei: "Ik vind dat we in het
voeren van een voorkeursbeleid voor migranten te ver zijn doorgeschoten.
Migranten hebben rechten, maar ook plichten." Hij zei verder: "We voeren een
campagne om weer met de gewone man in contact te komen. Dan moet je niet met een
grote boog heenlopen om de onlustgevoelens die er leven."

En om dat wat begrijpelijker te maken, gaf de politicus een voorbeeld. "Ik werd
laatst gebeld", zei hij, "door een mevrouw uit Australie die na vijfendertig
jaar terug was gekomen naar Nederland. Haar dochter wilde Nederlands leren. Maar
het arbeidsbureau vertelde haar dat zij niet aan de vereiste voorwaarden
voldeed. Zij stond hier overal voor gesloten deuren, want ze viel onder geen
enkele voorkeursregeling voor minderheden. Dan denk ik: dat kan toch niet de
bedoeling zijn."

De partij die de politicus vertegenwoordigde was de PvdA. Wouter Bos? In 2002?

Fout.

Aan het woord is Hans Kombrink. In 1994. Met Hans Simons voerde hij toen voor de
PvdA de lijst aan bij de gemeenteraadsverkiezingen in Rotterdam. Wie zich ervan
wil overtuigen dat Nederland de afgelopen jaren een ander land is geworden, moet
het interview lezen met 'de twee Hansen' dat op 28 februari 1994 in Vrij
Nederland stond.

Hans Kombrink (Steenwijk, 1946) geldt de laatste jaren als vertegenwoordiger van
'de linkse kerk'. Hij noemde Pim Fortuyn een 'Janmaat in het kwadraat'. Stond
symbool voor de PvdA als 'arrogante bestuurderspartij'. Bezig met grote
projecten, maar het contact verloren met de gewone man. Iemand die zich als
wethouder met een dienstauto van zijn woning naar het stadhuis liet rijden - met
de fiets een afstand van tien minuten of minder, als de stoplichten meezitten.
Hans Kombrink is, kortom, de oude PvdA.

Maar in 1994 vielen Simons en vooral Kombrink juist op omdat ze rechtser waren
dan de rest van hun partij. Of, moet je achteraf misschien zeggen:
vooruitstrevender. Hans Kombrink ging vaker tegen de partijlijn in. Hij behoorde
tot Nieuw Links, de vernieuwingsbeweging binnen de PvdA in de jaren zestig. In
1972 kwam hij in de Tweede Kamer. Zesentwintig jaar, het jongste Kamerlid ooit.
In 1994 noemde Vrij Nederland hem een Ausputzer. Omdat hij 'harde' dingen zei
over migranten.

Simons, in dat vraaggesprek: "Iedereen mag zeggen wat hij wil zeggen."

En Kombrink: "Ik vind het hartstikke fout om mijn mond over zulke thema's te
houden. Er leeft irritatie over die voorkeursregelingen voor migranten. Niet
alleen bij fanatieke racisten en notoire CD-stemmers. Maar veel breder: bij tal
van burgers. Het is een politiek thema waar je niet meer omheen kunt."

Kombrink had het over regelingen als de soepele vestigingsvoorschriften voor
etnische ondernemers en het gratis zwemmen voor Marokkaanse vrouwen. Die roepen
alleen maar ergernis op, zei hij. En, constateerde hij: "In het verleden is te
veel aandacht besteed aan de bevordering van de eigen taal en cultuur. Daar
willen we mee breken."

Menig partijgenoot liet zich niet overtuigen. En de interviewers evenmin. Ze
zeiden tegen de twee PvdA'ers dat die deden aan 'electoraal opportunisme'. En
tegen Kombrink dat hij klonk 'als Bolkestein'. Aan het einde van het gesprek
concludeerden ze: "Wat we op jullie campagne tegen hebben (...) is dat jullie
niet aan het verstand van de kiezer appeleren, maar aan hun sentimenten, aan het
gevoel in hun onderbuik. Je bevindt je op een glijdende schaal."

De PvdA verloor in 1994 in Rotterdam 6 van de 18 zetels. Maar Kombrink en Simons
werden toch wethouder. Het nieuwe, brede college (PvdA, CDA, VVD, D66 en
GroenLinks), waarvan zij met burgemeester Bram Peper het gezicht vormden,
kondigde aan dat veiligheid prioriteit nummer een zou worden voor het
stadsbestuur. In het bijzonder werd gewezen op het toenemende wapenbezit op
scholen.

Hoe het verhaal afliep is bekend. In 2002 verloor de PvdA opnieuw. En nog veel
erger, omdat er een politicus was die succesvol campagne voerde, vooral op de
thema's immigratie en veiligheid. Hans Kombrink werd na acht jaar wethouderschap
gewoon raadslid. En volgende week verlaat hij de gemeentepolitiek helemaal om
zich te kunnen wijden aan een aantal adviseurschappen.

Rotterdam zal Hans Kombrink herinneren om de Erasmusbrug, die er onder zijn
verantwoordelijkheid kwam. Om het Nieuwe Luxortheater. En om zijn succesvolle
lobby voor de benoeming van Rotterdam tot Culturele Hoofdstad van Europa in
2001. Niet om zijn uitspraken uit 1994.

Had u in 1994 het idee dat u de multiculturele samenleving ter discussie stelde?

"Ja. Althans de idealistische versie daarvan. Ik vond: je moet kunnen zeggen...
niet wat je denkt, maar wel wat verkeerd is. Het hoort niet dat iemand een
vuilniszak van vier hoog op straat flikkert. Dat zouden we van autochtonen ook
niet pikken.

"En daar werd met argwaan op gereageerd. We verstoorden het beeld van de close
harmony. Ik herinner me dat Herman Meijer en Bea Kruse van GroenLinks nog
tijdens de campagne bij me op bezoek kwamen. Die vonden het nodig even kennis te
maken. Wat is dat voor iemand, wilden ze weten. Wat voor vlees hebben we in de
kuip?"

Had u een gevoel van urgentie?

"Ja. De demografische revolutie werd zichtbaar: het immigratievraagstuk, de
vluchtelingenstromen. Ik dacht: dit betekent wel wat voor de stad. Toen hebben
we het inburgeringsbeleid ontwikkeld. Rotterdam liep daarin voorop."

Toch deed u na de verkiezingen buitenskamers niet meer zulke uitspraken als
tijdens de campagne. Hoe was dat in het college? Was daar een gevoel van
urgentie?

"Ja, kijk, je probeert die ontwikkelingen te vertalen in beleid dat een
positieve invloed heeft. Je probeert de werkloosheid te bestrijden. Dat lukte
ook. Daarmee werd een potentiele bron van problemen weggenomen. Je probeert aan
de integratie bij te dragen. Dat gebeurde met die inburgeringscursussen. En met
meer variatie in het aanbod van woningen. Dat was onze positieve agenda.

"Maar over veiligheid werd in het college nooit gesproken. Ik heb niet een keer
meegemaakt dat een politiebegroting of een jaarverslag in het college werd
geagendeerd. Er was wel een subcollege van de burgemeester en de wethouder
'veilig'. Eerst Hans Simons. Later Sjaak van der Tak. Die zaten dus wel eens
ergens bij. Maar het politiebeleid kwam niet op de agenda van het college. Als
je er toch iets over zei, dan was de houding van de burgemeester altijd: daar ga
ik over."

Hoe kan dat?

"Nou ja, zo is het formeel geregeld. Het sluiten van Perron Nul (de opvangplek
voor verslaafden bij het centraal station, red.) in 1994 bijvoorbeeld, dat is
ook helemaal buiten het college om gegaan. Daar hebben we zwaar tegen
geprotesteerd, omdat de opvang niet was geregeld. En daar gaat het college wel
over. Maar we hadden het nakijken. Burgemeester Peper deed dat gewoon zelf.

"Opstelten heeft het politiebeleid trouwens ook nooit aan de orde gesteld in het
college. Ja, nu. Na 2002. Opstelten is heel wendbaar meegebogen met de
tijdgeest. En hij doet nu alsof het allemaal de gewoonste zaak van de wereld is.
Maar toen vroeg je er echt niet naar. Er was ook geen gevoel: het gaat fout met
de veiligheid. Het was georganiseerd. Het zat in een subcollege."

In de acht jaar dat u wethouder was dacht u niet: het gaat niet vooruit met de
veiligheid?

"Ik zag het wel, maar meer in algemene zin. Niet als specifiek voor deze stad.
Maar eerlijk gezegd: ik heb niet gezien hoe sterk die veenbrand van onvrede nog
aanwezig was. Ik geloof niet dat ik de enige was trouwens. Menigeen heeft zich
twee jaar geleden de vraag moeten stellen: waarom heb ik het niet gezien? Ik
ook.

"Als je bestuurder bent en tachtig uur in de week werkt, dan loop je het risico
dat je geen signalen meer opvangt. Je luistert daarom naar wat de leden van je
fractie horen. Maar ook in de hele raad was zo'n soort debat afwezig.
Onderzoekers zagen het niet. Journalisten zagen het niet. Het bleek ook niet uit
de peilingen. Wij leken een vrij tolerant volk. Dan is het moeilijk te zien."

Maar in 1994 zag u het wel?

"Ja. Maar dat kwam misschien ook door die nieuwe partijen. De CD. CP'86. Toen
waren er signalen. De vraag is: waren die signalen er acht jaar later weer? Ik
denk dat elf september een grote impact heeft gehad. Daarna veranderde er iets
fundamenteel in de samenleving."

Werd daar ook over gesproken in het college?

"Ik zit me dat af te vragen. We zaten bij elkaar toen het gebeurde, want we
hadden begrotingsoverleg. Maar daarna? Nee... ik denk het eigenlijk niet."

Was u misschien te druk met uw eigen dossiers?

"Ja. Ja, dat is altijd het risico. Je wordt opgeslorpt, hoe zeer je ook je best
doet dat te voorkomen. Je loopt je uit de naad, je bent op een hoop plaatsen,
maar je bent toch vooral bezig met jouw portefeuille. Je loopt het risico dat je
de grote lijnen uit het oog verliest."

Jonge wethouders van uw partij zijn tegenwoordig twee dagen in de week bezig met
luisteren naar burgers. Een tevreden burger, dat is hun ambitie. Niet een groot
theater of een brug, zoals bij u. Kan dat nog wel, in deze tijd, zulke grote
projecten?

"Ik hoop het wel. Het zou een verarming zijn voor de stad, als dat niet meer
kon. Dan kom je aan de toekomst van de stad niet meer toe. Ik denk wel dat het
goed is dat er periodiek even op je deur wordt geklopt: vergeet de korte termijn
niet, vergeet het directe contact niet.

"Maar stel dat we dat hadden gedaan. Zou dat dan een rol hebben gespeeld bij de
vorige verkiezingen? Ik denk eerlijk gezegd van niet. De hoofdkwestie was die
forse immigratie. Nou, probeer dat als stadsbestuur maar eens te beinvloeden.

"Je kunt proberen duizend mensen extra te laten inburgeren. Maar daar gaat het
niet om. Je kunt zorgen voor een meer gevarieerd aanbod van woningen. Dat stond
ook in mijn nota woonbeleid. Maar dat kost tijd. Die plannen worden nu
uitgevoerd."

Maar dat is beleid. Het gaat toch ook om beeldvorming? Het huidige college
straalt weer urgentie uit.

"Ja, we hebben de migratie naar de stad - daar moeten we eerlijk in zijn - niet
als een probleem gedefinieerd. We hebben niet gezegd: die migratie moet worden
beperkt, kansarmen horen niet thuis in de stad. Maar ik vind dat ook een
negatieve agenda. En nu door wetgeving de immigratie is beperkt, is het ook de
vraag of het probleem nog zo groot is. Als sociaal-democraat heb ik trouwens
allereerst de neiging te zeggen: dan gaan we wat doen aan die kansarmoede."

Maar die negatieve agenda wordt positief beoordeeld, zo blijkt uit enquetes
onder de bevolking.

"Ja, dat is zo. Maar dat komt ook doordat de politie weer op sterkte is. In onze
tijd had je ontzettend veel vacatures. De wijkteams waren vaak maar voor de
helft bezet. Dat was overal in het land zo. Dus daar werd vanuit het kabinet ook
op gereageerd. Maar ja, dan duurt het toch drie, vier jaar voordat die mensen
zijn opgeleid."

Had een veiliger stad tot een andere verkiezingsuitslag geleid?

"Ik denk het niet. De mensen hadden de perceptie: de stad verloedert. Maar
verloedering is een ingewikkeld begrip. Er komt van alles in samen. Niet alleen
onveiligheid. Ook werkloosheid. En armoede. Slechte zorg. En al dat ongenoegen
wordt dan verbonden door het idee dat er te veel mensen zijn die willen wat jij
ook wilt.

"Dus ik denk dat de relatie tussen onvrede en onveiligheid niet zo causaal is
als dit college veronderstelt. Binnen het gevoel van verloedering verandert de
kiezer steeds van agenda."

U bedoelt: het programma van het huidige college, met zijn nadruk op meer
veiligheid, was niet nodig op basis van de verkiezingsuitslag?

"Ik zeg niet dat het er niks mee te maken had. Dat moet ik toegeven. Maar je
moet uitkijken dat je niet tot een nieuwe eenzijdigheid komt. Dat het doorslaat
naar de andere kant. Want dat risico is aanwezig. Het is actie en reactie. De
pendule gaat heen en weer.

"Ikzelf blijf het bijvoorbeeld van groot belang vinden aan een attractieve stad
te werken. Mensen vinden het prettig dat ze nu naar een nieuw theater kunnen.
Dat is ook onderdeel van hun leven. Dat er nu een pr-campagne moet komen om te
laten zien dat deze stad ook allemaal goeie kanten heeft: dat is toch triest? In
elk geval is het inefficient, met een campagne je eigen eenzijdige accenten
repareren."

Denkt u dat de kiezer het ook zo ziet?

"Dat weet ik niet. Ik denk in elk geval dat er geen een op een verband is tussen
wat je doet als lokaal bestuurder en hoe de kiezer stemt. De politieke agenda
van mensen verschuift voortdurend. En dan heb je ook nog dat landelijke kwesties
in de verkiezingen in grote steden vrij sterk domineren."

Hoe kijkt u aan tegen het middel van enquetes onder de bevolking, dat dit
college vaak inzet om te weten te komen wat er leeft?

"Daar zitten een hoop vragen niet in. Ik zou wel willen weten hoe mensen denken
over de verdere ontwikkeling van de stad. Hoe ze de toenemende werkloosheid
duiden. De ontwikkelingen in de thuiszorg. Maar dat wordt niet gevraagd. Men wil
alleen de opvattingen over de eigen beleidsinzet achterhalen.

"Zelf vraag ik me af of het voor partijen lucratief is om elkaar bij de volgende
verkiezingen tot het laatst te beconcurreren op het veiligheidsthema. Dat werkt
weinig onderscheidend. En ik vermoed dus dat de kiezer tegen die tijd alweer een
andere agenda heeft."

Dus u wilt wel weten wat de kiezer denkt, maar tegelijk vindt u dat een
bestuurder zijn eigen lijn moet trekken?

"Ja. Je moet zelfs tegen de gevoelens van mensen in durven gaan. Er bestaat
zoiets als bestuurlijke verantwoordelijkheid. Omdat je een scope hebt die breder
is dan de individuele positie van mensen. Die scope wordt ook van je verwacht.
Als je nieuwe wijken wilt bouwen, moet je eerst oude huizen slopen. En als je
sloopt, jaag je mensen tegen je in het harnas. Maar toch moet dat."

De kiezer en u hoeven geen vrienden te zijn?

"Nee. En ik denk dat de kiezers dat ook inzien. Ja, tenzij je overdrijft
natuurlijk. Het is een beetje een antirevolutionaire houding, maar ik denk dat
mensen een extreem populistische bestuurder op een dag niet meer vertrouwen. Dat
ze gaan denken: zoals de wind waait, waait zijn jasje.

"In die zin vind ik wel eens dat de burgemeester vanuit zijn specifieke
verantwoordelijkheid meer zou moeten doen dan hij doet. Bij die moskeekwestie
bijvoorbeeld heeft hij toch niet helemaal de goeie dingen gezegd. Hij nam geen
afstand van die opmerkingen over de hoogte van minaretten.

"Af en toe tegen de wind in zeilen is je plicht als bestuurder. Je moet niet
alleen maar met de golven meegaan."

Vindt u van uzelf dat u het evenwicht tussen de ivoren toren en de straat hebt
weten te behouden?

"Ik heb het geprobeerd. Perfect doe je het natuurlijk nooit. Maar we deden wel
degelijk grote en kleine dingen. We bouwden een brug en een theater, maar we
knapten ook pleintjes op. Daarmee lieten we de bewoners zien: hier staan wij
geen verloedering toe. En zo waren er meer van die dingen.

"Maar als je terugkijkt, moet je bijna per definitie zeggen... als je verrast
wordt, ook als je dingen echt niet wist... dan is het toch niet gelopen zoals de
mensen vonden dat het had moeten lopen.

"Of het tempo was niet goed. De dingen gingen niet snel genoeg. Je moet kritisch
op jezelf blijven.

"Maar ik kijk wel met verbazing terug, ja."

Mensen denken: de stad verloedert. Maar verloedering is een ingewikkeld begrip

Mensen zullen een extreem populistische bestuurder op een dag niet meer
vertrouwen

Het centrum van Rotterdam Foto Aviodrome luchtfotografie, Lelystad

Foto Vincent Mentzel

LOAD-DATE: May 19, 2004

LANGUAGE: DUTCH

                © 2004 PCM Uitgevers B.V.  All rights reserved.

                              81 of 107 DOCUMENTS

                                NRC Handelsblad

                                 April 17, 2004

Democraten bedankt ; De Serviers zijn nog steeds in de ban van hun
nationalistische droom

BYLINE: PETER MICHIELSEN

SECTION: Zaterdags Bijvoegsel; Pg. 40

LENGTH: 2832 words


Drie jaar na de val van Milosevic stemden de Serviers massaal op een
antidemocratische partij. Zijn ze helemaal gek geworden? 'Niemand durft de
Serviers te vertellen dat we de oorlog hebben verloren.'

Het politieke toneel in Servie ligt vlak naast het riool, zo schreef nog niet zo
lang geleden een Servische krant. Drie jaar geleden brak de democratie los, na
vijftig jaar eenpartijstaat, na veertien jaar kleptocratie van Slobodan
Milosevic, na een decennium van de ene oorlog na de andere. Eindelijk -
Democratie!

Democratie? Die drie jaar zijn gedomineerd door vinnige ruzies tussen de
democraten die in oktober 2000 Milosevic wipten, door wederzijdse verwijten en
verdachtmakingen van partijen en politici, door de moord op een premier, een
lawine van schandalen en onthullingen over ministeriele corruptie, ministeriele
fraude. Ministers liepen ongegeneerd in en uit bij maffiosi, die zelf, als
giftige paddestoelen, waren voortgekomen uit de geheime politie van Milosevic en
uit de paramilitaire moordeskaders die in Kroatie, Bosnie en Kosovo nog menig
bloedbad hebben aangericht. Ministers bezaten bedrijven die lucratieve
opdrachten kregen toegeschoven. Ministers zetten de energieproductie van het
land stil om van een vriendje in Londen dure importenergie te kopen. Ministers
hielpen een handje bij het witwassen van maffiageld.

Democratie? Toen de democraten van toenmalig premier Zoran Djindjic ruzie kregen
met de democraten van toenmalig president Vojislav Kostunica gooiden ze
Kostunica's parlementariers simpelweg uit het parlement, zonder enige wettige
basis. En hoeveel besluiten van het parlement zijn ongeldig omdat ze het
resultaat zijn van fraude, bij stemmingen waarbij, in strijd met de regels, de
stemkaarten van afwezige parlementariers zijn gebruikt?

In december, na drie jaar democratie, kozen de Serviers massaal voor de
uitdrukkelijk niet-democratische ultra-nationalistische Servische Radicale
Partij (SRS) van Vojislav Seselj, de Hitler van de Balkan, zoals wijlen Zoran
Djindjic hem noemde, de man die ooit napalm wilde gooien op Zagreb en beloofde
alle Kroaten met een roestige lepel de ogen uit te scheppen.

Zijn de Serviers gek geworden? Leren ze het dan nooit?

"De Serviers zijn niet gek. De Serviers zijn ook niet slecht. Hun elite is
slecht. De hele twintigste eeuw hebben ze een slechte elite gehad: mythomaan,
corrupt." Braca Grubacic, uitgever van het nieuwsbulletin VIP, zetelt hoog boven
het Plein van de Republiek in Belgrado, het plein waar vroeger de oppositie - de
democraten die nu regeren - haar bijeenkomsten hield. Hij is een van Servie's
scherpste waarnemers. "De geschiedenis van Servie is al honderdvijftig jaar een
grote ruzie tussen delen van de elite. Voeg daar tien jaar oorlog in de jaren
negentig aan toe. Tien jaar hersenspoeling. Tien jaar manipulatie. Nu nog denken
de Serviers dat wij geen fouten hebben gemaakt. Niemand durft de Serviers te
vertellen dat we die oorlogen hebben verloren, dat er Serviers zijn die
oorlogsmisdaden hebben begaan en daarvoor de prijs moeten betalen, dat Kosovo
verloren is en dat er geen internationale samenzwering tegen Servie is of is
geweest. De democraten hebben de kans gemist. In plaats daarvan hebben ze
geruzied, terwijl de gewone man honger heeft, werkloos is en blijft zitten met
de vraag wie zijn geld heeft gestolen. Nu ligt alles in duigen en is het
onmogelijk de scherven te lijmen."

Interbellum <BR> De weg naar Europa zit voor Servie vol uithollingen overdwars:
het onopgeloste probleem Kosovo, het onopgeloste probleem Montenegro, de onwil
met het Joegoslavie-tribunaal samen te werken. Een miljoen werklozen, 35 procent
van de beroepsbevolking. Wie werkt verdient gemiddeld tweehonderd euro per maand
in een land waar importspullen 30 procent duurder zijn dan in het Westen. En
bijna alles is import, want Servie produceert haast niets. Bejaarden gaan net
niet dood van de honger, maar met een pensioen van twee euro per dag moeten ze
zich daar wel erg voor inspannen.

In december stemden de Serviers op de Radicalen. Omdat de andere partijen die
buiten de deur wilden houden zit het land nu met een coalitieregering, waarin
nationalisten, radicale hervormers en monarchisten - onverenigbare segmenten van
het politieke toneel - worden geacht samen te werken. Dat kunnen ze alleen als
ze elkaar zo veel mogelijk ontlopen. Ministers? De minister van Economie staat
dichter bij de Radicalen dan bij de democraten. De minister van Gezondheid is
een toparts, maar als minister volstrekt incompetent - hij was al eens minister
van Gezondheid. De minister van Binnenlandse Zaken (en chef van de politie) is
ooit, in 1982, veroordeeld wegens inbraak, maar vindt praten over dat verleden
"smakeloos". De minister van Justitie stuurde ooit, in 1984, mensen naar de
gevangenis wegens het lezen van een boek van Vojislav Kostunica, nu zijn eigen
premier, en vindt het juridisch systeem van Servie onovertroffen in de wereld -
al weet iedereen hoe weinig het kost om een rechter om te kopen. De minister van
Investeringen en Telecommunicatie brengt weinig meer in dan een drankprobleem en
een grote mond. Hij wil Servie volplempen met snelwegen waar geen geld voor is
en tabaksfabrieken waar geen behoefte aan is en vindt internet en ISDN een
overbodige luxe.

Het is soms alsof Servie zich weer bevindt in het koninklijke interbellum, de
jaren twintig en dertig, want ook toen lag het politieke toneel naast het riool.
Op dat toneel, schrijft Slobodan Selenic in zijn roman Vaders en Voorvaders,
worden gecompliceerde politieke vraagstukken teruggebracht tot vulgair,
kleingeestig gekibbel. De Servier, aldus Selenic, is niet bereid de
tegenstellingen tussen individuele en gemeenschappelijke belangen efficient te
wegen. Het streven naar macht - de Byzantijnse variant, niet beperkt door
grenzen of limieten - domineert op elk niveau, van de premier tot de simpelste
kantoorklerk. Politiek is "een snelweg, met struikrovers hurkend in elke bocht".
Politiek beoogt ook niet een concreet doel te bereiken, schrijft Selenic:
"Joegoslavie bestaat alleen maar om partijen de kans te geven elkaar met tirades
te bestoken, tot ze uitgeput zijn, of krankzinnig."

De geschiedenis van Servie, zegt Braca Grubacic, is een geschiedenis van
manipulatie. Door corrupte politici. Door een provincialistische, primitieve,
antiwesterse orthodoxe kerk, die bij peilingen nota bene steevast het instituut
blijkt dat de Serviers het meest vertrouwen. Door een even nationalistische
Academie van Wetenschappen. Door populisten die de Serviers een hemel op aarde
beloven zonder te zeggen hoe ze die willen bereiken, en die nochtans worden
geloofd en gekozen. Grubacic: "De elite en de orthodoxe kerk hebben Servie
vernietigd. Zij zijn bang te worden weggevaagd als Servie richting Europa gaat.
Een intellectueel leven bestaat hier niet. De politiek? Alles draait om macht en
geld. Nog steeds. Dus denken de mensen: als dat democratie is, dan willen we die
niet."

Slavische broeders <BR> De Servische staatsman Nikola Pasic zei begin vorige
eeuw: in Servie weegt een gram macht meer dan een kilo hersens en is een
centimeter macht langer dan een kilometer recht. Geldt dat nog steeds? Rodoljub
Sabic moet glimlachen. "Ja", zegt hij dan. "Ik wil niet generaliseren, maar
toch: ja, dat geldt nog steeds. Hier heeft de regering altijd de behoefte te
domineren. Hier neemt ze nog altijd de wetgevende en de rechterlijke macht
over."

Sabic, lid van de sociaal-democratische partij SDP, een slanke, grijze
intellectueel, trad midden vorig jaar af als minister van Lokaal Zelfbestuur.
Een protest: hij trok - als een van de zeer weinigen - de consequentie uit "het
partijenegoisme" en de onwil van de regerende partijen - de democraten - om de
corruptie te bestrijden. Er is geen partij, zegt hij, waar dat egoisme niet
voorkomt, hier worden mensen minister omdat ze op een partijlijst staan, niet
omdat ze de capaciteiten hebben. "En dat egoisme is onbegrensd."

De democraten, zegt Sabic, hebben er een puinhoop van gemaakt. A mess. En hoe
die puinhoop kan worden opgeruimd is vooralsnog een raadsel: "Hoe kun je een
bevolking duidelijk maken dat we abstracte instanties moeten opbouwen en
uitleggen wat democratie is als die bevolking honger heeft? Hoe kun je naar
Europa als zelfs ministers niks weten van Europese standaarden?"

Latinka Perovic is historica, een grote, struise vrouw die de winter probeert te
bezweren door de verwarming in haar flat in de loeistand te zetten. Ze is al
jarenlang een roepende in de woestijn, de stem van de rede, ze heeft het al
jaren lang over Europese waarden en normen, ze noemt als enige misstanden
misstanden - en niemand luistert.

Zij ziet de ziekte van Servie in historische termen. Al sinds de stichting van
de Servische staat in het midden van de negentiende eeuw, zegt ze, is dit land
het toneel van een strijd tussen twee tendenzen. De ene wil de Serviers politiek
verenigen door territoriale expansie van de staat. De andere beoogt de vorming
van een realistische staat en de culturele - niet de politieke - vereniging van
alle Serviers. De eerste tendens is die van de nationale, op mythen gegrondveste
ideologie. De tweede tendens is die van de Europese ideologie, van de moderne
Europese staat. Honderdvijftig jaar lang hebben die twee tendenzen elkaar
bevochten, zegt Latinka Perovic. En honderdvijftig jaar lang is de eerste
tendens de sterkste geweest.

"In de eerste dertig jaar van ons bestaan hebben we elke negenenhalf jaar oorlog
gevoerd om de Serviers te verenigen. In de Eerste Wereldoorlog verloor Servie
een kwart van zijn bevolking. Een kwart! Van dat verlies heeft Servie zich nooit
hersteld. Het resultaat van al die oorlogen was een versterking van die eerste
tendens, inclusief de dominering van het leger, een orthodoxe kerk die niet van
de staat was gescheiden, een heldencultus en een doodscultus."

De negentiende eeuw en de eerste twee decennia van de twintigste hebben de
Serviers maar aan een ding gedacht: de onafhankelijkheid, die van henzelf en die
van hun Slavische broeders. Een heilige plicht was dat, die bevrijding van de
broeders, de Kroaten die zuchtten onder het Hongaarse juk, de Slovenen en de
Bosniers die zuchtten onder het Oostenrijkse juk, de Slaven in Kosovo en
Macedonie die nog zuchtten onder het Turkse juk.

Zelf overleefde Servie onder de Turken eeuw na eeuw door oude mythen te
cultiveren, heldendichten door te geven, van generatie op generatie. De slag op
het Merelveld. Verhalen van heldendom, dood en verraad, van ondergang. "De
beenderen van onze voorvaders kijken naar ons vanuit hun graf", laat Slobodan
Selenic in Vaders en Voorvaders een vader tegen zijn zoon zeggen. De helden van
die zoon zijn de helden die zonder compromis sneuvelen, mensen als Zeka
Buljubasa en zijn zonen, die de Turken bevechten tot hun kruit op is, en dan hun
messen trekken om zich vervolgens "na een laatste blik op de bewolkte hemel
boven Servie, over de prachtige vlakten van Macka, en over de Drina heen naar
het trotse Bosnie", dood te vechten. Het leven was hard, voor de Serviers,
eeuwenlang, maar omdat het hard was, was het glorieus. Onder het Turkse juk
vormden legenden en mythen en gedichten, eeuw in, eeuw uit, "een waterdichte
morele orde", zo schrijft Selenic. De bril waardoor de Serviers zichzelf en hun
wereld zagen. En in veel gevallen nog steeds zien.

Die vereniging van de Slaven lukte, want na de Eerste Wereldoorlog werd een
Joegoslavisch koninkrijk gevormd, het land van Nikola Pasic. De Serviers zagen
het als 'hun' staat: hadden ze niet een kwart van de bevolking geofferd om de
broedervolken te bevrijden? Ze verdienden de hegemonie waarover ze in die staat
beschikten. Die andere volken, vooral de Kroaten en de Slovenen, dachten daar
anders over, zij waren die staat ingegaan met de verwachting dat het een
federale staat zou gaan worden, geen centralistische, door de Serviers, door
Belgrado gedomineerde staat. Het land verzandde uiteindelijk in een koninklijke
dictatuur, politieke aanslagen, een koningsmoord, etnische ruzies.

Verraad <BR> In de Tweede Wereldoorlog werd de samenleving weer volledig
vernietigd en verloor Servie een kwart van zijn mannelijke bevolking. Op de
puinhopen bouwde Tito een Joegoslavische federatie die de Serviers niet wensten,
omdat de andere republieken gelijke rechten kregen, en omdat ze niet overeenkwam
met die tendens van de politieke vereniging van alle Serviers en vooral omdat
Tito geen consequenties verbond aan hun opofferingen, hun heldendom, de
beenderen van hun voorvaders. In Tito's staat verloren de Serviers wat ze in het
interbellum hadden gehad.

Het leidde tot ruim veertig jaar Servische frustratie, die een climax bereikte
na 1974, toen zelfs de Kosovaarse Albanezen de facto evenveel rechten kregen als
de Serviers. De frustratie werd uiteindelijk na 1986 door Slobodan Milosevic
ontdekt en gemanipuleerd. Hij zette haar om in pure, onaantastbare macht.
Perovic: "Hij gaf de Serviers het idee dat na 150 jaar eindelijk, eindelijk de
tijd was gekomen voor de historische vereniging van de Serviers." En hij was de
leider die dat kon bereiken, hij was de prins Lazar van de mythe van het
Merelveld, en als zodanig werd hij gesteund en vereerd, door het gewone volk,
maar ook door de intellectuelen, door de Kerk, en door het leger.

Het leger had en heeft in het patriarchale Servie een status als nergens anders,
het leger is de ruggengraat van het land, het leger heeft altijd gevochten voor
de vereniging van alle Serviers. Al die offers, al die beenderen: het leger.
Ratko Mladic staat in het Servie van nu als held ver boven Slobodan Milosevic of
Radovan Karadzic. Het leger is boven twijfel verheven. Het is onaantastbaar.
Officieren zijn helden. Zij worden gecultiveerd en zij koesteren hun status. Het
uitleveren van een officier aan het Joegoslavie-tribunaal doet honderd keer meer
pijn dan het uitleveren van een burger. De ouderen onder die officieren vereren
Ratko Mladic en Slobodan Milosevic en haten Europa, net zoals ze Zoran Djindjic
haatten als een verrader, die Servische helden aan het tribunaal verkocht, voor
Amerikaanse kredieten. De honderdduizend nog levende veteranen uit de Tweede
Wereldoorlog, Tito's partizanen, genieten verhoudingsgewijs kolossale
pensioenen, groter dan ministerssalarissen, krijgen kortingen en voorrang waar
ze ook gaan en gedragen zich al een halve eeuw met een arrogantie die in veel
gevallen geen grenzen kent. In een wachtkamer zal een veteraan niet gaan zitten:
hij loopt door. Iedereen weet dat Servie zich die kolossale pensioenen niet kan
permitteren, maar aantasting van de peperdure voorrechten van de veteranen is in
Servie onbespreekbaar, een taboe. De winnende tendens in de Servische
geschiedenis is intens conservatief. Nog een citaat uit Selenic' Vaders en
Voorvaders: "Zij is een Servische omdat ze niet in staat is te veranderen."

De afloop, de voorlopige afloop, is bekend: in de jaren negentig leidde het
ononderbroken streven naar nationale vereniging tot oorlogen, oorlogsmisdaden,
vluchtelingen, sociale deprivatie, criminele structuren dwars door politiek en
samenleving, een brain drain door het vertrek van Serviers met hersens,
internationale sancties, internationale interventie, isolement. En nauwelijks
was Milosevic eindelijk ten val gebracht, of de enige man die die eeuwig
zegevierende tendens van territoriale vereniging van alle Serviers een nederlaag
kon toebrengen, de enige man die die vernietigende cyclus kon doorbreken,
premier Zoran Djindjic, werd vermoord.

Die fatale tendens zal voorlopig blijven winnen, zegt Latinka Perovic, omdat er
na de dood van Djindjic geen tegenwicht meer is. Dat tegenwicht zou kunnen
heten: privatisering, lokale initiatieven, burgerrechtbewegingen, een stedelijke
elite, een civil society, experts, hier en daar een kleine partij. Zij zijn de
ongeorganiseerde embryo's van de europeanisering van Servie. De embryo's van de
tweede tendens: Servie als moderne staat in Europa. "We moeten na 150 jaar in de
spiegel kijken en een keus maken: wat willen we?" Maar ook Latinka Perovic weet
dat die embryo's van de europeanisering voorlopig geen stem hebben, of een stem
die zo zwak en nietig is dat niemand hem hoort. Embryo's hebben tijd nodig. En
Servie heeft geen tijd, kan niet wachten tot de jeugd oud genoeg is om een stem
te hebben die luider klinkt dan die van de orthodoxe kerk, de Academie van
Wetenschappen en de populisten. "Ik weet het. Djindjic kon het bereiken. De
moord op Djindjic is voor mij de historisiche gebeurtenis van Servie."

De minister van Binnenlandse Zaken is ooit veroordeeld wegens inbraak <BR> De
minister van Investeringen brengt weinig meer in dan een drankprobleem<BR> De
minister van Gezondheid is een toparts, maar als minister incompetent

Belgrado, oktober 2003. Voor het eerst sinds de val van Milosevic greep de
Servische politie in tijdens een demonstratie tegen de Servische regering Foto
AP

LOAD-DATE: May 19, 2004

LANGUAGE: DUTCH

                © 2004 PCM Uitgevers B.V.  All rights reserved.

                              82 of 107 DOCUMENTS

                                NRC Handelsblad

                                 April 17, 2004

Wangedrag wordt beloond ; De grenzeloze vrijheid van woonwagenbewoners

BYLINE: JOKE MAT

SECTION: Zaterdags Bijvoegsel; Pg. 42

LENGTH: 2609 words


De strijd tussen woonwagenbewoners en het gezag laaide deze week weer op.
Bewoners van woonwagenkamp Vinkenslag blokkeerden de A2 bij Maastricht, de
gemeente viel de volgende dag het kamp binnen. Hoe werden de kampen no go area's
en wat doe je ertegen? 'Woonwagenbewoners dachten: als je je aan de regels
houdt, ben je een dief van je eigen portemonnee', zegt onderzoekster Sari van
der Poel. 'Alleen consequente strijd kan het tij nog keren.'

Veel kampers weten niet beter dan dat controle-ambtenaren lieden zijn die heel
hard kunnen rennen

Het begon eind negentiende eeuw met ketellappers, stoelenmatters en
scharensliepen die hun afzetgebied wilden vergroten. Ze kochten een woonwagen en
namen hun gezin mee het land rond, van kamp naar kamp. Het eindigde met de
machtsstrijd in Zuid-Limburg die deze week weer oplaaide, tussen een
burgemeester en een kamp met, naar eigen zeggen, 150 kapitale woonwagens die
niet of nauwelijks meer van hun plaats komen. Inzet: wie heeft het in kamp
Vinkenslag voor het zeggen?

Criminologe Sari van der Poel (50), verbonden aan het Willem Pompe Instituut
voor Strafrechtswetenschappen van de Universiteit Utrecht, doet al meerdere
jaren onderzoek naar woonwagenkampen in Nederland. Oorspronkelijk boog ze zich
over het ontstaan van no go areas, maar de kampen, "het duidelijkste voorbeeld
van zulke gebieden", bleken zo boeiend dat ze daarbij is blijven hangen. Van der
Poel: "Wat mij fascineert is dat een groep die maatschappelijk niets in de melk
te brokkelen heeft, het heeft klaargespeeld een machtsverschuiving te
bewerkstelligen waar de overheid geen antwoord op heeft."

Veel woonwagenkampen hebben zich ontwikkeld tot vrijplaatsen waar bewoners zich
niet aan de wet houden. Ze kweken hennep, betalen niet of nauwelijks belasting,
tappen illegaal energie af en houden zich bezig met het omkatten van gestolen
auto's zonder dat de overheid ingrijpt. Burgemeester Leers van Maastricht
probeert daar verandering in te brengen. Uit woede daarover blokkeerden bewoners
van Vinkenslag woensdag de A2. De verkeerschaos strekte zich uit tot heel
Zuid-Nederland en de schade bedroeg miljoenen euro's. De volgende dag viel de
Mobiele Eenheid het kamp binnen om de organisatoren te arresteren en
hennepkwekerijen te ontmantelen.

Van der Poel vindt dat optreden van Leers terecht. "Als het nog mogelijk is om
dit te keren, dan is dit volgens mij de enige manier. Consequent optreden.
Consequent de strijd aangaan."

Met de inval van donderdag heeft Leers het initiatief weer naar zich
toegetrokken, constateert ze "Zijn aanpak wordt opvallend weinig nagevolgd.
Meestal loopt de overheid achter de feiten aan, reageert op wat
woonwagenbewoners doen. In veel gemeenten zijn de kampen opgegeven gebieden. 'We
hebben alles geprobeerd', zegt men, 'maar niets helpt."'

Voor haar onderzoek bezocht Sari van der Poel zo'n 25 kampen, waar ze sprak met
bewoners. Welke kampen het zijn mag ze niet zeggen, ook niet van de ambtenaren
uit dezelfde gemeenten die ze erover sprak. Zij bedongen anonimiteit, volgens
Van der Poel uit angst voor hun superieuren. Volgens schattingen zijn er
ongeveer 187 grote en middelgrote kampen in Nederland, met in totaal zo'n 30.000
bewoners. Een kamp met vijftien wagens is al een groot kamp.

Heersen de sentimenten die op Vinkenslag leven ook op andere kampen? <BR> "O ja.
Vinkenslag is niet eens het ergste kamp."<BR> Wat is dan een echt erg kamp?<BR>
"Daar wordt de post bezorgd door de politie. Men doet alles wat men wil doen. De
overheid heeft er niks te zeggen. Men is gewend dat negen van de tien keer toch
niet opgetreden wordt. De mensen die het voor het zeggen hebben, heersen via
angst."

Zijn er geen bewoners die daar weg willen? <BR> "Het enige alternatief is: een
woning in. Dat willen kampers niet. Maar ze moeten zelf zorgen voor hun
veiligheid. De politie komt niet als er problemen zijn. Op veel kampen geldt het
recht van de sterkste."

Minister Remkes (Binnenlandse Zaken) zei deze week in Barend en Van Dorp dat
afspraken met de fiscus door kampers worden afgedwongen via dreigementen. Kent u
daar voorbeelden van?

"In Vinkenslag heb je naar verluidt een paar bewoners die niet onverdienstelijk
de bokssport beoefenen. Er wordt sporadisch een ambtenaar het kamp afgeslagen,
maar vaak genoeg om het ambtenarenlegioen schrik aan te jagen. En er zijn meer
vormen van intimidatie. 'Gaat jouw vrouw nog steeds op woensdagavond naar die en
die vereniging op dat adres?' Of een telefoontje waarin geinteresseerd naar
iemands brandverzekering wordt geinformeerd. Kinderen die worden opgewacht op
het schoolplein: 'Zeg jij maar tegen papa'. Ambtenaren die worden gevolgd op weg
naar huis. Ambtenaren die, als ze naar buiten kijken, steeds dezelfde auto zien.
Ambtenaren die het overkomen is hebben mij dat verteld."

Daarna stappen ambtenaren naar hun baas? <BR> "Dat is nou net het punt. Als je
je op het stadhuis bezighoudt met woonwagenbewoners, dan kun je in de ogen van
ambtenaren niet dieper zinken. De norm is: zo snel mogelijk afpoeieren. Die
ambtenaren vinden geen gehoor. Het zijn maar woonwagenbewoners. In de jaren '60
had je in Deventer een groot kamp op chemisch vervuilde grond. Toen de bewoners
daarvan wegtrokken, heeft de gemeente er een royale schep zand op gegooid en
moesten ze weer terug. Later werd het kamp opgeheven omdat het te groot was. Dat
terrein is nu hermetisch afgesloten en jij en ik maken niet meer mee dat daar
nog mensen wonen. Dat gebeurde vanuit het idee, vertellen ambtenaren, dat het
maar woonwagenbewoners waren. Werden ze ziek, probleem opgelost. Einde citaat."

De eerste woonwagens verschenen rond 1870 in Nederland. Een woonwagen bood
kleine kooplieden die hun afzetgebied wilden vergroten, de mogelijkheid rond te
trekken met het hele gezin. Sommigen deden aan seizoensarbeid en boden in de
oogsttijd boeren en telers hun diensten aan. Een wet uit 1918 gaf
woonwagenbewoners het recht zich te vestigen in een dorp of stad. Voor het
verkrijgen van een vergunning om in een woonwagen te wonen gold het
afstammingsbeginsel: dat recht werd doorgegeven van generatie op generatie.

In de loop van de tijd kwamen er andere typen woonwagenbewoners. Van der Poel:
"Kleine criminelen bijvoorbeeld, die zich zo onttrokken aan de sociale
controle." Sommige gemeenten zaten met asociale gezinnen. "Die kregen dan een
woonwagen op voorwaarde dat ze de gemeente zouden verlaten. Het waren mensen die
uitgestoten werden door de gevestigde samenleving. Maar als ze zich misdroegen,
wat werd er dan gezegd? Niet 'dat is dat uitschot waar wij de woonwagenbewoners
mee opgezadeld hebben', maar: 'zo zijn woonwagenbewoners."'

De kampen lagen meestal zo ver mogelijk buiten de bebouwde kom. Tot in de jaren
zestig minister Marga Klompe van Maatschappelijk Werk hier verandering in
bracht. "Klompe wilde hen bij elkaar zetten op grote kampen, waar hun de normen
en waarden van de gevestigde samenleving zouden worden bijgebracht. Daar kwam
dan een school, de moeders kregen naailes. De bedoeling was dat ze uiteindelijk
in woonwijken zouden gaan wonen. Dit was het idee van de
'onmaatschappelijkheidsbestrijding' die ook werd toegepast op asociale gezinnen:
isoleren, heropvoeden, reintegreren."

Hoewel er geen trekverbod kwam, was alles erop gericht dat de kampers het reizen
zouden laten. "Om ze te bewegen op het grote kamp te gaan wonen werd dat in de
jaren zestig buitengewoon aantrekkelijk gemaakt. Er waren gemeenten waar de
bijstand iedere vrijdag in een zakje naar binnen werd gegooid. En ze waren
ontzettend royaal met het verstrekken van woonwagens. De grootste woonwagens
werden in 'leenbijstand' gegeven. Dat werd dan meteen afgeboekt - het werd toch
nooit terugbetaald. Die grote woonwagens mochten volgens de Wegenverkeerswet de
weg niet op. Zo moesten ze wel stoppen met reizen.

"De overheid heeft een tijd lang een sinterklaasrol gespeeld. In de ene gemeente
kon je een auto eisen als je beloofde te verdwijnen, in de andere een zak met
geld. Sommigen wisten dat precies. Die buitten dat uit."

Al snel bleek dat de grote kampen onbeheersbaar werden. De maatschappelijke
kloof werd er niet kleiner maar groter op, noteerde de Nota Woonwagenbeleid uit
1975. De oplossing: kleine kampen.

Gemeenten kregen door de provincie een aantal standplaatsen opgelegd, overigens
op kosten van het rijk. Ook dit beleid had weinig effect. "Als woonwagenbewoners
in een klein kamp geen ambtenaar wilden toelaten, dan namen ze toch gewoon een
bijtgraag hondje? De situatie daar was in veel gevallen al gauw hetzelfde als op
de grote kampen."

Tot Remkes staatssecretaris werd op VROM, in 1998. Van der Poel: "Hij zei: de
pot is leeg. Gemeenten moeten het nu allemaal zelf betalen. Vinkenslag
bijvoorbeeld moet worden gesaneerd en verkleind van 120 naar 80 wagens. Die
operatie kost 25 miljoen euro. Daarvoor heeft Maastricht een forse rijksbijdrage
gevraagd aan minister Dekker. Die heeft gezegd: goed, maar dan moet voortaan wel
de Milieuwet worden gehandhaafd, de bijstandsfraude aangepakt en politie moet er
kunnen komen. De acties van Leers passen daarin. Doet hij het niet, dan krijgt
hij dat geld niet."

De bewoners van Vinkenslag vinden dat de overheid hen discrimineert en slecht
behandelt. Waarom is dat?

"Het beleid was er altijd op gericht ze in huizen te krijgen. Dat was opgelegd
beleid. Er is nooit gevraagd: hoe zien jullie de toekomst, de toekomst van
jullie kinderen?

"In de jaren zeventig kwam een leger welzijnswerkers beschikbaar om de kampers
opnieuw op te voeden. Toen ontstond de schuldvraag. Een woonwagenbewoner kon
amper niezen of dat was de schuld van de overheid. Als er dan eens met harde
hand werd opgetreden, gaf dat een golf van protest. Van de 'linkse kerk': hoe
kon de overheid die arme rechtschapen woonwagenbewoners zo behandelen.

"De overheid kon geen kant op. Dus het wangedrag werd afgekocht. Weigerde iemand
gas en licht te betalen, dan deed de overheid dat. Ze kregen royale uitkeringen
om de kampers koest te houden, zo redeneerde de overheid. Woonwagenbewoners
dachten: als je je aan de regels houdt, ben je een dief van je eigen
portemonnee. Die bezetten dan weer eens een spoorlijn of een kruispunt - de
blokkade van de A2 was niets nieuws - of ze trokken naar het gemeentehuis, met
in hun kielzog journalisten die altijd op hun hand waren. Dat leverde een
burgemeester dan weer negatieve publiciteit op."

Kampers lijken het ook vanzelfsprekend te vinden dat ze uitkeringen krijgen en
ze verwachten bijvoorbeeld dat de overheid hun kerk onderhoudt, of hun clubhuis.

"In de jaren zestig waren er zoveel voorzieningen voor hen. Moest er een kind
worden aangegeven, kwam er een ambtenaar langs om het op te nemen. Ze werden als
kinderen behandeld. In feite werd woonwagenbewoners hun eigen
verantwoordelijkheid ontzegd. Nu wordt gezegd: ze zijn zelf verantwoordelijk."

Is er enige lijn in het woonwagenbeleid dat individuele gemeenten uitstippelen?

"Nee, de verschillen zijn groot. Op kampen waar de overheid niet durft te komen,
groeien hele generaties op die niet beter weten dan dat controle-ambtenaren
lieden zijn die heel hard kunnen rennen. Kampen waar de overheid wel durft te
komen, worden weleens doodgecontroleerd. Dan vallen ze over ieder wissewasje.
Gaan ze ook zeuren over een schuurtje dat 20 centimeter breder is dan
toegestaan.

"Maar er zijn ook gemeenten waar kampen absoluut geen probleem vormen. Daar gaat
de wethouder in de eerste week van januari naar het kamp om gelukkig nieuwjaar
te wensen. Onder de koffie met koek vraagt hij of er nog speciale wensen zijn,
en de band is zo dat bewoners weten: we moeten niet overvragen. Dan worden er
afspraken gemaakt over bijvoorbeeld het herstel van een afrastering, een straat
die geasfalteerd moet worden. En iedereen houdt zich daaraan."

Is dat de verdienste van zo'n wethouder of heeft zo'n gemeente geluk gehad met
het soort kamp?

"Beiden. Je kunt het als gemeente heel slecht treffen. Een gemeente heeft na
1975 wat lang gewacht te voldoen aan de verplichting een kampje in te richten.
Die dacht: het beleid verandert wel weer. Toen kregen ze de families die niemand
wilde hebben. En die vier mei acht uur, in een streek waar in de oorlog veel is
gevochten, een uitgelezen moment vonden om de nieuwe stereo uit te proberen.
Zodat tijdens dodenherdenking Andre Hazes over straat schalde."

Heeft justitie hard genoeg opgetreden tegen de wetteloosheid in de kampen?

"Nee. Ik kwam een rapport uit 1994 tegen waarin het beleid werd geevalueerd,
maar alleen dat van departementen die meebetaalden aan het onderzoek. Justitie
ontbrak, dat was kennelijk niet geinteresseerd in de effecten van het beleid. De
commissie-Van Traa constateerde in 1996 dat enkele woonwagenbewoners
vooraanstaande posities innamen in de georganiseerde misdaad, zoals de
internationale hasjhandel. Dat vonden mensen toen stigmatiserend,
discriminerend. Daar mocht niet over gesproken worden. Maar er is wat aan het
veranderen. Er zijn nu invallen. Alleen: vaak gebeurt dat een keer. Dan zeg je
als hennepboer: dat risico nemen we, die planten zijn in acht weken goed. Als je
als gemeente na zes weken weer terugkomt, dan ben je de hennepteelt aan het
bestrijden."

Welk type kamp is getalsmatig in de meerderheid, het problematische of het
brave?

"Dat is heel moeilijk te zeggen. Ook de vraag hoeveel er in de hennepteelt
zitten is moeilijk te beantwoorden. Je hebt ook mensen die een keer mee willen
doen. Het EK-voetbal komt eraan en hun tv is kapot. Dan kopen ze wat planten en
kopen ze van de opbrengst die broodnodige tv. Als er dan net een inval wordt
gedaan, dan 'wordt daar aan hennepteelt gedaan'."

Is er ondanks de verschillen zoiets als een woonwagencultuur? <BR> "Ja, dat is
een verzetscultuur. De houding van de overheid kenmerkt zich door een
vooruitgangscultuur. Kampers moeten net zo worden als wij. Werken voor een baas,
naar school, participeren in de maatschappij. De woonwagenbewoners hebben een
overlevingscultuur. Om het hoofd te bieden aan al die beperkingen van de
overheid, die hen in huizen wilde stoppen."

Dus het is toch de schuld van de overheid? <BR> "Nou nee, niet zoals het in de
jaren zeventig werd gebracht. De woonwagenbewoners hebben ook hun
verantwoordelijkheid. Het is zet en tegenzet. Er is een omslag opgetreden,
waarna de woonwagenbewoners het initiatief namen. Zonder vergunning een loods
bouwen en dan kijken wat er gebeurt. Een pony laten grazen op het weiland van
een boer en kijken wat er gebeurt. En dat is dat de overheid zegt tegen die
boer: laat maar, wij betalen het wel. Officieel heet dat opportunistisch
gedogen: horen, zien en zwijgen. En dan zeggen de woonwagenbewoners: wat op het
kamp gebeurt is voor het kamp, wat buiten het kamp gebeurt is voor de wet.

"In 1999 is de Woonwagenwet afgeschaft. Er werd gezegd: het probleem is
opgelost, we gaan de woonwagenbewoners nu als gewone burgers beschouwen. Dat was
onzin, het was onmacht. De overheid heeft in het omgaan met deze groep een
beperkt repertoire, gericht op integratie. Zij is in het conflict de zwakste
partij. En ze leert niet van haar fouten."

Blokkade op de A2 in Maastricht door bewoners van woonwagenkamp Vinkenslag, 14
april 2004 Foto Rob Oostwegel<BR> Inval van de politie in een woonwagenkamp in
de Beverwaard in Rotterdam, 13 april 2004 Foto Kees Spruijt<BR> Woonwagenkamp
aan de Ookmeerweg in Amsterdam Foto Leo van Velzen<BR> Gevonden hennepplant na
een inval van de politie in een woonwagenkamp, Eindhoven 2001 Foto Vincent van
den Hoogen<BR> Inspecteurs van het energiebedrijf op woonwagenkamp Vinkenslag, 3
juli 2003 Foto Chris Keulen

LOAD-DATE: May 19, 2004

LANGUAGE: DUTCH

                © 2004 PCM Uitgevers B.V.  All rights reserved.

                              83 of 107 DOCUMENTS

                                NRC Handelsblad

                                 April 16, 2004

Een prins die de ramen openzette ; Claus von Amsberg (1926-2002)

BYLINE: FLORIS VAN STRAATEN

SECTION: Boeken; Pg. BB3

LENGTH: 1394 words


Prins Claus, in veel opzichten het Nederlandse equivalent van le roi triste,
vergeleek zijn officiele bestaan als prins-gemaal soms met het leven in een
vogelkooi. Veel vreugde beleefde hij er niet aan. Toen een paar Nederlanders,
die hij in Tanzania had bezocht, eens bij hem op Huis ten Bosch kwamen, merkten
ze op: "U woont hier prachtig". Waarop de prins antwoordde: "Ja, maar ik vind
het bij u tien keer zo gezellig."

De anekdote komt voor in De wereld volgens prins Claus van de journalist Frans
Bieckmann. Het boek biedt voor het eerst een tamelijk compleet, zij het soms wat
uitgesponnen, overzicht van de ideeen van Claus over ontwikkelingssamenwerking
en zijn bemoeienis ermee. De auteur sprak tientallen mensen in binnen- en
buitenland die met Claus te maken hebben gehad. Daarnaast raadpleegde hij
archieven, waar hij soms verrassende dingen vond. Zo dook hij in de National
Archives in Washington stukken op over de periode van Claus als diplomaat in de
Dominicaanse Republiek eind jaren vijftig.

Zijn werkzaamheden op het terrein van de ontwikkelingssamenwerking boden Claus -
binnen bepaalde marges - de kans te ontsnappen aan het immer knellende keurslijf
van koninklijk protocol en veiligheidsagenten. Vooral achter de schermen wist de
prins zich te ontwikkelen tot een in binnen- en buitenland gerespecteerd en
invloedrijk deskundige.

Wat nog niet wil zeggen dat hij ook daadwerkelijk successen heeft kunnen boeken.
Met lede ogen zag hij in de latere jaren van zijn leven aan hoe ondanks alle
hulp de ontwikkeling in met name zijn geliefde Afrika maar niet op gang wilde
komen.

Indringend beschrijft Bieckmann het bezoek dat Claus in 1995 met zijn zoon
Willem Alexander bracht aan Tanzania, waar hij een gelukkige jeugd had
doorgebracht als zoon van een Duitse koffieplanter. 'Hij had zo graag zijn zoon
willen laten zien wat er bereikt was', schrijft Bieckmann, 'maar kon hem
nauwelijks iets tonen. Claus kwam als een gebroken man terug, met slechts een
herinnering aan vroeger.'

Deze ontnuchtering stond in schril contrast met de hooggespannen verwachtingen
waarmee Claus vele jaren daarvoor aan het werk was getogen. Na een studie
rechten deed Claus zijn eerste professionele ervaring in ontwikkelingslanden op
als jong West-Duits diplomaat in de Dominicaanse republiek. In het interessante
hoofdstuk dat Bieckmann hieraan wijdt (zie ook het Zaterdags Bijvoegsel van 3
april jl.) stuiten we op een heel andere man dan de wat melancholieke,
ingekapselde prins-gemaal uit latere jaren.

Anders dan de meeste van zijn collega's was Claus eind jaren vijftig nauw
betrokken bij het verzet tegen het brute bewind van de Dominicaanse dictator
Trujillo. Uit vertrouwelijke stukken van de Amerikanen, die eveneens met
Trujillo in hun maag zaten, blijkt dat zij Claus hoog aansloegen. Op een lijst
van buitenlanders die voor Washington nuttig konden zijn na de val van Trujillo,
stond Claus bovenaan. 'Van alle buitenlandse diplomaten in de Dominicaanse
republiek is er waarschijnlijk niet een zo'n onverzoenlijke tegenstander van het
huidige regime. Deze diplomaat is een zeer intelligent en scherpzinnig individu,
in staat tot slimme politieke analyses', oordeelde de Amerikaanse consul ter
plaatse. Niet voor niets werd Claus bij zijn dood in 2002 door een lokale krant
bezongen als 'een Dominicaanse held'.

Zijn eerste ervaring met ontwikkelingshulp deed Claus op in West-Afrika. Vanuit
de ambassade in Ivoorkust moest hij projecten in de regio op gang brengen. Na
wat duw- en trekwerk slaagde hij erin een fotolaboratorium te regelen voor het
persagentschap van Niger. Met de hem eigen milde ironie vertelde Claus later:
"En daar was dan het eerste ontwikkelingsproject dat ik voor zwart Afrika
ontwikkelde: een donkere kamer."

Claus genoot van het ontwikkelingswerk, al zou men dat misschien niet meteen van
hem hebben verwacht. De prins voerde als diplomaat immers een vorstelijke staat,
speelde veel golf en was de trotse bezitter van een Porsche. Bieckmann wijst er
in dit verband op dat Claus als het erop aankwam meer belangstelling voor het
intellectuele debat over ontwikkelingskwesties had dan voor de gewone man. Hij
las er veel over en bouwde door de jaren heen een groot eigen internationaal
netwerk op van prominente contacten.

Na een intermezzo op het ministerie van Buitenlandse Zaken in Bonn kwam er
halverwege de jaren zestig een eind aan de diplomatieke carriere van Claus door
zijn huwelijk met Beatrix. Ook als prins-gemaal wierp Claus zich echter weer op
de ontwikkelingssamenwerking. In 1970 werd hij voorzitter van de Nationale
Commissie Ontwikkelingsstrategie (NCO), die de bewustwording in Nederland over
het belang van ontwikkelingshulp moest vergroten.

Een eenvoudige opgave was het niet. Nederland zat midden in het tijdperk van de
polarisatie en ontwikkelingshulp stond in het brandpunt van de belangstelling.
Claus had al zijn diplomatieke gaven nodig om de NCO met zijn bestuursleden uit
diverse maatschappelijke organisaties niet te laten ontsporen en tegelijk niet
in opspraak te komen als man van de kroonprinses.

Uiteindelijk liep het toch spaak. Tot woede van het kabinet-Biesheuvel besloot
de NCO tot een subsidie van 9.500 gulden aan een actie om koffie uit het toen
koloniaal bestuurde Angola te boycotten. Een bescheiden subsidie van de NCO voor
het toneelstuk 'Een schoen voor het schorem' leidde tot een nieuwe confrontatie
met het kabinet. Naar de smaak van de christelijk-gereformeerde minister
Boertien werd er te veel in gevloekt. Boertiens opvolger Pronk maakte in 1973
ten slotte een einde aan het voorzitterschap van prins Claus. Pronk wenste
volgens Bieckmann zelf meer greep op de NCO te krijgen.

Daarmee kwam tot Claus zijn verdriet een eind aan de enige functie, waarin hij
echt leidinggevend is geweest. Hij bleef nadien weliswaar betrokken bij
ontwikkelingssamenwerking maar werd door achtereenvolgende kabinetten meer in de
politieke luwte geplaatst, zeker nadat Beatrix in 1980 koningin was geworden.
Hij werd eerst voorzitter van de Stichting Nederlandse Vrijwilligers (SNV) en
later adviseur van de minister van Ontwikkelingssamenwerking. De prins was er
niet echt gelukkig mee maar maakte er het beste van. Op grond van talloze reizen
en veel kennis van zaken bleef hij kritische vragen stellen, doorgaans op de van
hem bekende licht ironische wijze. In de woorden van een oud-ambtenaar: "Prins
Claus bood consequent een ander perspectief, zette de ramen open. Terwijl
ambtenaren graag de ramen dichtdoen."

De ideeen van Claus waren steeds in beweging, al bereed hij consequent een
aantal stokpaardjes. Zo hamerde hij op respect voor de ontwikkelingslanden. Die
moesten zelf de prioriteiten voor hun beleid vaststellen. Dat moest niet door
anderen worden opgelegd, iets waar velen in Nederland een handje van hadden. Ook
was een vast punt van Claus dat de donoren hun hulp op elkaar moesten afstemmen.

Al was Claus een onafhankelijke denker, ook hij liet zich soms door bepaalde
modes meeslepen. Zo koesterde hij een diepe bewondering voor de Tanzaniaanse
leider Julius Nyerere. Maar diens nogal socialistisch getinte benadering pakte
uiteindelijk in sociaal-economisch opzicht rampzalig uit voor het ook door Claus
zo beminde Tanzania. Zoals Claus in 1995 met eigen ogen kon zien.

De euforie over de mogelijkheden van de ontwikkelingshulp, die zich aanvankelijk
ook van Claus had meester gemaakt, verdampte in de jaren tachtig en negentig.
Hoe langer hoe meer raakte hij ervan overtuigd dat cultuur in de breedste zin
van het woord van beslissend belang is voor een succesvolle ontwikkeling.
"Pogingen tot versnelling van economische processen boven wat cultureel
geabsorbeerd kan worden, leiden hoogstens tot het ontstaan van een elite met
gedeeltelijk westerse waarden, die conflicteren met die van de rest van de
bevolking, ten nadele van beide groepen", waarschuwde Claus al in 1984. Zoveel
hij kon probeerde hij dat besef ook op het ministerie van Buitenlandse Zaken en
onder zijn vele internationale contacten uit te dragen. Ondanks zijn toenemende
scepsis over ontwikkelingshulp trok de prins echter nooit de uiterste
consequentie dat alle hulp maar beter kon worden gestaakt. Hij bleef hopen op
een betere wereld.

Frans Bieckmann: De wereld van prins Claus. Mets & Schilt, 384 blz. E25,-

Prins Claus Foto Vincent Mentzel

LOAD-DATE: May 19, 2004

LANGUAGE: DUTCH

                © 2004 PCM Uitgevers B.V.  All rights reserved.

                              84 of 107 DOCUMENTS

                                NRC Handelsblad

                                 April 14, 2004

Bush en de werkelijkheid

BYLINE: H.J.A. HOFLAND

SECTION: Opinie; Pg. 10

LENGTH: 1004 words

DATELINE: New York.


"Doet Irak terzake?" vraagt Morton Abramowitz zich af in The National Interest,
een kwartaalschrift van conservatieve signatuur (vice-voorzitter van de
redactieraad is Henry Kissinger). Bij alle hoogoplopende meningsverschillen zijn
realisten, neoconservatieven en liberals het op een punt eens. Nu Irak ontruimen
zou een ramp zijn, voor de Irakezen zelf, voor het Westen, het Midden-Oosten, de
hele wereld. Dan volgen de bekende argumenten: een burgeroorlog zou het gevolg
zijn, onbecijferbare effecten in het Midden-Oosten, het internationaal
terrorisme had een grote overwinning behaald, gezichtsverlies voor de Amerikanen
erger dan in Vietnam, enzovoort.

Dat alles ziet Abramowitz ook. Maar, stelt hij ongeveer halverwege zijn betoog
vast, "Amerika is een wereldmacht van dusdanige omvang dat het zich een vroeg
terugtrekken uit Irak kan veroorloven. De wereld zal in alle belangrijke
kwesties van ons afhankelijk blijven." Bekijk het dus eens van een andere kant.
"Vasthouden aan de koers zou wel eens kunnen betekenen dat we ons verder moeten
ingraven. Het enige dat we met een benadering van zekerheid kunnen zeggen is
dat, of we nu blijven dan wel vertrekken, het in Irak voorlopig een rotzooi zal
blijven. Het is een kostbare onderneming (messy, costly), die ons nog veel
energie zal kosten en waarover nog lang het publieke debat zal worden gevoerd."

Is Irak ons dit alles waard? Hij antwoordt niet met ja of nee. Maar alleen al
door de vraag te stellen, heeft hij een taboe aangetast, hoewel niet doorbroken.
Want in de aanloop naar de presidentsverkiezingen is het ondenkbaar dat er bij
de Republikeinen of Democraten iemand van enig belang zou zijn die deze
oplossing zou bepleiten, een einde dat gelijkstaat met een nationale nederlaag.

Abramowitz heeft zijn essay op 17 februari voltooid, ruim voor de dubbele crisis
die een paar weken geleden is uitgebroken. Of de duvel ermee speelde: de opstand
in Fallujah en andere steden viel samen met de verhoren van de commissie die de
voorgeschiedenis van de elfde september onderzoekt. Wat die na Richard A. Clarke
in zijn boek Against All Enemies aan het licht brengt, bevestigt de mening dat
de president zelf en zijn ministers in de maanden voor de aanval niet goed
genoeg hebben opgelet, want te veel met hun hoofd bij andere zaken. Minister
Ashcroft, de FBI en de CIA hebben elkaar niet goed begrepen, waren op andere
gevaren geconcentreerd. De president en het Pentagon dachten aan Saddam Hussein
en de hervorming van het Midden-Oosten.

Had de aanval vermeden kunnen worden? Dat zullen we nooit weten. Maar het feit
op zich dat de vraag gesteld kan worden, is al een reden tot verbittering, in de
eerste plaats voor de nabestaanden van de 3.000 in de Twin Towers die zijn
vermoord. Van die verbittering maken ze geen geheim.

De regering heeft prioriteit gegeven aan het bestrijden van de verkeerde vijand.
Saddam Hussein, wel een onbetwiste schurk, had geen banden met Al-Qaeda, geen
massavernietigingswapens. Nadat dit duidelijk was geworden, werd het oorlogsdoel
veranderd in bevrijding van het Iraakse volk, een humanitaire onderneming. Dan
komt het bevrijde volk in opstand tegen de bevrijders die bezetters zijn
geworden. De humanitaire missie verandert gaandeweg in wat we vroeger in
Nederland een 'politionele actie' noemden. Ik heb het eerder geschreven, bij
alle verschillen doet de terminologie waarmee Washington zijn beleid verklaart,
me meer en meer denken aan onze koloniale nadagen, toen minister-president
Schermerhorn (volbloed socialist) liet weten dat "de pesthaard Djokja moest
worden uitgeroeid". In Djokjakarta zetelde toen de regering van de Republiek
Indonesia. Voor dit land hadden we een structuur van deelstaten ontworpen.

Wat nu in het geval Irak het humanitaire van de missie aangaat: al te vaak wordt
vergeten dat de oorlog al aan omstreeks 8.000 of meer Iraakse burgers het leven
heeft gekost, terwijl er als bijverschijnsel van de democratisering ook flinke
materiele verwoestingen zijn aangericht. Dat is niet alleen een 'humanitair'
maar ook een politiek feit.

De theorie van de oorlog raakt in het land zelf meer en meer in tegenstelling
tot de praktijk. Bij het vangen of buiten gevecht stellen van de saboteurs, de
kwaadwilligen, de terroristen, hoe ze verder genoemd worden, is het bijkomend
resultaat dat de collateral damage die het gewone volk voor zijn rekening moet
nemen, steeds groter wordt. Zo ontstaat de vicieuze cirkel, bekend van
vergelijkbare expedities door 'het Westen' - welk westers land dan ook - in
gebieden die niet tot het Westen horen. Het volk keert zich tegen de
vreemdelingen, hoe nobel hun bedoelingen ook mogen zijn.

Toen kwam gisteravond de persconferentie van de president. Zeer noodzakelijk,
nadat hij de afgelopen weken de wereld voornamelijk vanuit zijn boerderij in
Texas had bestuurd. Twaalf minuten inleiding en daarna antwoorden op vaak zeer
directe, zeer kritische vragen. Over het algemeen was hij zeker van zijn zaak.
Een grapje waar het gepast was, en diepe ernst of ontroering, het aanroepen van
de Almachtige. Alles op het juiste ogenblik. Vakmanschap.

Zo hoort het voor een president. Nog altijd gelooft hij in het bestaan van de
massavernietigingswapens. En als er niet een kleine minderheid van misdadigers
in Irak het werk van de Coalitie zou bederven, was men daar allang op weg naar
de voorbeeldige democratie. Misschien zijn er meer soldaten nodig. Als de
generaals daarom vragen, kunnen ze die krijgen. Hoe kritisch de vraag ook was,
de steller kreeg als antwoord dat we daar op de goede weg zijn en niet van de
koers moeten afwijken.

Zo werd deze persconferentie omgebouwd tot een waarschijnlijk doeltreffende
verkiezingsbijeenkomst. De cijfers van het onderzoek zijn nog niet binnen. De
optie van Abramowitz kwam niet aan de orde. Het is de president weer gelukt de
werkelijkheid buiten Amerika achter zijn voorkomen van vaderlandslievende
vastberadenheid te verbergen. De soldaten en nu de gijzelaars ter plaatse weten
beter.

LOAD-DATE: May 19, 2004

LANGUAGE: DUTCH

                © 2004 PCM Uitgevers B.V.  All rights reserved.

                              85 of 107 DOCUMENTS

                                NRC Handelsblad

                                 April 9, 2004

Wij tegen het centrum ; Hilary Mantel

BYLINE: MARGOT DIJKGRAAF

SECTION: CS; Pg. CS5

LENGTH: 2486 words


De 'Europese Literatuur', bestaat die eigenlijk wel? Margot Dijkgraaf maakt een
tour d'horizon. Deze week de Britse schrijfster Hilary Mantel: "Ik denk vrij,
daarom pas ik in Europa."

'U wilt weten of er een Europese literatuur bestaat? Welnee. In dit land
beginnen we net een beetje te wennen aan het idee dat er zoiets als Europa
bestaat. En terwijl we hier heel voorzichtig die gedachte aftasten, wordt de
Europese werkelijkheid steeds complexer en veelvoudiger."

Haar scepsis ten aanzien van haar geboorteland steekt schrijfster Hilary Mantel
(1952) niet onder stoelen of banken. Een paar jaar geleden verhuisde ze naar een
klein dorp ten zuidwesten van Londen, waar ze, samen met haar man, een chic
appartement bewoont in een indrukwekkend, pas gerestaureerd, negentiende-eeuws
kasteel, dat decennialang als psychiatrische instelling dienst deed. Vanuit haar
werkkamer, pal onder de klokkentoren precies in het midden van het kasteel,
heeft ze een weids uitzicht op de heuvels.

"De enige manier om over literatuur te spreken is in termen van meervoud en
variatie. Europese literaturen dus. Ik zie literatuur als een zee. Als ik daarop
zeil denk ik niet aan de oorsprong van al die wateren. Natuurlijk ben ik een
burger van de oude wereld, ik word meegevoerd door de rivieren uit Griekenland
en Rome. Maar ik ken ook de Scandinavische wereld en de islamitische. De
verbeelding put uit al die Europese stromen, maar voor de meeste schrijvers zijn
die, vermoed ik, onderling nog erg van elkaar gescheiden."

Hilary Mantel, van Ierse origine en geboren in een dorpje in het noorden van
Engeland, behoort tot de beste Engelstalige auteurs van romans en korte verhalen
van dit moment. Haar dialogen zijn geweldig, haar beschrijvingen to-the-point.
Meer dan tien jaar woonde ze in Afrika en het Midden-Oosten en behalve een
vijftal verhalenbundels publiceerde ze onder andere The Giant O'Brien (1998),
een roman over de achttiende-eeuwse beroemde Ierse reus Charles O'Brien, A place
of greater safety (1992), een roman over de helden van de Franse Revolutie en de
autobiografische roman Giving up the ghost (2002).

Heidegebied

In een essay opgenomen in de bundel On modern British fiction (Oxford University
press, 2002), onderzocht Mantel de Engelse identiteit en definieerde zij
zichzelf als een Europese schrijfster. "Voor iedere schrijver is het belangrijk
te onderzoeken waar hij vandaan komt, waar zijn werk uit voortvloeit. Als ik in
het buitenland ben, word ik vaak een Brits of een Engels auteur genoemd. Dat
eerste zegt me niets: Brits is een geografische term, zonder culturele
betekenis. Engels - dat ben ik gewoon niet. Ik ben geboren in het noordelijke
puntje van het Peak District, een bergachtig heidegebied waar meer schapen dan
mensen rondlopen. Mijn voorouders waren Iers, kwamen werk zoeken in de textiel.
Al heel jong werd ik me ervan bewust dat 'Engels' synoniem was met mannelijk,
wit, zuidelijk, protestant en burgerlijk. Ik was een vrouw, rooms-katholiek, uit
het noorden, ik ben van Ierse origine en spreek met een Iers accent. Ik ben dus
altijd alleen maar een toeschouwer geweest van wat 'Engels' is. De 'Engelsman'
kijkt naar de wereld vanuit een positie van ontologische zekerheid. Die hangt
samen met economische zekerheid en met het typisch Engelse gevoel te behoren tot
het centrum van het Britse Imperium. Mijn generatie kreeg die zekerheden nog
mee. Ikzelf niet natuurlijk, want mijn familie behoorde tot de marge, wij
hoorden er niet bij."

Nog steeds denken de Engelsen bij voorkeur op deze manier over hun rol in de
wereld, vindt Mantel. In haar roman The Giant O'Brien steekt Mantel daar flink
de draak mee, bijvoorbeeld in een dialoog tussen twee van haar Ierse
hoofdpersonen: 'Englishmen are a type of ape', he explained, 'Low in stature,
barbarous in manner, incomprehensible in speech: unlettered, incontinent and a
joke when they have drink taken: but not hairy. At least, not all over.'

"Historisch gezien hebben de Engelsen nooit de moeite genomen om zichzelf te
definieren", zegt Mantel. "They just are. In hun ogen zijn het de anderen die
een probleem hebben. Neem het conflict tussen Engeland en Ierland. De Engelsen
vinden gewoon dat de Ieren Engels zijn - ze zijn alleen te koppig om dat te
willen toegeven. Het gaat dus niet om een conflict tussen het Engelse en het
Ierse nationalisme, nee, 'Engels' zijn is de natuurlijke stand van zaken, net
zoals er in de tuin van Eden alleen maar Engelsen rondliepen. Die zekerheden
zijn erg moeilijk aan het wankelen te brengen."

Zekerheden

Voor de Engelse literatuur geldt mutatis mutandis hetzelfde: 'Engelse'
zekerheden hebben de overhand en de marge, het provincialisme, wordt
buitengesloten. Wie erkend wil worden als een Engels auteur, moet minstens in
het zuiden wonen en verschoond zijn van een accent. "Engelse literatuur is een
stedelijke literatuur geworden. We horen wel verschillende stemmen, van Zadie
Smith of van Monica Ali, maar ze zijn allemaal metropolitaan, afkomstig uit de
hoofdstad. Ik identificeer me meer met schrijvers uit Schotland, Ierland of
Wales. Het is wij tegen het centrum."

Niet alleen in de literatuur is Londen de maat der dingen. "Kijk naar een stad
als Leeds, een grote industriestad die tot voor kort helemaal in verval was. Nu
is het booming, en waarom? Omdat de grote fabriekshallen tot hippe
appartementencomplexen zijn omgebouwd - net als in Londen. En omdat grote
warenhuizen zich er hebben gevestigd - die uit Londen."

Een sterke regionale stem is er niet in de moderne Engelse literatuur, meent
Mantel. "Er is geen moderne Philip Larkin." Regionale stemmen dragen wel
degelijk bij aan universele literatuur. Vaak worden die stemmen in Londen
eenvoudig niet gehoord of om niet-literaire redenen gemarginaliseerd. Niet
alleen omdat het regionale stemmen zijn, maar ook omdat ze afkomstig zijn uit
een andere sociale klasse.

Mantel: "In dit land zijn sociale klasse en regionalisme nog erg met elkaar
verbonden. Neem Joe Pemberton, een jonge schrijver van Caraibische afkomst,
wiens recente roman door geen enkele krant besproken is. Het is een jongen die
zich uit de arbeidersklasse omhoog heeft gewerkt. Hij schrijft over
fabrieksarbeiders, over de klasse waartoe hij in eerste instantie zelf behoorde.
Hij bejegent zijn personages niet neerbuigend, mediatiseert ze niet - en dus
wordt hij niet gehoord. Nooit zou hij terechtkomen in Granta, het tijdschrift
dat onlangs een nummer bracht met de volgens hen beste jonge romanschrijvers.
Die zijn bijna allemaal naar Oxford of Cambridge geweest, ze zijn helemaal op
Londen gericht. Dat is een andere wereld."

Zelf wilde Mantel vanaf het moment dat ze ging schrijven, op haar 22ste, een
Europese auteur zijn. Ze loopt naar haar boekenkast en pakt een klein, oud,
stukgelezen schoolboekje, Readings on Europe. "Thuis hadden we niet veel boeken,
maar toen ik acht was vond ik dit. Het bevat de grote legendes van Europa, het
verhaal van Hercules, het paard van Troje, verhalen over de Griekse eilanden, de
geschiedenis van Karel de Grote, maar ook een paar teksten van Shakespeare en
van Dante. Het is de Europese literatuur in miniatuur. Ik vond het geweldig en
leerde hele stukken uit mijn hoofd. Het is voor mij een soort manifest
gebleven."

Europees en regionaal - dat zijn voor Mantel de kernwoorden van het
schrijverschap en die gaan volgens haar heel goed samen. Haar Europese
identiteit definieert ze vooral als behorend tot het 'oude Europa', het Europa
dat tegenover de Verenigde Staten gesteld kan worden. "Het religieuze
fundamentalisme - laat ik het nou niet meteen barbaarsheid noemen - dat Amerika
beheerst, vind ik bijzonder verontrustend. Als je gelooft dat de bijbel het
letterlijke woord van God bevat, dan is het maar een kleine stap naar het
gebruik van het woord als wapen. Dat is precies wat het islamitische
fundamentalisme doet. Waar ter wereld vind je de doodstraf? In de VS en in
Saoedi-Arabie. Het Amerikaanse en het islamitisch fundamentalisme kijken elkaar
in de ogen en zien hetzelfde, maar ze herkennen elkaar niet."

Tegelijkertijd is ze zich ervan bewust dat Engeland binnen het 'oude Europa' de
rol van relatieve buitenstaander speelt. 'Crossing to Europe', zegt de Engelsman
nog steeds, waarmee maar is aangegeven dat een eilander het moeilijk heeft met
de eenwording van het Europese continent. "Wat voor relatie onderhielden
Engelsen met de rest van Europa in de vorige eeuw? De gentleman ging op zijn
'grand tour' en vervolmaakte zijn opvoeding. De gewone man ging naar Europa om
er ten oorlog te trekken. Voor de generatie van mijn grootvader was Europa
synoniem met oorlogstoneel. Nu kan iedereen binnen Europa de grens over zonder
formaliteiten. Daarom zie ik zo'n groot contrast tussen vredelievend, liberaal
Europa en Amerika dat steeds maar uit is op het vergroten van zijn macht."

Ook de Engelse en de Amerikaanse literatuur staan met elkaar op gespannen voet.
Op een conferentie over Engelse literatuur vier jaar geleden in Californie zei
de Engelse auteur Martin Amis bij wijze van grap dat iedere Engelse schrijver er
in wezen naar streeft een Amerikaanse schrijver te worden. Met name de aanwezige
vrouwelijke auteurs, zoals A.S. Byatt en Hilary Mantel, waren not amused.
"Martin Amis ziet het Amerika van Susan Sontag en van de New York Review of
Books", zegt Mantel. "Ikzelf zie de rest van de VS. Amis identificeert zich met
een intellectueel, Europees Amerika, dat wil zeggen met dat deel van het land
dat nog een metafoor kan begrijpen. Ach, natuurlijk wordt hij geen Amerikaanse
schrijver. Hoogstens een soort Henry James. Voor een auteur in dit land is het
een uitdaging om uit te vinden in welke Europese traditie hij of zij past. Dat
moet ieder bij zichzelf nagaan. Ik denk vrij, ik heb een vrij beroep, daarom pas
ik in Europa. Het is nooit in mij opgekomen om Engeland op de eerste plaats te
zetten."

Zelf heeft Mantel zich tot nu toe met name beziggehouden met doorslaggevende
gebeurtenissen in de Europese geschiedenis. "Rond mijn veertiende raakte ik
gefascineerd door de Franse Revolutie. Machtsmisbruik heeft me altijd bovenmatig
geinteresseerd. Als kind leef je altijd onder het Ancien Regime. Er wordt je
nooit iets uitgelegd en je kunt ook niet in beroep gaan. Engeland kent geen
echte revolutie, een paar rellen en dan heb je het gehad."

Of het lastig was om voor een Engels publiek over de Franse Revolutie te
schrijven? Ja zeker. "George Orwell zei dat de Engelsen bij de bestorming van de
Bastille alleen maar denken aan een piramide van afgehakte hoofden. Meer zegt
het ze nog steeds niet. Van de verschillende fasen tijdens de revolutie hebben
ze geen idee, noch van de verschillende leiders of de machtsverhoudingen. Om te
beginnen moeten de lezers van A place of greater safety vergeten wat ze bij
Dickens lazen, of in The Scarlet Pimpernel van Emma Orczy bijvoorbeeld. Ze
moeten ophouden te denken dat het hof 'goed' was en de revolutionairen 'slecht'.
Het idee dat de dames met de hoge pruiken het bij het juiste eind hadden is
vastgeroest bij de Engelsen. Een vreemde, romantische gedachte."

In de toekomst zou Mantel graag nog een boek schrijven over de Reformatie en de
zestiende eeuw, een tijdperk waarin Engeland nog echt deel uitmaakte van Europa.
"Toen hield Engeland zich nog niet bezig met het stichten van een imperium.
Eigenlijk is die scheiding tussen Engeland en de rest van Europa een heel recent
fenomeen, dat besef je dan."

Wat is het belangrijkste dat er in de afgelopen tien jaar is gebeurd in het
Engelse literaire taalgebied? Het feminisme staat niet meer op de agenda, het is
multiculturalisme wat de klok slaat. Wat het meest in het oog springt is volgens
Mantel de opkomst van de sterke Schotse roman, geschreven in "de Schotse
landstaal", die van Irving Welsh en James Kelman bijvoorbeeld. Ierland is in het
tijdsbestek van nog geen eeuw enorm veranderd, vindt Mantel, die spreekt van de
'remaking' van Ierland. "Zo'n ontwikkeling geeft je vertrouwen in de toekomst
van Europa. Het idee van het einde der geschiedenis kan alleen maar uit de VS
komen. Vanuit ons gezichtspunt is de geschiedenis verrassend, we maken kleine
aardverschuivingen mee."

Papegaaien

Bij de Ieren leeft het idee van een verenigd Europa veel meer dan in Engeland.
Toch zijn enkele Engelse auteurs, zoals Tim Parks en Barry Unsworth, die in hun
werk getuigen van een Europese blik op de geschiedenis en de eenzijdig
Angelsaksische invalshoek durven te verlaten. Mantel: "Het Iers en het Schots
zijn vitaal, vol ritme en muziek. Het Engels is vlak, monotoon, ongeschikt, dood
zelfs. Voor mijn volgende boek probeer ik te schrijven zoals de mensen om mij
heen spreken. Dat blijkt verschrikkelijk saai. Alleen de scheldwoorden geven pit
aan hun dialoog, maar je kunt je personages toch niet voortdurend laten vloeken.
Mensen hebben maar een heel beperkte woordenschat om hun emoties weer te geven.
Hier in de buurt spreekt iedereen een variant op wat je hoort in televisieshows.
Niemand kan meer zijn gevoel uitdrukken zonder eerst op zijn Amerikaans 'O, my
God!' te gillen. Dat zal inmiddels wel een Europese uitdrukking zijn geworden.
Allemaal papegaaien."

Sinds ze in het populaire, rijke zuiden van Engeland woont, voelt Mantel zich
'een vreemdeling tussen vreemdelingen'. "Niemand hier in de buurt weet nog wat
zijn wortels zijn. Grote familiebanden bestaan niet meer, iedereen is los van
zijn verleden. Ik ging laatst, in het kader van onderzoek voor mijn volgende
boek, naar een openbaar optreden van een medium, hier vlakbij. Het medium kreeg
contact met de grootmoeder van een jong meisje dat in het publiek zat. Hij
noemde de naam van de dode vrouw. Het meisje reageerde niet, want ze kende de
naam van haar grootmoeder niet, wist niet waar ze vandaan kwam, wist niets van
haar leven. Ik was geschokt. De mensen hier leven in de tegenwoordige tijd, in
het hier en nu, waar ze vandaan komen interesseert ze niet. Dat zou je in
Ierland of in Wales niet tegenkomen.

"Nu Europa zijn grenzen gaat verbreden, zullen er steeds meer mensen afdrijven.
Dat is de moderne tragedie. De troosteloosheid van de mensen die op drift raken.
De armen vertrekken naar de rijke wereld, illegale buitenlandse werknemers
worden uitgebuit, criminelen houden zich bezig met vrouwenhandel. Dat kun je als
Europees schrijver niet negeren. Een van de ideeen van literatuur is dat het ons
samenbindt. Het boek waaraan ik nu werk gaat over mensen die een lange reis
ondernemen; ze weten niet of ze dood of levend zijn, hebben geen idee van tijd,
weten niet waar ze vandaan komen of waar ze naartoe gaan. Het is een soort
allegorie. Literatuur is geen toevluchtsoord. Het is een huis waar je steeds
weer uit wordt verjaagd, de weg op. Maar het geeft je in ieder geval die weg."

'Het Iers en het Schots zijn vitaal, vol ritme en muziek'

'Engelse literatuur is een stedelijke literatuur geworden'

LOAD-DATE: May 19, 2004

LANGUAGE: DUTCH

                © 2004 PCM Uitgevers B.V.  All rights reserved.

                              86 of 107 DOCUMENTS

                                NRC Handelsblad

                                 April 7, 2004

Oplaaiend geweld Irak is geen (burger)oorlog

BYLINE: DOOR ONZE REDACTEUR CAROLIEN ROELANTS

SECTION: Voorpagina; Pg. 1

LENGTH: 1096 words

DATELINE: ROTTERDAM, 7 APRIL.


Het geweld tussen Irakezen en buitenlandse troepen in Irak is de laatste dagen
flink opgelaaid, op twee fronten tegelijk. Maar daarmee is er nog geen sprake
van een burgeroorlog.

Het lijkt wel oorlog in Irak dezer dagen, een tweefrontenoorlog zelfs waarbij
shi'ieten en sunnieten gezamenlijk in het offensief zijn gegaan om de
Amerikaanse en andere buitenlandse troepen uit hun land te verjagen.

Twaalf Amerikanen werden gisteravond gedood in de sunnitische stad Ramadi, wat
het totaal op 30 in drie dagen brengt; meer dan 60 Irakezen vonden tot vanmiddag
de dood bij het Amerikaanse offensief in het eveneens sunnitische Falluja. In
shi'itisch Irak gaat de revolte van de radicale geestelijke Muqtada Sadr door.
Vannacht vielen in dat kader weer verscheidene Iraakse doden in Kerbala en in
shi'itische wijken van Bagdad.

Maar het aanhoudende nieuws over aanvallen en doden in zowel shi'itische als
sunnitische gebieden vertekent. Ja, het geweld is zeker hoog opgelaaid de
laatste dagen. Niet eerder sinds de val van het bewind van Saddam Hussein bijna
een jaar geleden zijn er zoveel Amerikaanse en andere buitenlandse militairen en
Iraakse strijders en burgers gedood bij onderling geweld. Maar evengoed is het
geen (burger)oorlog, laat staan een gecoordineerde shi'itisch-sunnitische
tweefrontenstrijd.

Het geweld is te herleiden tot specifieke en op dit moment in omvang relatief
beperkte groepen aanvallers. Het enige wat zij gemeen hebben is hun haat jegens
de Amerikanen. Het samenvallen van hun acties is naar het zich nu laat aanzien
toevallig: het Amerikaanse offensief in Falluja is de reactie op een sunnitische
moordaanslag van een week geleden op vier Amerikaanse beveiligers, terwijl Sadrs
revolte het antwoord is op Amerikaanse maatregelen tegen hem. Hun populariteit
bij de rest van de bevolking, buiten hun specifieke kring, is voorlopig nog
gering.

Het spectaculairst is de huidige revolte van de radicale shi'itische geestelijke
Muqtada Sadr, door de Amerikaanse autoriteiten in Irak bespot als een politieke
gangster aan het hoofd van een bende straatvechters.

Het is waar, Muqtada Sadr heeft zijn aanhang vooral onder jonge have-nots en
zijn Leger van de Mahdi is samengesteld uit straatvechters uit de sloppen,
volgens zeer ruwe schattingen maximaal 10.000, die niets te verliezen hebben.
Bij de gevestigde, zeer invloedrijke geestelijkheid in Irak heeft hij geen enkel
aanzien - behalve als drager van de naam van zijn door Saddam vermoorde,
hooggeeerde vader.

Niettemin hebben zijn aanhangers enkele shi'itische steden (Kufa, Al-Kut) in
handen - wat betekent dat zij ongehinderd in de straten patrouilleren - en is
bijna geen shi'itische stad, inclusief de shi'itische wijken van Bagdad, de
afgelopen dagen een vorm van actie van het Leger van de Mahdi bespaard gebleven.
Shi'itisch Irak is door Saddams regime politiek onderdrukt en economisch
afgeknepen, en dus zijn de sloppen die Sadr zijn troepen leveren ruim bemand.
Wapens zijn overal voorhanden. Gewone burgers hoeden zich er wel voor Sadrs
vechters tegenwerk te geven.

Een rol speelt ook dat de Iraakse politie die de afgelopen maanden in vele
steden de verantwoordelijkheid voor de veiligheid is toevertrouwd door de
Amerikaanse en andere buitenlandse troepen, inderhaast is gerekruteerd en
opgeleid en slecht wordt betaald. Er zijn berichten uit verscheidene steden over
agenten die zich door Sadrs manschappen laten intimideren en politiebureaus aan
hen overdragen. In Al-Kut werden Oekraiense militairen, die gisteren het gezag
probeerden te heroveren, vervolgens door Sadrs strijders en de politie
gezamenlijk teruggeslagen.

De meeste shi'ieten moeten niets hebben van Muqtada Sadr, al was het maar omdat
hij een hoofdrol voor de geestelijkheid in de politiek opeist, en er waren de
laatste tijd tekenen dat zelfs zijn natuurlijke aanhang minder enthousiast werd.
De moskee in Kufa waar hij zijn giftige anti-Amerikaanse preken houdt werd
minder vol.

Zo bezien kwamen de maatregelen die de Amerikaanse autoriteiten tegen hem namen,
te beginnen met het verbod van zijn weekblad en vervolgens de arrestatie van een
naaste medewerker en het arrestatiebevel tegen hemzelf op beschuldiging van
moord op een gematigde rivaal, voor Muqtada Sadr als een geschenk uit de hemel.
Hij liet gisteren weten trots te zijn op het predikaat outlaw dat de Amerikaanse
bestuurder Paul Bremer hem gaf: "als dat betekent schending van de wet van de
Amerikaanse tirannie en de vuile grondwet".

Woordvoerders van het shi'itische establishment zeggen niet te begrijpen waarom
de Amerikanen nu in actie zijn gekomen, aangezien de arrestatiebevelen al
maanden geleden door een Iraakse rechter zijn uitgevaardigd. Mogelijk wilden de
Amerikanen Sadr aan banden leggen nu de machtsoverdracht aan een Iraaks bewind
op 30 juni nadert.

De reguliere Iraakse geestelijkheid stelt zich tot dusverre heel behoedzaam op
ten aanzien van Muqtada Sadrs uitdaging. Niemand is immers echt enthousiast over
de Amerikanen, en het maakt naar de gelovigen geen goede indruk onomwonden hun
zijde te kiezen ook al gaat het om een stokebrand als Muqtada Sadr.

Muqtada Sadr en de rest van de shi'ieten hebben niets op met de sunnitische
rebellie (al zijn er omgekeerd dezer dagen portretten van Sadr aangeplakt in
sommige sunnitische steden), en het is zelfs de vraag of de incidenten in de
twee sunnitische steden Falluja en Ramadi rechtstreeks met elkaar te maken
hebben.

De guerrilla-aanval in Ramadi wordt door de Amerikaanse autoriteiten
toegeschreven aan aanhangers van Saddam Hussein, die nog altijd in sunnitisch
gebied actief zijn. Falluja is een bolwerk van de zeer puriteinse wahabitische
islam in Irak, en het al maanden aanhoudende anti-Amerikaanse geweld in deze
stad wordt grotendeels aan extremisten uit die kring toegeschreven, die geen
liefhebbers van de van oorsprong seculiere Saddam zijn. De bewoners van Falluja
zien de Amerikanen als ongelovige bezetters die ook nog eens de islamitische
regels met voeten te treden, bijvoorbeeld door zich bij huiszoekingen niets aan
te trekken van de aanwezigheid van vrouwen.

Het is daarom twijfelachtig of het huidige offensief, dat is bedoeld om rebellen
op te pakken en vervolgens de bevolking te pacificeren, aan die verwachtingen
zal voldoen. Eerder zal het de anti-Amerikaanse gevoelens voeden, die vorige
week internationaal zichtbaar waren toen een menigte juichend de lijken
verminkte van vier Amerikaanse beveiligers. Vanochtend werd door de luidsprekers
van de moskeeen opgeroepen tot de jihad, de heilige oorlog.

LOAD-DATE: May 19, 2004

LANGUAGE: DUTCH

                © 2004 PCM Uitgevers B.V.  All rights reserved.

                              87 of 107 DOCUMENTS

                                NRC Handelsblad

                                 April 5, 2004

Balkenende met broodje kaas in de Verboden Stad

BYLINE: DOOR ONZE CORRESPONDENT GARRIE VAN PINXTEREN

SECTION: Binnenland; Pg. 3

LENGTH: 570 words

DATELINE: PEKING, 5 APRIL.


Premier Balkenende is in China, ter voorbereiding van het komende
voorzitterschap van de EU. Hoog op de agenda: het wapenembargo tegen China.

Vers uit het vliegtuig staat premier Balkenende een bruin broodje kaas te eten
op een heuvel die uitkijkt op de Verboden Stad in Peking, het oude paleis van de
Chinese keizers. Het weer is mild en de premier geniet zichtbaar van de
relatieve rust en ontspanning tijdens het toeristische uitstapje. Samen met
minister Bot van Buitenlandse Zaken brengt hij een werkbezoek aan China, dat tot
en met donderdag duurt.

Alom wordt benadrukt dat Balkenende hier niet alleen is om van het voorjaarsweer
en de Chinese cultuur te genieten, maar dat er ook serieuze zaken op het
programma staan. Balkenende en Bot zullen zowel de Chinese president, Hu Jintao,
als premier Wen Jiabao later deze week ontmoeten. Belangrijkste agendapunten
zijn de mogelijke opheffing van het wapenembargo dat de Europese Unie sinds het
neerslaan van de studentenprotesten op het Plein van de Hemelse Vrede in 1989
heeft ingesteld, de mensenrechten in China en de onduidelijke situatie die is
ontstaan na de recente verkiezingen in Taiwan, waar de huidige president Chen
Shui-bian een nipte overwinning wist te behalen.

Heeft China wel belangstelling voor het Nederlandse standpunt over de
verkiezingen in Taiwan? Volgens Balkenende is in elk geval de Europese Unie een
belangrijke speler in het internationale krachtenveld, en juist het Nederlandse
voorzitterschap van de EU in de tweede helft van dit jaar lijkt de Chinese
belangstelling voor Nederland te vergroten. Dat is vermoedelijk ook de reden dat
de premier werd uitgenodigd voor dit bezoek toen de vorige minister van
Buitenlandse Zaken, Jaap de Hoop Scheffer, vorig jaar augustus in China was. Het
bezoek van Balkenende dient ter voorbereiding van een topconferentie tussen de
EU en China, die in december van dit jaar in Den Haag zal worden gehouden.

China hoopt dat in de loop van dit jaar het wapenembargo wordt opgeheven, en ook
de EU-regeringsleiders zijn net als Balkenende voor opheffing. Vooral Frankrijk,
dat onlangs ter verwelkoming van de Chinese premier Hu Jintao aan Parijs de
Eiffeltoren in het rode floodlight zette, heeft zich daarvoor sterk gemaakt,
vermoedelijk vooral omdat het daarvan economisch voordeel verwacht.

De Verenigde Staten en het Europees parlement zijn tegen opheffing van het
embargo. Volgens de VS zijn de mensenrechten niet voldoende verbeterd om
opheffing van het embargo te rechtvaardigen, en was er het afgelopen jaar juist
weer sprake van een verslechtering. Sommige analisten zien in het voornemen van
de EU-leiders om het embargo op te heffen een teken dat Europa bereid is om de
mensenrechten op te offeren aan Europa's economische belangen.

Ondanks het verzet groeit de kans dat het embargo wordt opgeheven. Duidelijk is
alleen nog niet of dat nog onder het Ierse voorzitterschap gebeurt, of dat
Nederland die 'eer' krijgt toebedeeld.

Vandaag treft Balkenende nog geen Chinese hoogwaardigheidsbekleders. Hij mag
zich ongedwongen onder de bevolking begeven, en hij wordt in de Verboden Stad
door geen Chinees herkend. De Chinese kranten hebben het bezoek vandaag nog niet
gemeld.

Een handjevol Nederlandse toeristen herkent hem wel, en hij blijkt meer dan
bereid om met deze 'gewone Nederlanders' op bijna koninklijke wijze een praatje
te maken en handjes te schudden.

LOAD-DATE: May 19, 2004

LANGUAGE: DUTCH

                © 2004 PCM Uitgevers B.V.  All rights reserved.

                              88 of 107 DOCUMENTS

                                NRC Handelsblad

                                 April 3, 2004

Op leven en dood

BYLINE: ADRIAAN HIELE

SECTION: Economie / Geld telt; Pg. 27

LENGTH: 711 words


Verzekeraars strijden op leven en dood met hun verzekerden. Zo ontvangt de
begunstigde van een overlijdensrisicopolis een uitkering van de verzekeraar
wanneer de verzekerde overlijdt. Als er lange tijd achtereen meer verzekerden
overlijden dan de verzekeraars verwachten, lopen zij een hoger (kort leven)
risico, omdat hun premies te laag zijn berekend. Daarnaast lopen zij een hoger
(langleven) risico als hun verzekerden langer leven dan verwacht. Immers, een
uitkering aan de ontvanger van een lijfrente of pensioen stopt zodra het
verzekerde lijf overlijdt, maar loopt door zolang deze leeft, eventueel tot haar
(mannen haken eerder af) 120ste of langer.

Daarom is het voor de levensverzekeringsbranche zaak om de kans op sterfte voor
Nederlanders in de gaten te houden. Daarom onder meer verzamelt het CBS, het
Centraal Bureau voor de Statistiek, al jarenlang gegevens over de samenstelling
van de bevolking. Met deze registratie gaan de actuarissen van verzekeraars aan
de slag om er sterftetafels voor de premieberekening van te maken.

Een actuaris is een wiskundig specialist in de waarschijnlijkheidsrekening. Wie
er in slaagt die titel te behalen, is een hele piet, zeggen de mensen die
halverwege de opleiding afhaken, eerbiedig en ook jaloers. Anderen vinden het
droogkloten die de hele dag met formules in de weer zijn. Daarom zitten de
actuarissen op de bovenste verdieping van een kantoorflat in Rotterdam, terwijl
de hoofddirectie van die maatschappij een verdieping lager zetelt, wat
ongebruikelijk is qua hierarchie. De redenering hierachter is deze: wanneer een
vliegtuig of wat dan ook op het gebouw neerstort, blijven die doodse wiskundigen
gewoon doorrekenen, voorkomen zo paniek en houden hun directie uit de wind.
Staaltje verzekeringshumor.

De rekenmeesters zijn verenigd in het Actuarieel Genootschap (www.ag-ai.nl). In
het maartnummer van hun periodiek schrijft ING-actuaris Eric Tornij over de
onverminderde daling van de sterftekansen. Die trend lijkt alleen van belang
voor levensverzekeraars, pensioenfondsen en fijnproevers, maar raakt ook de
portemonnee van gewone burgers. Wanneer mensen langer leven moeten de
verzekeraars van verzekeringen bij leven (kapitalen, lijfrenten en pensioenen)
langer en dus meer uitbetalen. Daardoor gaan de premies oomhoog. Komt daar nog
bij dat de rente lange tijd achtereen relatief laag blijft (Japanse toestanden),
waardoor de belegde reserves minder opbrengen, dan gaan de premies extra omhoog.
Of je ontvangt een lagere periodieke uitkering wanneer je met de slotuitkeringen
van je lijfrentekapitaalverzekeringen (meestal verplicht) een lijfrente koopt.
Mensen hebben weinig begrip voor krimpende uitkeringen, maar het is niet anders,
want verzekeraars kunnen hun voortbestaan niet op het spel zetten. Hetgeen er
wellicht voor pleit om je lijfrente te beleggen in aandelen.

Waar schrijft Eric Tormij over? Onder meer over de verwachte sterfte in de
toekomst. Je kunt als verzekeraar niet alleen terugkijken, maar je moet voor
zover mogelijk ook twintig jaar vooruit durven kijken, want een
(pensioen)verzekering kan zomaar zestig jaar lopen. Houd je dan geen rekening
met een versnelde daling van de sterftekans (dus een verhoging van de
levenskans), dan bereken je mogelijk te lage premies. En te hoge premies voor de
overlijdensverzekeringen, want dat is de keerzijde.

Dit zijn schattingen. Stel dat er door een ramp of epidemie over een jaar of
tien significant veel mensen sterven, dan slaat de weegschaal door naar de
andere kant. Die afweging is moeilijk te maken voor actuarissen. Nu is de
levensverwachting voor mannen 76,1 jaar en voor vrouwen 80,9 jaar. Rekening
houdend met een aanhoudende sterftedaling wordt een nul-jarige van nu
respectievelijk 81,5 en 83,1 jaar oud. Hieruit blijkt dat mannen vrouwen
inhalen.

Hieruit volgt goed nieuws voor pensioendeelnemers. Wanneer mannen langer leven,
verschuift de datum waarop een eventueel verzekerd weduwepensioen (soort
overlijdensrisicoverzekering met periodieke uitkering) ingaat naar achteren.
Daardoor vermindert het aantal uitkeringen en kan de premie omlaag, terwijl de
kosten voor een ouderdomspensioen stijgen. De dalende sterftekansen danken we
aan meer welvaart, andere leefgewoonten en betere zorg.

LOAD-DATE: May 19, 2004

LANGUAGE: DUTCH

                © 2004 PCM Uitgevers B.V.  All rights reserved.

                              89 of 107 DOCUMENTS

                                NRC Handelsblad

                                 April 2, 2004

Veilig voor de buehne

BYLINE: F. KUITENBROUWER

SECTION: Boeken; Pg. BB6

LENGTH: 591 words


De vreselijke aanslag op forensentreinen in Madrid bracht het terrorisme angstig
dichtbij. Toch is het objectief gezien een klein risico. Dat gold zelfs voor de
aanslag op de Twin Towers in New York met een veelvoud aan dodelijke
slachtoffers. Het verschil tussen voorval en risico is op de keper beschouwd
waarom het gaat bij terrorisme: de angstfactor. Hoe moeten wij daarmee omgaan?
Het antwoord op deze vraag is niet een kwestie van kille statistische
kansberekening. En toch is deze belangrijk. Dat is de boodschap van de
Amerikaanse beveiligingsexpert Bruce Schneier. Zijn naam duikt vaak op in
discussies over virusaanvallen op internet maar hij kijkt verder, zo blijkt uit
zijn jongste boek over beveiliging in een onzekere wereld.

Nuchter blijven denken, is zijn boodschap. Dat geldt allereerst het elementaire
onderscheid tussen safety (van voedsel bijvoorbeeld) en security, de verdediging
tegen doelbewuste bedreigingen, ook al lopen deze in de beleving van mensen vaak
in elkaar over en ook praktisch (gebouwen, stadions). De risicostatistiek speelt
een belangrijke rol in de nuchterheid die Schneier bepleit, ook al erkent hij de
betekenis van het niet kwantificeerbare element van gemoedsrust als sluitstuk
van iedere rekensom. Beveiliging behelst in elk geval altijd een afweging. Al
was het alleen omdat beveiligingsmaatregelen een 'belasting voor eerlijke
mensen' vormen: de goeden moeten met de kwaden lijden.

Deze belasting is niet alleen lastig voor de gewone man, maar het kan ook de
beveiligers dwars zitten. Een systeem met te veel valse positieven (zoals
elektronische gezichtsherkenning op luchthavens) neemt toezichthouders zoveel in
beslag met het oplossen van misverstanden dat ze niet toekomen aan hun
eigenlijke beveiligingstaak of maakt dat ze het waarschuwingssysteem helemaal
negeren. De daders van de elfde september gingen gewoon met hun eigen paspoort
aan boord. De moderne toegangssystemen met irisscans waaraan nu wordt gewerkt
zouden hen niet hebben tegengehouden, noteerden experts reeds na de aanslag. De
meeste kapers stonden niet als gevaarlijk bekend.

Belangrijk is ook Schneiers waarschuwing dat beveiligingssystemen vrijwel altijd
de weerslag zijn van 'eigen agenda's'. Het meervoud is niet voor niets gekozen.
Bij serieuze beveiliging zijn veelal verschillende partijen betrokken, elk met
hun eigen institutionele belang, hetgeen niet altijd samenvalt met dat van de
burger of consument. Dat kan zo triviaal zijn als de behoefte van instanties
zich bureaucratisch in te dekken. Soms is beveiliging zelfs regelrecht
'theater', zoals Schneier het noemt, puur voor de buehne. Als voorbeeld noemt
hij de vertrouwelijkheid van mobiele telefoongesprekken. Echte beveiliging van
mobieltjes tegen afluisteren is te duur. Toch is het een aantrekkelijk
verkoopargument. Daar wordt de marketing op afgestemd, maar afgaand op Schneier
stelt het weinig voor.

Het is niet louter kritiek die de klok slaat. Zo ziet de auteur bepaald wel iets
in CAPPS, het gecomputeriseerde systeem voor gegevens over luchtvaartpassagiers,
waarover zoveel te doen is tussen de EU en de VS. Overheersend is toch de
waarschuwing dat 'verdubbeling van de bewakers niet de veiligheid verdubbelt'.
Schneier herinnert er ook aan dat 'vrijheid en vrijheidsrechten daadwerkelijk
zorgen voor veiligheid'. Deze dragen immers bij aan het moreel, en dat is 'het
belangrijkste doel van de terrorist'.

Bruce Schneier: Beyond Fear. Thinking Sensibly about Security in an Uncertain
World. Copernicus Books, 295 blz. E29,95

LOAD-DATE: May 19, 2004

LANGUAGE: DUTCH

                © 2004 PCM Uitgevers B.V.  All rights reserved.

                              90 of 107 DOCUMENTS

                                NRC Handelsblad

                                 March 27, 2004

Politiek en wet staan veraf van Schiphol-realiteit

BYLINE: E. SCHERMERHORN, LOENERSLOOT

SECTION: Opinie & Debat; Pg. 14

LENGTH: 306 words


Het kabinet kondigt plannen aan om Schiphol verder uit te breiden. Nog twee
nieuwe banen erbij, zodat Schiphol mainport blijf en kan doorgroeien naar
750.000 vluchten per jaar (NRC Handelsblad, 17 maart). Vlak daarna verschijnt de
nieuwsbrief van CROS, de voormalige Commissie Geluidhinder Schiphol. Nog nooit
werd zo indringend duidelijk dat de politiek in een geheel eigen wereldje leeft
dat ver afstaat van de realiteit. De brief meldt: "In 2003 zijn er in totaal
392.997 vliegtuigbewegingen afgehandeld. In dit overgangsjaar van de oude naar
de nieuwe wet- en regelgeving is de luchthaven er in geslaagd om binnen de
wettelijke grenswaarden te blijven." Niets aan de hand zou men denken.

Maar dan de realiteit, de wereld van de gewone burgers. Het Informatie- en
Klachtenbureau van CROS noteerde 279.493 klachten. In vergelijking met 2002 is
dit bijna een verdubbeling (92 procent meer). Het is het hoogste aantal klachten
dat ooit in een jaar werd ontvangen. Ook het aantal klagers nam toe tot 12.006
personen. Die klagers wonen in 254 woonplaatsen; dit aantal nam toe met 26
procent. Dit terwijl het aantal vliegtuigbewegingen daalde van ruim 416.000 in
2002 tot 392.997 in 2003. Conclusies: de politiek en de wet staan ver af van de
realiteit. Kan de politiek eens nadenken over de realiteit van 750.000
vliegbewegingen per jaar? Dat is 1,42 vliegtuigen per minuut, dag en nacht.

De gentleman-ondernemer die gelaten het fiscale overheidsbeleid als gegeven
accepteert is een zeldzaamheid geworden. Een plan om de progressie in de
belastingen te vergroten door disproportioneel om te gaan met faciliteiten lijkt
me het ideale middel om deze soort volledig uit te roeien. Rolmodellen voor een
nieuw type ondernemer zijn er genoeg: van de mannenbroeders van Baan tot en met
losgeslagen kruideniers uit de Zaanstreek.

LOAD-DATE: May 19, 2004

LANGUAGE: DUTCH

                © 2004 PCM Uitgevers B.V.  All rights reserved.

                              91 of 107 DOCUMENTS

                                NRC Handelsblad

                                 March 27, 2004

DE 6 WOON- & LEEFSTIJL TYPES

SECTION: Leven &cetera; Pg. 55

LENGTH: 855 words


1DE ONGEBONDENE

12 procent van de Nederlanders

Trefwoorden: vrijheid, tegendraads

De Ongebondene behoort tot de eigenzinnige, non-coformistische 'progressieve'
Nederlanders, is goed opgeleid (61 procent heeft een universitaire of
hbo-opleiding). Materiele zaken worden als enigszins banaal afgedaan, 25 procent
heeft geen auto. Belangstelling voor actieve sportbeoefening, cultuur, theater,
de Volkskrant, politiek, GroenLinks en D66. Veelal alleenstaand (50 procent).
Houdt van uitgaan, stadsbewoner in hart en nieren.

Woonstijl: De Ongebondene besteedt niet veel aandacht aan de woning, die
strategisch t.o.v. werk en uitgaan moet liggen. Verbouwen of klussen in huis is
niet echt iets voor de Ongebondene: het is zoals het is en als het niet meer
bevalt, wordt er verhuisd.

2DE DYNAMISCHE

INDIVIDUALIST

15 procent van de Nederlanders

Trefwoorden: succesvolle carriere, sportiviteit

Dynamische Individualisten ontlenen hun status aan hun baan, carriere of positie
op de maatschappelijke ladder. Bezit van 2de (of 3de) auto is onder hen het
hoogst. Goed opgeleid, meest hbo. Leeft in gezinsverband, waarin iedereen z'n
eigen gang gaat. 66 procent heeft bovenmodaal inkomen, 27 procent is directeur,
manager of eigenaar van bedrijf. Belangstelling voor (financieel) nieuws, de
beurs, beleggen, leest NRC Handelsblad, Het Financieele Dagblad, FEM, etc. Ook
Journaals en actualiteitenprogramma's worden goed gevolgd. Weten is belangrijk,
kennis = macht. Woonstijl: Luxueus en exclusief wonen belangrijk; trendvolger,
dus: grote keuken met kookeiland, luxe (tweede) badkamer, et cetera. Koopt in
luxe woonspeciaalzaken, bijvoorbeeld Jan des Bouvrie; is bepaald geen 'klusser',
daar heeft hij 'een mannetje' voor, maar weet wel precies wat hij wil en zal de
keuze van materialen dan ook niet aan dat 'mannetje' over laten.

3DE VERANKERDE

21 procent van de Nederlanders

Trefwoorden: geborgenheid,

huiselijkheid (ideaal gezin)

De Verankerde is nauwelijks carrieregericht: het gaat veelal om (lagere)
employes met een middelbare of lagere beroepsopleiding, een modaal inkomen en
weinig ambities. Werken doe je voor je gezin: huiselijkheid, knus wonen,
ouderwets gezellig, geborgenheid en een gelukkig gezin zijn belangrijk. Krant:
De Telegraaf, Algemeen Dagblad, regionale kranten. Verhuist niet snel uit
geboortestreek, groot sociaal netwerk.

Woonstijl: Houdt van klussen, vooral om woning knusser te maken. Ideeen daarvoor
van kennissen of woonprogramma's tv. Huis knus vol, tuin is er voor de ruimte.

4DE TERUGTREDER

17 procent van de Nederlanders

Trefwoorden: afhankelijkheid,

passiviteit

De meerderheid van de Terugtreders is 55+; driekwart is alleenstaand. Opleiding
en inkomen laag, evenals autobezit. Een belangrijk gedeelte van de Terugtreders
is huisvrouw, gepensioneerd, werkloos of in de WAO. Ziet zich geplaatst in een
(technologische) samenleving waarin het moeilijk is de weg te vinden. Overal
zien ze zich geconfronteerd met ingewikkelde apparaten, beeldschermen,
elektronische pasjes, regelgeving, formulieren, etc. tot en met kantoren van
officiele instanties op onbereikbare industrieterreinen met straatnamen en
nummeringen die een studie vergen. Een belangrijk gedeelte van de
maatschappelijke ontwikkelingen van de afgelopen decennia is aan deze groep
voorbij gegaan. Is en voelt zich dan ook afhankelijk van anderen om de weg te
kunnen vinden in de huidige samenleving.

Woonstijl: Trekt zich graag terug in huis. Zoek overzichtelijke, voor hem of
haar veilige woonomgeving. Wil graag veel voorzieningen in de buurt
(stadscentrum).

5DE SAMENLEVER

17 procent van de Nederlanders

Trefwoorden: huiselijkheid,

sportiviteit

Samenlevers zijn doorsnee jonge gezinnen, tussen de 25 en 40 jaar oud;
middenpositie tussen carrieregericht en het gezinsgericht. Ze zijn 'gewone'
Nederlanders, een leuk, jong gezin dat midden in de samenleving staat, goede
buur.

Woonstijl: Gezelligheid wordt zowel gevonden binnen het eigen gezin als in de
vriendenkring. Ook de directe woonomgeving speelt hierin een rol, familie speelt
een minder belangrijke. 'Verankerd' in de woonomgeving, niet vanwege geboorte,
maar door het werk, de kinderen en de sportvereniging. Huisinrichting praktisch.
Drukker met kinderen dan met tuinieren.

6STILLE LUXE

18 procent van de Nederlanders

Trefwoorden: huiselijkheid,

ideale gezin

Doorsnee gezinnen van 40 tot 50 jarigen, aan de vooravond van het 'empty nest'
Houden van gezelligheid. Stille Luxe-mensen zijn sportief, sociaal en bezig met
en in het huis en de tuin. Nadrukkelijk meer thuis met klussen en tuinieren
bezig dan Samenlevers. Woonstijl: Klusjes thuis doen ze zelf, maar beperkt van
schaal: kleine aanpassingen en onderhoud. Woninginrichting is functioneel: gemak
in onderhoud staat bijvoorbeeld bij aanschaf meubelen voorop.

Voor een uitgebreide

interactieve woon- en

leefstijltest: ga naar

www.denationalewoontest.nl

De ongebondene

De dynamische individualist

De verankerde

De terugtreder

De samenlever

Het stille luxe-type Illustraties Eliane Duvekot

LOAD-DATE: May 19, 2004

LANGUAGE: DUTCH

                © 2004 PCM Uitgevers B.V.  All rights reserved.

                              92 of 107 DOCUMENTS

                                NRC Handelsblad

                                 March 24, 2004

Zakenvrouw met hart voor het levenslied ; Wie is Mariette Barnhoorn?

BYLINE: DOOR ELSKE SCHOUTEN

SECTION: Economie; Pg. ECO2

LENGTH: 691 words


Of ze even 'verrast' in de camera wil kijken. Of ze een glas champagne wil
vasthouden, voor de foto. En dan die tientallen handen die ze moet schudden. De
kersverse Zakenvrouw van het Jaar stond maandagavond, na haar uitverkiezing,
middenin de belangstelling en probeerde alle verzoekjes tegelijk te honoreren.
Mariette Barnhoorn (51) is erg gelukkig dat ze uitverkoren is. "Het is een
prestigieuze prijs."

Barnhoorn is directeur van de Luba Groep, een uitzendorganisatie met 280
medewerkers. Het bedrijf, waar ze deels eigenaresse van is, heeft 65
vestigingen, vooral in het westen en zuiden van het land. De thuisbasis is
Leiden, waar het bedrijf in 1968 begon met het uitzenden van studenten. In 1986
kwam Barnhoorn bij Luba werken. Daarvoor had ze verschillende baantjes. Ze begon
op haar negentiende als receptioniste bij een hotel nadat ze voortijdig was
gestopt met de lerarenopleiding Engels. Ambitie had ze in die tijd nauwelijks.
"Werken moest vooral leuk zijn."

Een cruciaal punt in haar carriere noemt ze het moment dat ze te maken kreeg met
computers. "Dat was zo nieuw dat ik besloot me daarop te storten. Toen kwam ik
erachter dat ik leidinggevende en commerciele kwaliteiten had." Niet lang daarna
kwam ze bij het nog kleine Luba Uitzend Buro terecht, waar ze computertrainingen
gaf aan personeel en uitzendkrachten. Na verschillende functies binnen het
bedrijf werd ze in 2002 algemeen directeur.

Ad Feitsma werkte als directeur marketing veel met Barnhoorn samen. Volgens hem
heeft ze een grote rol gespeeld in de professionalisering van Luba. Afspraken
zijn bij haar keihard en daardoor valt er soms "moeilijk met haar te dealen. Bij
haar voorganger kwam je er nog wel onderuit als je vertelde waarom iets niet
gelukt was. Maar zij houdt mensen aan hun afspraken."

Haar voorganger Rob Mantel was nauw betrokken bij de oprichting van Luba.
Barnhoorn en hij hadden jarenlang een relatie, tot hij vorige maand overleed.
"Heel bizar" is het voor Barnhoorn dat hij niet meer bij de prijsuitreiking kan
zijn. Volgens haar was het binnen het bedrijf geen punt dat ze een stel waren.
"Veel mensen wisten het niet eens."

Barnhoorn denkt dat de keuze van de jury op haar is gevallen wegens haar "solide
carriere-opbouw" en vele nevenactiviteiten. Zo zit ze onder meer in de jury van
het Leids Festival van het Levenslied, dat wordt georganiseerd door Tjeerd
Scheffer, directeur van VVV Holland Rijnland. Hij kent Barnhoorn al jaren. Het
was een verrassing toen het stel "gek van het levenslied bleek te zijn". Luba
werd hoofdsponsor van het festival.

Scheffer vertelt dat Barnhoorn graag in de kroeg zit, wanneer de voorronden van
het festival daar plaatsvinden. "Mariette is een wereldvrouw, die tussen het
gewone volk prima gedijt." In de jury is ze streng doch rechtvaardig. Aan
kandidaten die hun uitvoering niet op orde hebben, maakt ze "fijntjes, maar
nadrukkelijk" duidelijk dat ze niet goed genoeg zijn. Scheffer: "Ze wekt geen
valse verwachtingen bij mensen."

"Toen het geduld werd uitgedeeld, stond jij achteraan", zei Rob Mantel altijd
tegen haar, vertelt Barnhoorn. Volgens Scheffer komt dat doordat er zoveel vaart
in haar zit. "Als anderen die niet hebben, kan ze ongeduldig zijn." Volgens Ad
Feitsma "weet ze inmiddels dat ze anderen tijd moet gunnen".

Barnhoorn noemt het deels Mantels verdienste dat het bij Luba voor vrouwen niet
moeilijker is om aan de top te komen dan voor mannen. Een glazen plafond heeft
ze naar eigen zeggen nooit hoeven doorbreken. Volgens Feitsma is Barnhoorn
"misschien niet het prototype van een vrouw". Uiterst zakelijk noemt hij haar.
Barnhoorn vindt het belangrijk dat vrouwen hun nek uitsteken. Niet wachten tot
iemand je vraagt werkzaamheden op je te nemen, luidt haar advies.

Feitsma ziet haar niet snel vertrekken bij de Luba Groep. "Ze heeft haar ziel en
zaligheid aan Luba verbonden." Volgens hem komt dat door haar relatie met Mantel
en doordat ze het bedrijf groot heeft helpen maken. Hij denkt dat haar
voornaamste ambitie is om van Luba "een mooie tent te maken en dat zo te
houden".

Mariette Barnhoorn (Foto NRC Handelsblad, Rien Zilvold)

LOAD-DATE: May 19, 2004

LANGUAGE: DUTCH

                © 2004 PCM Uitgevers B.V.  All rights reserved.

                              93 of 107 DOCUMENTS

                                NRC Handelsblad

                                 March 21, 2004

PERSSTEMMEN

SECTION: Opinie; Pg. 7

LENGTH: 1119 words


DE TELEGRAAF

Als op een vorstin de omschrijving moeder des vaderlands van toepassing is
geweest, dan is dat wel op ...  prinses Juliana. Door haar persoonlijke
invulling van het koningschap stond zij iedereen zeer nabij, als was zij een
goede vriendin of naaste buur.

Na het aftreden in 1948 van haar gerespecteerde, maar soms ook zeer gevreesde,
dominante moeder, koningin Wilhelmina, trad een koningin aan die, met steun van
haar man en vier dochters, door haar eenvoudige en hartelijke optreden de
genegenheid en liefde van het gehele volk wist te verkrijgen.

Een koningin die de fiets nam, het personeel chocolademelk inschonk en zelf de
gasten koekjes aanreikte. Ze was een gewone vrouw te midden van het gewone volk.
Nederland voelde zich daar goed bij. Als op 30 april met een defile op Soestdijk
haar verjaardag werd gevierd, was iedereen een beetje jarig. Bij haar aantreden
onderstreepte zij die bescheiden positie. Wie ben ik dat ik dit mag doen.

Tijdens haar regeerperiode verloor het staatshoofd de laatste restanten echte
politieke macht die haar moeder, zeker tijdens de Tweede Wereldoorlog, nog had.

Zo effende ze de weg voor het moderne koningschap van haar dochter die meer
buiten de politiek staat, maar evenzeer in het hart van de samenleving.

Als jonge moeder stond Juliana er tijdens de Duitse bezetting alleen voor als
balling in Canada terwijl haar land werd onderdrukt. Zij vond kracht in haar wat
mystieke geloof waaraan zij streng de hand hield.

Dat leidde in de jaren vijftig tot grote politieke complicaties, onder meer toen
zij weigerde mee te werken aan uitvoering van de doodstraf van
oorlogsmisdadigers. Ook in huiselijke kring gaf die inslag ernstige
strubbelingen, met name rond het beperkte gezichtsvermogen van de jongste
dochter dat voor haar een grote zorg was.

De huwelijken van twee van haar dochters leidden in de jaren zestig tot grote
commotie. Het duurde lang voordat Juliana's overtuiging dat het huwelijk van
prinses Beatrix met Claus goed was, breed in ons land werd gedeeld.

In de jaren zeventig gingen zij en haar gezin gebukt onder de Lockheed-affaire.
Maar opnieuw was het de brede steun van de bevolking die haar de problemen deed
overwinnen, daarbij gesteund door een onwankelbaar geloof in haar man en gezin.

Na haar aftreden nam zij als prinses Juliana een teruggetrokken positie in, tot
zij door haar ziekte uit het zicht verdween. Maar in de harten van de mensen
leefde zij voort en blijft ze voortleven als de vriendin uit Soestdijk. De
koninklijke familie kan zich daardoor in deze moeilijke tijden gesteund weten.

DE VOLKSKRANT

Het beeld dat zich opdringt is dat van een huisvrouw met schort, spruitjes
schoonmakend aan de keukentafel. De scene is afkomstig uit een ondeugende
VPRO-persiflage van een jaar of dertig geleden. De actrice toonde slechts
oppervlakkige gelijkenis met koningin Juliana, maar de typering was treffend.

Hoewel Juliana vermoedelijk in haar lange leven nooit een spruitje heeft
schoongemaakt, was zij de moeder, later de grootmoeder van het Nederlandse volk.
Dit imago werd versterkt door de informele wijze waarop zij haar verjaardag
vierde. Op Prinsjesdag was de rijtoer in de Gouden Koets voor haar belangrijker
dan het voorlezen van de troonrede.

Door de aanhankelijkheid en de vertedering die Juliana bij miljoenen wist op te
wekken, heeft zij de monarchie weten te redden. De socialistische premier Joop
den Uyl durfde de confrontatie met haar niet aan op het moment supreme tijdens
de Lockheed-affaire in 1976. Juliana dreigde Den Uyl met succes met aftreden
mocht prins Bernhard strafrechtelijk worden vervolgd naar aanleiding van de
Lockheed-affaire. Als Den Uyl had doorgedrukt, had de PvdA niet alleen de
volkswoede opgewekt, maar ook een progressieve bondgenote verspeeld.

Juliana kon het namelijk goed vinden met sociaal-democraten. In de eerste plaats
met premier Drees, maar later ook met Den Uyl. Terwijl haar moeder, Wilhelmina,
en Bernhard niet vrij waren van behoudende en autoritaire neigingen, was Juliana
begaan met een geweldloze wereldvrede en het lot van de verdrukten. In ruil
daarvoor verlangde ze van de sociaal-democraten dat zij de monarchie geen
strobreed in de weg legden. Bernhard keerde terug in het publieke leven, het
aantal leden van het koninklijk huis werd fors uitgebreid en debatten over
'modernisering' van het koningshuis (lees: aantasting van de bevoegdheden van de
koningin) werden in de kiem gesmoord.

Dit neemt niet weg dat Juliana met hart en ziel de democratie was toegedaan. Zij
heeft als eerste Oranje-vorstin de monarchie en het in essentie republikeinse
concept van de ministeriele verantwoordelijkheid op een natuurlijke wijze
aaneengesmeed. Hoewel de republiek uit democratisch oogpunt te verkiezen is
boven de monarchie, heeft Juliana door vervulling van haar koningschap het
republikanisme tot een randverschijnsel weten te reduceren.

Huwelijksgeluk is in vorstenhuizen een zeldzaam verschijnsel. Met het zorgen
voor Nachwuchs houdt het liefdesleven wel zo'n beetje op. Niettemin heeft
Juliana een rijk en geslaagd leven geleid dat haar zeker voldoening heeft
geschonken. Wat ze op Soestdijk aan liefde tekortkwam, heeft Juliana van talloze
Nederlanders, Antillianen en Surinamers ruimschoots gecompenseerd gekregen.

ALGEMEEN DAGBLAD

... Juliana was een vorstin wars van decorum, vond het niet erg om als 'mevrouw'
te worden aangesproken en had een uitgesproken hekel aan pluimstrijkerijen. De
begrippen 'modernisering' en 'professionalisering van de monarchie' waren in
haar tijd nog onbekend. Toch, juist door haar soms onorthodoxe, maar altijd
menselijke optreden bereikte Juliana tijdens haar 32-jarige regeerperiode dat
het Oranjehuis volledig meeging met zijn tijd.

Bij haar aantreden in 1948 begon Nederland zich net te herstellen van de Tweede
Wereldoorlog. Het jonge gezin van koningin Juliana, prins Bernhard en de vier
prinsessen gaven een optimistisch gezicht aan de Wederopbouw.

Het non-conformisme van Juliana sloot ook naadloos aan bij de vrijere geest van
de jaren '60 en'70. Ze bleef warmte uitstralen op het jaarlijkse defile in de
tuin van Soestdijk, ook toen er inmiddels openlijk grappen mochten worden
gemaakt over tussen de rododendrons weggesmeten krentenmikken. De beelden van
die defiles vertederen nog steeds en brengen de menselijkheid van de overleden
oud-koningin opnieuw tot leven.

De laatste jaren werd het stil rond prinses Juliana. Door haar dementie kwam ze
niet meer in beeld. Vreemd eigenlijk dat het hof zo zwijgzaam was daarover. Die
geheimzinnigheid paste eigenlijk niet bij een majesteit aan wie niets menselijks
vreemd was.

TEKENING RUBEN L. OPPENHEIMER

LOAD-DATE: May 19, 2004

LANGUAGE: DUTCH

                © 2004 PCM Uitgevers B.V.  All rights reserved.

                              94 of 107 DOCUMENTS

                                NRC Handelsblad

                                 March 13, 2004

De stelling van Rita Verdonk: Wij moeten in Nederland allemaal dezelfde taal
spreken

SECTION: Opinie; Pg. 17

LENGTH: 1370 words


Vreemdelingen moeten tot op zekere hoogte worden gedwongen zich aan te passen,
zegt minister Rita Verdonk (integratie) tegen Folkert Jensma.

De oude denkbeelden over vreemdelingen in Nederland worden de grond in gestampt.
In een recente VVD-fractie notitie lees ik: "Niemand slikt nog de misleidende
mantra 'integreren met behoud van eigen identiteit'." Polariseren, escaleren,
dat is nu gaande.

"Het is geen polarisatie. De multiculturalisten hebben, vanwege een bepaald
soort correctheid, ervoor hebben gezorgd dat er heel veel onvrede bij de burger
is. De problematiek van allochtonen in de samenleving was totaal niet
bespreekbaar."

Wat betekende die correctheid ook weer?

"Dat alles wat niet deugde tot racisme of discriminatie werd verklaard. Als je
in een buurt woonde met allochtonen die van alles deden dat niet door de beugel
kon en je zei daar wat van, was je een racist. Goed aan deze tijd is dat de
problemen nu wel besproken kunnen worden. De discussie is begonnen met het essay
van Paul Scheffer. Dat was voor het eerst dat er een stuk in de krant stond met
een duidelijke analyse van iets wat de gewone burger allang wist, en waar overal
over gepraat werd."

U bent een liberaal. Rechten van het individu zijn voor u belangrijk. Dat
'behoud van eigen identiteit' dat de VVD-fractie uit het raam gooit, is dat niet
juist iets waar u een lans voor zou moeten breken?

"Dat doe ik ook. Maar je mag eisen stellen aan mensen die hier komen wonen. Ik
vind dat wij hier in Nederland allemaal dezelfde taal moeten spreken en dat is
Nederlands. Ik vind ook dat wij waarden hebben die je moet respecteren. Dat is
de basis. Een overheid mag ook in het liberalisme eisen stellen. Daarbovenop is
er natuurlijk alle ruimte voor de eigen identiteit."

Dus je mag hier je eigen taal blijven spreken, je eigen kleding blijven dragen,
je eigen geloof beleven.

"Ja, maar je moet ook kunnen praten met je buurman. De beste manier om te
integreren is om te werken. Als je dat doet, en je spreekt thuis vanuit je eigen
cultuur de taal van die cultuur, dan vind ik dat uitstekend. Maar als je als
ouder op de ouderavond van de school komt, dan spreek je Nederlands. Als jouw
kind in Nederland naar school gaat, dan kan het niet zo zijn dat-ie thuis iets
heel anders te horen krijgt. Daar moet verandering in komen."

Dus dat betekent overheidsingrijpen. Ik overdrijf nu even ten bate van het
gesprek: met een beroep op liberale beginselen is er nog nooit zoveel
staatsinterventie gepropageerd als juist op dit moment, op dit onderwerp.

"Kijk, ik houd me als minister aan het hoofdlijnenakkoord. In een liberale visie
mag de overheid grenzen stellen. Het is niet alleen maar individuele vrijheid."

Een voorbeeld dan. Hirsi Ali schrijft in Trouw een open brief aan Cohen en
verwijt hem dat Amsterdam zwemles subsidieert voor een islamitische basisschool,
die dat gescheiden laat uitvoeren. Daarmee zou je volgens haar orthodoxe
islamieten bevestigen in de gedachte dat hun normen hier in Nederland geschikt
zijn om onderwijs in te kunnen geven. Waarom laat je die mensen niet in hun
misverstand dat zwemles voor jongetjes en meisjes gescheiden moet zijn? Het
enige belang is dat islamitische kinderen niet in de gracht verdrinken. Basta.
Nu wordt zwemles voor kinderen gepolitiseerd. Zou u dat ook doen?

"Vanuit de integratiegedachte moet je kritisch kijken naar activiteiten die je
wel en niet subsidieert. Die islamitische grondslag maakt me dan niet zoveel
uit."

Maar voor die school wel, daar is het essentieel.

"De basale Nederlandse norm is de gelijkheid van man en vrouw. Laat ik het
scherper stellen: stel dat jongens wel mogen leren zwemmen in het diepe bad en
de meisjes mogen alleen ronddolen in het pierebadje. Dan zeg ik: niet
subsidieren. Als het om gescheiden zwemmen gaat, moet je je daar eerst maar eens
in verdiepen."

Liberalen zijn gewend religie als een

prive-zaak te zien. Sommigen willen geloven dat man en vrouw ongelijk zijn, dat
besnijdenis kan, dat ongelovigen veracht en bestreden moeten worden. Maar nu het
om de orthodoxe islam gaat, is de stemming anders. Nu dient alles wat op basis
van die religieuze grondbeginselen wordt gevraagd, bestreden te worden.

"Ik kijk naar onze grondbeginselen en met name naar onze grondrechten.
Besnijdenis is mishandeling van meisjes. Eerwraak tolereren we niet. Huiselijk
geweld tolereren we niet. Dat past niet binnen ons stelsel van waarden, ook niet
van wettelijke normen."

Dat kan ik volgen. Dan is wel de conclusie dat mensen die dat geloven hier
eigenlijk niet kunnen integreren. Dan moeten we man en paard noemen en zeggen:
'de orthodoxe islam' is hier ongewenst.

"Maar we praten hier eigenlijk maar over een heel klein groepje mensen. Er zijn
maar een paar radicale islamscholen. Er zijn heel veel islamscholen met een
volkomen herkenbaar waarden- en normenpatroon. Waar we over praten is een hele
kleine groep. Wat daar gebeurt, dat moet je bespreekbaar maken."

U bent toch geen discussieleider? U zou politieke consequenties moeten trekken.

"Dat gebeurt ook, afhankelijk van de omstandigheden. Er wordt veel stringenter
opgetreden tegen toestanden op islamscholen die hier niet passen."

Cohen noemt integratie via moskeeen een goede mogelijkheid. Dat komt hem dan
weer op het verwijt van naiviteit te staan.

"Als in die moskeeen van allerlei verteld wordt dat tegen onze grondrechten
ingaat, dan moeten we daar wat aan doen. Maar stel dat de moskee een open dag
heeft om te laten zien dat daar een religie wordt verkondigd, net zo goed als
andere religies in Nederland, dan vind ik dat uitstekend."

Zo denk ik ook, graag zelfs. Maar dan zijn u en ik typische Hollandse
consensusdenkers, niet gewend aan strijd, aan op polarisatie gerichte orthodoxe
islamieten - die willen ons juist bestrijden.

"Als echt blijkt - we zitten nu bovenop die radicale moskeeen - dat daar dingen
gebeuren die niet passen in ons waarden- en normenpatroon, dan moet je ook
ingrijpen. Daar zijn allerlei mogelijkheden voor. Moskeeen zijn soms
georganiseerd als een stichting. Die kun je ontbinden als je daar aanleiding toe
ziet."

Bestaat er een soort nationale canon, waarvan je kan zeggen: als je dat kent,
dan ben je geintegreerd?

"Ik ben nu bezig met een integratieladder - wanneer vind je op individueel
niveau dat iemand geintegreerd is. Ga je naar school of niet. Werk je of niet.
Woon je in een gemengde buurt. We vinden niveaus van integratie om een stelsel
te kunnen maken dat mensen helpt te integreren. Er zitten nu 350.000 mensen hier
die geen Nederlands spreken. Die moeten een kind meenemen als ze naar de dokter
gaan. Taal is cruciaal. Dan kun je ook genieten van wat wij met elkaar hier
hebben gepresteerd."

Mij valt op dat integratie nu justitiebeleid is, alsof het een misstand is, een
kwestie van openbare orde. Er zijn ook landen die integratie en eigen identiteit
zien als positieve waarden waar een land voordeel mee kan behalen. Dit is
uiteraard ouderwets multicultureel gedacht, maar ik leg het u toch maar voor.

"Ik vind het niet defensief. De allochtonen met een achterstand willen we niet
afschrijven, maar bij de hand pakken. Die willen we alsnog leren over onze
normen en waarden. Dat integratie bij justitie zit, is heel goed.
Vreemdelingenbeleid plus integratie is een geheel."

Ik zag dat de VVD nu van plan is om op te houden met overheidsfolders in vier
talen. Dat leek mij pesterij.

"Ik ben al bezig dit stop te zetten. Dat kan echt niet meer."

Dan bereikt u die 350.000 niet-Nederlands sprekers dus niet.

"Die kunnen de weg nu al vinden. Dat moeten ze dan maar volhouden, totdat ze
Nederlands hebben geleerd. Daar gaan we dus voor zorgen."

Bush voert campagne in het Spaans, Kerry ook. Wat doet u met kiezers die Berbers
spreken?

"Ik wil ze duidelijk maken, dat ik ervoor sta dat ze integreren in de
samenleving. Er zouden nog wel eens een heleboel mensen kunnen zijn die daar
heel blij mee zijn, want dan hebben ze eindelijk die buurman niet meer nodig om
die brief te laten vertalen."

Minister Rita Verdonk (1955) is sinds 27 mei 2003 minister voor
Vreemdelingenzaken en Integratie. Zij is lid van de VVD (Foto's Roel Rozenburg)

LOAD-DATE: May 19, 2004

LANGUAGE: DUTCH

                © 2004 PCM Uitgevers B.V.  All rights reserved.

                              95 of 107 DOCUMENTS

                                NRC Handelsblad

                                 March 11, 2004

Links heeft geleerd van de jaren zeventig

BYLINE: FEMKE HALSEMA

SECTION: Opinie; Pg. 8

LENGTH: 1730 words


De jaren zeventig worden vaak geassocieerd met flower power, Koos Koets en
partnerruil. Toch ligt daar het fundament voor een progressieve politiek die de
huidige problemen in de samenleving kan aanpakken, meent Femke Halsema. Dit is
deel 7 in een serie over het ideologisch vacuuem in de politiek.

'Ik was links, ik ben links en ik ben daar trots op", stelde de schrijver Herman
Franke in 1998 in De Groene Amsterdammer. Die uitspraak was een reactie op
toenemende kritiek op de jaren zeventig. Bolkestein, de godfather van de huidige
conservatieve VVD, stelde op 7 februari in het maandblad M dat destijds "het
opinieklimaat werd beheerst door een ideologie die zich had losgezongen van de
werkelijkheid". Hij doelde daarmee op linkse idealisten als Herman Franke die
zich hard maakten voor "spreiding van kennis, inkomen en macht". En hij verwees
naar de idealisten die de verontrustende berichten van de Club van Rome
vertaalden in actieve milieupolitiek, die de negatieve gevolgen van het gedrag
van multinationale ondernemingen in ontwikkelingslanden aan de kaak stelden, en
die ageerden tegen de bloederige oorlog in Vietnam.

Sinds een paar jaar is het een nationale sport geworden om minachtend te spreken
over de progressiefste periode uit de Nederlandse geschiedenis. Hinderlijk is
daarbij, bijvoorbeeld in het geval van Bolkestein, de blinde vlek voor het eigen
verleden. Bolkestein werkte voor Shell, dat kritiekloos actief was in
Zuid-Afrika ten tijde van het onmenselijke apartheidsregime. Zijn partij gaf
steun aan de Vietnampolitiek die ruim drie miljoen mensen het leven heeft
gekost. In de jaren zeventig steunde de VVD onverkort opeenvolgende Amerikaanse
regeringen. Staat Bolkestein nog steeds achter de moord op de democratisch
gekozen president Allende? Is hij nog altijd tevreden met de installatie van
dictators als Pinochet en later, Saddam Hussein?

Zoals elk tijdsgewricht, verdienen de jaren zeventig kritische beschouwing. Het
waren ook de jaren van het gewelddadige activisme van de RAF en de Rode Brigades
en van de lichtzinnige flirt door sommigen met totalitaire regimes. De
uitbreiding van de verzorgingsstaat leidde soms tot ongewenste afhankelijkheid
tussen "verzorgers en verzorgden", zoals de PvdA-leider Den Uyl al in 1981
opmerkte. Bovendien waren de jaren zeventig het begin van het 'ik-tijdperk', het
ontstaan van een hedonistische en consumentistische massacultuur. Interessant
is, dat juist de VVD in de jaren tachtig de verdediger werd van het
'Veronica-consumentisme'. Ed Nijpels probeerde met zijn campagne om "gewoon
jezelf te (te) zijn" een swingende draai te geven aan de no-nonsense politiek
van de achtereenvolgende CDA/VVD-kabinetten, waarin de calculerende burger werd
geromantiseerd.

De geschiedenis zal moeten leren in welke jaren het zaad werd gestrooid voor de
huidige maatschappelijke problemen als de gestegen criminaliteit, de
'grote-bekcultuur' en de verloedering van de openbare ruimte. Waren dat de jaren
zeventig met de politiek van democratisering van de maatschappelijke
verhoudingen of de jaren tachtig en negentig met de politiek van de vechtcultuur
en ongeremde marktwerking?

De vraag naar de betekenis van de jaren zeventig is meer dan een louter
historische. Conservatieven als Bolkestein diskwalificeren die jaren om
strategische redenen. Zij presenteren daartegenover het archetype van de
ordentelijke jaren vijftig. Want voor diegenen voor wie de jaren zeventig hel en
verdoemenis brachten, was in de jaren vijftig geluk nog heel gewoon en de wereld
overzichtelijk. De voordeur hoefde niet op slot, de sleutel lag onder de
bloempot. Voor oom agent had je diep respect en de leraar was een man van
stavast tegen wie je u en meester zei.

Het conservatieve ideaal van de jaren vijftig is deels zelf verzonnen. Bovendien
waren de jaren vijftig verre van ideaal. Toen werd stemgedrag vanaf de kansel
gedicteerd en kwam de pastoor op bezoek als je niet genoeg kinderen maakte.
Diezelfde meester mocht de roede gebruiken als kinderen ongehoorzaam waren. Het
waren de jaren waarin de ongelijkwaardigheid van man en vrouw in de wet was
vastgelegd en vrouwen door te trouwen handelingsonbekwaam werden en werden
ontslagen. In de jaren vijftig was homoseksualiteit vies, ziek en strafbaar,
waren autoriteiten heilig en mensen nederig.

We moeten voorbije periodes uit onze geschiedenis niet idealiseren. Dat geldt
voor de jaren vijftig, dat geldt evenzeer voor de jaren zeventig. Links heeft
geleerd van de slechte kanten van de jaren zeventig. Wij hebben geleerd om
idealisme te combineren met realisme. De samenleving is niet maakbaar, wel
veranderbaar. Conservatieven miskennen de waarde van de jaren zeventig en hebben
niets geleerd van de jaren vijftig. Zij zijn de nieuwe maakbaarheidsgelovigen.
Zij denken dat je criminaliteit kunt uitbannen als je maar hard genoeg straft en
internationale migratie kunt stoppen als je eisen maar onmenselijk genoeg zijn.
Dat je mensen kunt disciplineren tot modelburgers met dezelfde normen en waarden
en de Nederlandse samenleving kunt omvormen tot een kleinburgerlijke cultuur met
boterhammen van tevredenheid en onderdanigheid.

In de discussie over integratie wordt sterk de nadruk gelegd op het belang van
de Nederlandse geschiedenis en de Nederlandse identiteit. De vraag is daarbij in
welke traditie wij willen staan. Door welke politieke geschiedenis en idealen
willen wij ons laten inspireren? Wat houden wij de mensen - en dan vooral
jongeren en migranten - voor als lichtend voorbeeld? Is dat de benepen
conservatieve moraal van gehoorzaamheid, zwerfvuil en hondenpoep? Of zijn dat de
progressieve waarden van tolerantie en openheid, van mensenrechten in buiten- en
binnenland, van vrijheidsrechten die de gewone man tot een gelijkwaardige
partner maken van de macht?

Het zijn vragen van grote politieke urgentie, omdat, zoals de Duitse filosoof
Peter Sloterdijk onlangs opmerkte, Nederland zijn historische ambities zo
radicaal overboord aan het zetten is. Dat is dagelijks zicht- en voelbaar.
Bijvoorbeeld als door hoge eigen bijdragen de toegang tot publieke voorzieningen
zoals onderwijs en zorg wordt belemmerd. Als onder verwijzing naar de 'eigen
verantwoordelijkheid' de groeiende tweedeling tussen rijk en arm, tussen werkend
en werkloos, en tussen ziek en gezond wordt goedgepraat. Als CDA'er Hans Hillen
vindt dat ouderen voor een rollator bij hun kinderen de hand moeten gaan
ophouden.

Tegenover de conservatieve ideologie uit de jaren vijftig van gezag en
disciplinering van het conservatieve kabinet staat het streven naar
gelijkwaardigheid, vrijheid en emancipatie dat de jaren zeventig regeerde. En de
lacherigheid over flower power, de oudere jongere, Koos Koets en partnerruil ten
spijt, kan daar het fundament worden gevonden voor moderne en progressieve
politiek. Die politiek moet antwoord geven op de grote problemen waarmee
Nederland kampt: de economische stagnatie en de oplopende werkloosheid, het
verslechterende milieu, het afnemende sociale vertrouwen onder de bevolking, en
de vastlopende emancipatie van migranten.

De methode-Bolkestein, grotendeels in de praktijk gebracht door dit kabinet,
lost die problemen niet op maar verergert ze. Met de afbraak van sociale
regelingen krijg je mensen niet aan het werk, houd je jongeren niet bij de les
en maak je van migranten geen volwaardige staatsburgers. Je oogst wat je zaait:
wrok, afkeer en onverschilligheid. Met de spreiding van inkomen, kennis en macht
bied je mensen handreikingen om zich te emanciperen. Dat doe je met
toegankelijke en goede publieke voorzieningen en een activerende
verzorgingsstaat. De overheid mag van mensen verantwoordelijk en sociaal gedrag
verlangen, bijvoorbeeld in de vorm van een inburgerings- of sollicitatieplicht.
Maar zij kan dat alleen geloofwaardig doen als zij diezelfde mensen ook
mogelijkheden biedt.

Bolkestein wil machtige bazen en gedweee arbeiders. Wij willen juist
machtsevenwicht en medezeggenschap. Mensen behoren zeggenschap te hebben over
hun eigen leven, zonder oneigenlijke staatsdwang. Dat betekent dat burgers geen
uniforme nationale identiteit krijgen opgedrongen. Wij willen bijvoorbeeld ook
geen verbod op thuisblowen (zoals het CDA wil) of op het thuis spreken van
vreemde talen (zoals de VVD wil).

Burgers moeten actief worden uitgenodigd om de macht te controleren. Ook daarbij
past geen betutteling door de overheid. Een districtenstelsel beperkt de
keuzevrijheid. Kiezers bepalen zelf wel of zij het belangrijk vinden waar hun
volksvertegenwoordiger woont. Hun gekozen vertegenwoordigers moeten hun werk
beter gaan doen en daarvoor beter worden toegerust. Door de introductie van
referenda en burgerinitiatieven krijgen burgers ook zelf meer te zeggen.

Voor conservatieven als Bolkestein zijn de economie en het bedrijfsleven de maat
aller dingen. Zij miskennen het belang van immateriele waarden, zoals een meer
ontspannen samenleving en de bescherming van natuur en milieu. Er is geen
onzichtbare hand die daarvoor zorgt. Dat betekent dat de overheid met de juiste
prikkels een meer gezonde en duurzame relatie tussen economie en milieu, tussen
werk, zorg en vrije tijd stimuleert. Een ingrijpende herziening van de
belastingen kan daarvoor zorgen. Door arbeid goedkoper te maken en vervuiling
duurder, bescherm je het milieu en bevorder je de arbeidsdeelname.

Conservatieven kijken pas over de dijken als Bush er om vraagt. Wij willen niet
alleen internationale solidariteit maar ook sterke en democratische
internationale instituties en een zelfbewust Europa met een eigen identiteit.
Wie dat niet wil, laat het wereldtoneel aan de Amerikanen en biedt hun geen
tegenspel, maar ook geen serieuze partner.

Bolkestein stelde dat veel aardige mensen ongelijk hebben en veel onaardige
mensen hun gelijk bevestigd zien. Zijn grote fout is dat hij denkt dat wie
onaardig is, per definitie gelijk heeft. Zijn eigen geschiedenis en ruim twintig
jaar regeringsverantwoordelijkheid van de VVD laten zien dat het heel goed
mogelijk is om onaardig te zijn en er ook nog volstrekt naast te zitten.

Femke Halsema is lid van de Tweede Kamer en fractievoorzitter van GroenLinks.

www.nrc.nl/opinie Tekst van de voorgaande artikelen in deze serie van Patrick
van Schie, Dick Pels, Jouke de Vries, Frank Ankersmit, Thom de Graaf en Ronald
van Raak.

Tekening Ruben L. Oppenheimer

LOAD-DATE: May 19, 2004

LANGUAGE: DUTCH

                © 2004 PCM Uitgevers B.V.  All rights reserved.

                              96 of 107 DOCUMENTS

                                NRC Handelsblad

                                 March 6, 2004

Graaf Montag

BYLINE: S. MONTAG

SECTION: Zaterdags Bijvoegsel; Pg. Z6

LENGTH: 810 words


Prins Johan Friso is na zijn huwelijk geen prins meer maar graaf en zijn vrouw
wordt gravin. Niet een bericht om lang over na te denken. Wilt u gravin of graaf
worden? Misschien hangt het af van wat u nu bent. Van prins tot graaf te worden
bevorderd? Is dat niet een verkapte vorm van vroege demotie? Maar om als burger,
citoyen, kameraad, tovaritsj naar bed te gaan en als graaf wakker te worden -
dat heeft wel iets, zou ik als modern mens zeggen. Nieuwe kaartjes laten
drukken. Graaf Montag. Tjee! Dat wist ik niet. Ja, ik loop er niet mee te koop,
maar wij graven van Montag zijn nog geparenteerd aan de Graaf van Monte Christo
en de Markies van Carabas. En dan kom je vanzelf bij Floris de Vijfde, van wie
de kinderen ook niet meer hoeven te weten wie dat is.

1237

In mijn kamertje op de redactie hangt een foto, van boven af genomen, van een
plein waar een stuk of honderd mensen in de rij staan. Ik vraag de bezoekers
waarop die mensen zo gehoorzaam staan te wachten. Altijd geven ze een somber
antwoord. Het is oorlog. Ze staan in de rij voor distributiekaarten of brood.
Die foto is in Moskou genomen. Ze staan in de rij voor wodka. Nog meer ellende.
In werkelijkheid is het een foto van het plein voor het Centre Pompidou, ze
wachten tot ze naar binnen mogen om van Picasso te gaan genieten. Intussen laten
ze zich vermaken door een paar acrobaten en straatmuzikanten. Ze eten iets
lekkers, drinken er een colaatje bij. Ze verheugen zich op het kijken. Deze
wachtenden hebben aan niets gebrek. Maar toch, ze moeten in de rij.

Altijd is het zo geweest. Iemands maatschappelijke status valt af te meten aan
de tijd die zij/hij in rijen moet doorbengen. Dat kan ver gaan en onthullend
zijn. "Als je op Schiphol aankomt, zorg dan dat je bij de marechaussee niet
terechtkomt in een rij waar je achter een paar niet-blanken staat", heeft
Parool-columnist Theodor Holman me eens gezegd. Hij heeft Molukse voorouders. En
hij heeft gelijk, iedere dag meer. Het in de rij staan begint er een eigenschap
bij te krijgen. Vroeger werd je, al wachtend en langzaam opschuivend, weer
duidelijk dat je een gewone burger was. Dat was dragelijk, je was eraan gewend,
je wist niet beter. Nu is iedere gewone burger onder bepaalde omstandigheden
automatisch gekwalificeerd als potientiele verdachte. Schoenen uit, broekriem
af! Er zit een laptop in uw koffer. Haal die eruit en zet hem aan! Toch laat het
detectiepoortje nog zijn piep horen als u erdoor loopt. De boosdoener is een
paperclip in de punt van uw broekzak.

Vorsten, presidenten, regeringsleiders, staatshoofden dragen nooit zo'n verloren
stukje metaal bij zich, en mocht dat bij hoge uitzondering wel het geval zijn,
dan merkt niemand dat. De hele santenkraam van de controle, het in de rij staan,
het is voor deze mensen allemaal onbekend bestaan. Royal Class gaat voor de
Business, en Business weer voor de Economy. Het proletariaat loenst afgunstig
terwijl de hogeren met een slecht bedwongen smug smile van hun voorrechten
gebruikmaken. Graven en hertogen hoeven nergens te wachten, dat is bekend.
Minzaam groetend liep Graaf Montag langs de controle; hartelijk werd hij door
het cabinepersoneel verwelkomd.

Iets zegt me dat we pas aan het begin staan. Weet u nog wanneer de eerste
videocamera's in de supermarkten en de banken verschenen? Tien, vijftien jaar
geleden? Daarna kwam de tram met videobewaking. Loop eens een stationshal binnen
en kijk naar het plafond. Een kantoor van de overheid. Intussen werd ik weet
niet meer welk belangrijk ministerie van Defensie door hackers gekraakt terwijl
de geheime dienst in Londen de telefoon van de secretaris-generaal van de
Verenigde Naties, Kofi Annan, afluisterde. Ga naar een leuke risicowedstrijd. Of
naar de begrafenis van een belangrijke schurk. Je weet niet wat je meemaakt.
Daar gaat de telefoon! Een sombere stem vertelt u dat uw auto is weggesleept, uw
huis wordt verkocht, uw moeder een ongeluk heeft gekregen, het Paleis op de Dam
is ingestort. Dat is de treitertelefoon. Koop Vrij Nederland en lees dat u op
uitnodiging van de redactie wordt uitgescholden door iemand die u tot uw vijand
heeft gekozen.

Denk niet dat ik erover klaag. Dit is allemaal heel gewoon voor iemand die weet
hoe het leven in deze eeuw geleefd moet worden. Even had ik de kinderlijke
illusie dat dit alles de mensen die het geluk hebben graaf, hertog, markies te
zijn bespaard zou worden. Maar die moeten binnenkort ook hun schoenen uittrekken
voor ze de trein in mogen. Een paar weken geleden schreef ik dat we in een open
inrichting terecht waren gekomen. Ik dank de lezers voor hun bijval.

Maar eind goed, al goed: het Museum voor schriftelijke communicatie Scryption in
Tilburg meldt me dat de Hermes schrijfmachine waarover ik vorige week schreef,
de machine die in Amsterdam te vondeling was gelegd, door het museum asiel is
verleend.

LOAD-DATE: May 19, 2004

LANGUAGE: DUTCH

                © 2004 PCM Uitgevers B.V.  All rights reserved.

                              97 of 107 DOCUMENTS

                                NRC Handelsblad

                                 March 1, 2004

Een nationale Europese verkiezing, met toch weer veel uitleg, want wie hoort er
nu bij wie?

BYLINE: MARK KRANENBURG

SECTION: Binnenland; Pg. BIN2

LENGTH: 1119 words


De verkiezingen voor het Europees Parlement zijn nog een paar maanden weg, maar
over een ding zijn de Nederlandse lijsttrekkers het nu al heel erg eens: het
moet dit jaar nu eens een echte politieke campagne worden. Met andere woorden,
geen uitlegsessies voor de plaatselijke vereniging van huisvrouwen hoe
belangrijk Europa is voor de gewone burger, maar gewoon politiek zoals ze dat
bij Tweede-Kamerverkiezingen ook doen.

Het is makkelijker gezegd dan gedaan. Want Europa blijft natuurlijk wel Europa
met zijn voor niet-ingewijden ondoorgrondelijke besluitvormingsprocedures - als
er tenminste al wat besloten wordt. Zolang er geen sprake is van een heldere
machtsverdeling met aan de ene kant een Europese regering en aan de andere kant
een Europees Parlement dat alle plannen van die regering kan blokkeren, blijft
het moeizaam politiek bedrijven. Althans op de wijze zoals kiezers dat van hun
nationale parlementariers gewend zijn.

Maar die niet waagt, die niet wint, is op dit moment de leidende gedachte bij de
Nederlandse lijsttrekkers. Max van den Berg, voor de tweede achtereenvolgende
keer lijsttrekker van de PvdA, vindt de verkiezingen een goede gelegenheid voor
de burger om zijn afkeuring kenbaar te maken over het conservatieve beleid van
het kabinet-Balkenende, zei hij vorige week zaterdag in deze krant. Camiel
Eurlings, het nieuwe CDA-gezicht voor Europa, verheugt zich op een scherp
politiek debat over de vraag hoe veel 'Brussel' zich met allerhande zaken moet
bemoeien.

In elk geval zullen de verkiezingen in Nederland van een heus wedstrijdelement
zijn voorzien. Wie wordt de grootste straks? Blijft het CDA dat of worden de
peilingen bewaarheid en zal de PvdA fors winnen - van grote psychologische
betekenis voor de nationale verhoudingen. Hoe vervelend de andere lijstrekkers
het ook zullen vinden: dat wordt dus straks heel veel Van den Berg versus
Eurlings. Maar tevens oud versus jong. Want toen Max van den Berg begin jaren
zeventig als jong wethouder het socialistisch model begon toe te passen op de
stad Groningen, moest Camiel Eurlings nog geboren worden.

Hoewel een uitlegcampagne dus niet is voorzien, zullen de kandidaten voor het
Europees Parlement er toch niet helemaal aan kunnen ontkomen. Want wordt er door
partijen in de Europese volksvertegenwoordiging eens politiek bedreven, dan
blijkt deze totaal niet te sporen met de opvattingen van de nationale
partijgenoten. Dat moest VVD-Europarlementarier Jan Mulder enkele weken geleden
ondervinden toen de Europese Commissie zijn begrotingsplannen voor de periode
2007-2013 bekend maakte. De Commissie wil meer geld uitgeven. Minister Gerrit
Zalm van Financien, die als schatkistbewaarder het woord 'meer' het liefst
verboden zou zien worden, reageerde zoals van hem verwacht mocht worden:
"Onaanvaardbaar", zei de VVD-politicus. In Straatsburg liet partijgenoot Jan
Mulder een soortgelijk geluid horen: "De Commissie maakt geen keuzes maar doet
wat ze altijd al heeft gedaan: ze stapelt het ene beleid op het andere", aldus
een door hemzelf verspreid persbericht dat behalve van het VVD-logo ook was
voorzien van het vignet van de ELDR-fractie, waar de VVD in Europees verband
deel van uitmaakt. Alleen kwam Graham Watson, de leider van die ELDR-fractie, op
datzelfde moment in een eigen persbericht tot een geheel andere conclusie:
daarin werd de door de commissie voorgenomen lichte stijging van het budget
juist verwelkomd. Sterker nog: de landen die hadden opgeroepen tot
uitgavenbeheersing (waaronder Nederland) hadden er volgens hem niets van
begrepen en een "onzalige alliantie" met elkaar gevormd.

De VVD van Zalm en Mulder maakt nog altijd deel uit van de ELDR. Mulder kon
daags na het gebeurde slechts gelaten constateren dat hij Watson niet in de hand
had kunnen houden.

Iets uit te leggen zullen ook de Europese CDA-politici hebben als de voortekenen
niet bedriegen. Lang geleden, we spreken over het eind van de jaren tachtig,
ontpopten de Nederlandse CDA'ers in Europa zich als de grootste tegenstanders
van het opnemen van het contingent Britse Conservatieven in de Europese
Volkspartij (EVP), de Europese christen-democratische fractie. Een voornemen dat
vooral door Duitse christen-democraten uit puur machtspolitieke overwegingen was
ingegeven. In het Europees Parlement dienden de christen-democraten hoe dan ook
de grootste fractie te worden. Want, zoals de toenmalige bondskanselier Helmut
Kohl zei, hij had zich toch niet zo voor de Europese eenwording ingespannen om
deze vervolgens over te laten aan de socialisten. De Britse conservatieven -
goed voor minstens dertig zetels - waren hard nodig om de christen-democraten de
grootste te laten worden.

Het CDA koos in die discussie voor de principiele lijn. Geen verwatering van het
christen-democratisch gedachtegoed in Europa! Of zoals de CDA'er Arie Oostlander
destijds zei: "Ik heb liever een kleinere christen-democratische groepering die
weet waarvoor ze staat." De Nederlanders stemden in 1990 dan ook en bloc tegen
de komst van de Conservatieven, maar zagen een meerderheid tegenover zich.

Inmiddels is veertien jaar later binnen de Europese christen-democraten een
soortgelijke discussie opgelaaid. Dit keer zijn het Franse en Italiaanse
Europarlementariers binnen de EVP-fractie die zich verzetten tegen het te
heterogene karakter van hun club. Volgens de Franse parlementarier Jean-Louis
Bourlanges is de EVP over een aantal cruciale onderwerpen onderling te verdeeld:
de Britse Conservatieven zijn fel gekant tegen de Europese grondwet, in Italie
keren Berlusconi en zijn partijgenoten (die ook tot de grote Europese
christen-democratische familie behoren) zich tegen de euro en de Duitse
christen-democraten zijn tegen de toetreding van Turkije. Reden voor hem en
enkele geestverwanten om te kijken of er na de verkiezingen niet elders Europees
onderdak gevonden kan worden waar een meer pro-Europese koers gevaren kan
worden.

En de Nederlanders? Pakken die nu ook de draad van verzet weer op? "Nee", zegt
Bartho Pronk, CDA-Europarlementarier en namens de Nederlanders betrokken bij de
relaties tussen de andere 'geestverwanten' in de EVP-fractie. Hij piekert er
niet over de EVP te verlaten. "Wij zijn een van de oprichters van de EVP. Dan
laten wij ons toch niet door de Conservatieven uit ons eigen huis jagen", zegt
hij. Bovendien, waar zouden de CDA'ers naartoe moeten? "Er is geen
christen-democratischer alternatief dan de EVP", aldus Pronk. Dus blijven in elk
geval de Nederlanders ook in de nieuwe periode met de Conservatieven gezamenlijk
optrekken. Natuurlijk trekken de Britten soms hun geheel eigen lijn. "Maar",
zegt Pronk "wij hebben dat gewoon aanvaard."

Illustratie Sieb Posthuma

LOAD-DATE: May 19, 2004

LANGUAGE: DUTCH

                © 2004 PCM Uitgevers B.V.  All rights reserved.

                              98 of 107 DOCUMENTS

                                NRC Handelsblad

                               February 21, 2004

Landen kunnen ook lijden onder hun bodemschatten: de vloek van de olie

BYLINE: JONATHAN POWER

SECTION: Opinie & Debat; Pg. OPI4

LENGTH: 785 words


Olie kan een land maken of breken. In Nigeria waren de olie-inkomsten een
verstorende factor en ging de landbouw te gronde. Alleen goed bestuur kan het
land redden.

Nigeria, dat nu al de zesde olieproducent van de wereld is en nog beschikt over
grote onontgonnen olievoorraden voor zijn kust, verwacht de komende paar jaar
zijn exportcapaciteit met nog minstens 50 procent te verhogen.

Nigeria is samen met Angola, Gabon, Equatoriaal-Guinea, Sao Tome, Kameroen en de
laatste tijd ook Tsjaad en Soedan tot de belangrijkste spelers in de
wereldenergie gaan behoren. Maar de felle kritiek op de olie-economie komt niet
alleen van de milieubeschermers en anticorruptie- en mensenrechtenactivisten.

Ook in het hart van de regering zelf zijn twijfelaars te vinden. In Nigeria
sprak ik met van Nenadi Usman, minister van Financien, en zij zei me: "Als we
geen olie hadden ontdekt, zouden we nu beter af zijn. Zodra we olie hadden, is
onze landbouw ingestort. Door de olie zijn we lui geworden. Toen ik opgroeide,
wist ik dat ik mijn hersens moest gebruiken om te slagen. De oliegeneratie heeft
dat gevoel niet. We zijn gecorrumpeerd."

Toen ik Olusegun Obasanjo twintig jaar geleden na zijn eerste termijn als
president van Nigeria - hij was toen militair heerser - naar zijn oordeel over
de olie vroeg, zei hij dat het 'een vloek' was. Vier jaar geleden, toen hij net
democratisch was gekozen, leek hij van mening veranderd. Hij zei me dat olie een
van "Gods zegeningen voor een arm land" was. Maar na een slopende strijd tegen
de niet-aflatende corruptie, een economische ontwikkeling die de kleine
Nigeriaanse industriesector heeft uitgehold en, niet in de laatste plaats, een
voortdurende guerrilla en etnische strijd in de Niger-delta waar de meeste
Afrikaanse olie vandaan komt, is de president zorgelijker over mogelijke
hervormingen en heeft hij niet meer het gevoel dat de tijd in zijn voordeel
werkt.

Obasanjo heeft een grote staat van dienst bij het oplossen van de ergste
politieke problemen van de olie-industrie. Vorig jaar verklaarde Obasanjo dat
Nigeria zich zou houden aan een uitspraak van het Internationaal Gerechtshof dat
buurland Kameroen de zeggenschap gaf over het olierijke schiereiland Bakassi.
(Zijn minister van Defensie daarentegen had militair ingrijpen geadviseerd.)
Nigeria en Sao Tome hebben onlangs beloofd de financiele resultaten van hun
aanstaande concessieronde te publiceren - een stap in de richting van het zo
gewenste doel dat oliemaatschappijen inzicht verschaffen in de betalingen die ze
aan regeringen doen. De binnenlandse prijzen aan de pomp, die tientallen jaren
werden gesubsidieerd, worden nu gedereguleerd. De olieraffinaderijen worden
geprivatiseerd. En - niet te vergeten - er heeft zich al twee jaar geen ernstige
geweldsuitbarsting in de Niger-delta voorgedaan.

Bovendien is volgens sommige waarnemers, zoals de belangrijkste olielobbyist
voor Shell, Larry Osai, eindelijk te zien dat er olie-inkomsten voor
ontwikkeling worden gebruikt - verbetering van wegen, meer geld voor scholen en
uitbreiding van de drinkwatervoorziening.

Maar ook voor Osai is de Nigeriaanse olie 'een albatros', al moet die volgens
hem "wel worden gedragen". Dat wil zeggen, zo stelt hij, dat Nigeria - en de
andere Afrikaanse olie-economieen - sterk binnen de Amerikaanse politieke
invloedssfeer worden getrokken, zij het tot dusver nog niet te nauw - Nigeria
was tegen de oorlog met Irak.

Maar ook al stelt Washington zich misschien wat beschaafder op tegen zijn nieuwe
oliepartners dan tegen de ancien regimes in het Midden-Oosten, de harde
realiteiten van een olie-economie blijven bestaan. Geen land dat door olie wordt
overheerst heeft die olie ooit nog weten om te zetten in welvaart voor het
gewone volk.

Alleen als een land een sterke democratie, een grote economie en een doelmatige
publieke sector heeft, zoals in Noorwegen en de VS, is de olie geen ernstig
verstorende factor. De ontwikkelingslanden die echt geslaagd zijn, met name die
in Zuidoost-Azie, waren olie-arm, en maar al te vaak algeheel arm aan
natuurlijke hulpbronnen.

Het probleem is, zoals Obasanjo heeft ondervonden, dat een terugkeer naar de
oorspronkelijke toestand niet mogelijk is.

Nigeria is alleen te redden door goed bestuur en door een verdere ontwikkeling
van de democratie. Botswana, een land dat afhankelijk is van diamant, heeft
laten zien wat er mogelijk is. Angola, waar vrijwel al het oliegeld naar een
corrupte politieke klasse gaat, heeft laten zien hoe het niet moet. Nigeria, de
grootste van allemaal, zal door de olie worden gemaakt of gebroken.

Is econoom, columnist en filmer.

Hij is auteur van: 'Hebben de Verenigde Naties een toekomst?'

LOAD-DATE: May 19, 2004

LANGUAGE: DUTCH

                © 2004 PCM Uitgevers B.V.  All rights reserved.

                              99 of 107 DOCUMENTS

                                NRC Handelsblad

                               February 17, 2004

Een eerste stap buiten het Binnenhof ; Tweede Kamer vergadert in Veendam over
toekomst van de veenkolonien

BYLINE: DOOR ONZE REDACTEUR ARNOUD VEILBRIEF

SECTION: Binnenland; Pg. 6

LENGTH: 786 words

DATELINE: VEENDAM, 17 FEBR.


De Tweede Kamer sprak gisteren over Veendam in Veendam. Het was een poging de
kloof tussen burger en politiek te verkleinen. Maar burgers waren nauwelijks
aanwezig.

Het was een gedenkwaardige dag voor Veendam. Voor het eerst in de geschiedenis
vergaderde de Tweede Kamer buiten de vertrouwde vergaderzalen aan het Haagse
Binnenhof. Een idee van Tweede-Kamervoorzitter Weisglas, voor wie het verkleinen
van de 'kloof tussen de nationale politiek en de burger' een van de prioriteiten
is. En Veendam kreeg de primeur. Plaats van handeling was het gloednieuwe
Waterschapshuis. Het hele Haagse circus, inclusief bodes, was meegereisd naar de
veenkolonie.

Onderwerp van debat in het Waterschapshuis is de algehele staat van de
veenkolonie. En die is niet zo florissant, zo blijkt tijdens het eerste deel van
de dag. Plaatselijke vertegenwoordigers van bedrijfsleven, landbouw en onderwijs
schetsen een beeld van een achtergebleven gebied zonder toekomst. "Ongewenste,
taaie monocultuur", "gebrek aan perspectief voor de jeugd", "geisoleerd van de
buitenwereld" het is maar een kleine greep uit de lijst aan klachten. Om dat te
veranderen, zal er volgens hen wel wat moet gebeuren. "Ontsluiting" van het
gebied door het verbreden van wegen, het aanleggen van een up-to-date
glasvezelnetwerk, en meer in het algemeen: "kennisgedreven innovatie". J.
Haerkens, voorzitter van werkgeversorganisatie VNO-NCW Noord, dagdroomt zelfs al
hardop van een supersnelle treinverbinding die de reistijd naar Amsterdam tot
een uur zou moeten terugbrengen. "Je wilt toch iets meer van die gloed van de
Randstad."

Op de bijeenkomst zijn zo'n tweehonderd belangstellenden afgekomen. Zij zitten
in het atrium van het gebouw, direct achter de halfopen vergaderzaal. De meesten
volgen het debat op de links en rechts opgestelde televisieschermen. De opkomst
is vele malen hoger dan bij een reguliere bijeenkomst over het onderwerp in de
Tweede Kamer het geval zou zijn geweest. Toch zijn de Kamerleden verdeeld in hun
waardering voor dit staaltje politieke vernieuwing van Weisglas. Harm Evert
Waalkens (PvdA) en Jannetje Snijder-Hazelhoff (VVD) zien in het debatteren op
locatie een uitstekend middel om de belangstelling van het publiek voor de
politiek te vergroten, en andersom "veel directer aan de politici te laten
voelen wat er leeft in de veenkolonien". Maar Krista van Velzen (SP) is
sceptisch: "Het zijn allemaal bestuurders, die anders gewoon naar Den Haag
zouden zijn gekomen. Maar ik heb tot nu toe nog geen enkele gewone burger
gezien." Ook Henk Jan Ormel (CDA) heeft zijn bedenkingen: "Werkbezoeken, prima.
Maar het overleg met de minister moet in de Tweede Kamer plaatsvinden, zodat je
ruggespraak met je fractie kunt houden. Ik wil het staatsrechtelijk graag zuiver
houden." Mocht er toch een vervolg komen, dan wil hij dat burgers meer
spreektijd krijgen.

Even voor twee uur 's middags arriveert minister Veerman (Landbouw). De
problematiek van de veenkolonien overstijgt het zuiver agrarische, maar de
bewindslieden van Economische Zaken en van Verkeer en Waterstaat hadden andere
verplichtingen. Al snel maakt Veerman duidelijk dat extra geld van het kabinet
er niet in zit. Hij wijst erop dat de regio van de EU en het rijk al tientallen
miljoenen euro's per jaar ontvangt, en dat sommige subsidiefondsen voor
landbouw, bij gebrek aan goede projecten, onbenut blijven. Bovendien vindt hij
dat de regio het zielige imago van zich af moet schudden. Snijder (VVD) is het
daar van harte mee eens. In een 'gedicht' van eigen hand, noemt ze wat er de
afgelopen decennia al ten goede is veranderd. "Strokarton fabriekn bin al laang
weg (...) 't Waoter stinkt naait meer". Aan het einde van het overleg bieden de
fracties van CDA, PvdA en VVD de minister een 6-puntenplan aan, met
aanbevelingen voor de regio. Veerman zegt toe ernaar te zullen kijken.

Tijdens de borrel na afloop glimt Kamervoorzitter Frans Weisglas van
tevredenheid. Hij had oorspronkelijk andere plannen, maar toen hij 's ochtends
op de radio hoorde dat er behoorlijk wat persbelangstelling was voor de
bijeenkomst, besloot hij alsnog om naar het hoge noorden af te reizen. Met
Waalkens (PvdA) evalueert hij de dag. De vrees dat de Kamer, beinvloed door de
locatie, allerlei onverantwoorde toezeggingen zou doen is niet bewaarheid. "AIs
dat geval is, moet je er ook direct mee stoppen", vindt Waalkens. Weisglas
beschouwt het experiment als geslaagd, maar voorziet nog geen hausse aan
Kamervergaderingen in de provincie. "We moeten niets forceren. Als er dit jaar
nog een overleg in het land is, ben ik al heel tevreden."

De Tweede Kamer vergaderde gisteren in Veendam, in het kantoor van Waterschap
Hunze en Aa's. (Foto Sake Elzinga)

LOAD-DATE: May 19, 2004

LANGUAGE: DUTCH

                © 2004 PCM Uitgevers B.V.  All rights reserved.

                              100 of 107 DOCUMENTS

                                NRC Handelsblad

                               February 14, 2004

'Nu politicus zijn is een hondenbaan' ; Vlaamse socioloog Luc Huyse over de
crisis in de politiek

BYLINE: CAROLINE DE GRUYTER

SECTION: Zaterdags Bijvoegsel; Pg. 37

LENGTH: 3207 words


Net als in het Nederland van na Fortuyn kampen politici in Belgie met
onberekenbare kiezers. Volgens socioloog Luc Huyse vormen zij de oorzaak van de
crisis in de westerse democratie. 'Als je gepensioneerden wilt aanspreken, moet
je 36 verschillende verhalen hebben.'

'Mensen voelen zich steeds minder verbonden met politieke partijen. In plaats
daarvan zie je ad hoc groepen die de gevoeligheden van burgers weten te
bundelen. Dat geeft ze het houvast en de gezelligheid die ze vroeger binnen een
politieke zuil vonden. In zo'n groep zitten arbeiders, directeuren, bejaarden en
jongeren, mensen met diverse achtergronden, die op verschillende partijen
stemmen. Neem de bewoners van de noordrand van Brussel, die met hun protest
tegen het lawaai van de nachtvluchten een van de grootste koeriersbedrijven ter
wereld uit Belgie dreigen weg te jagen. Er zijn maar weinig politici die weten
hoe ze met zo'n groep om moeten gaan, omdat ze zelf nog de traditionele partijen
vertegenwoordigen."

Geintrigeerd maar ook bezorgd kijkt de Leuvense socioloog Luc Huyse naar de
turbulentie in de politiek. De democratie is in een crisisfase beland, schrijft
hij in zijn onlangs verschenen boek Over Politiek. In het laatste, nieuwe deel
(de eerste drie delen zijn oudere essays) stelt Huyse, hoogleraar met emeritaat,
vast dat de hedendaagse politiek vooral gekenmerkt wordt door haar hybride
karakter: het oude systeem kalft af, maar het nieuwe dient zich nog niet echt
aan. Kiezers en politici weten niet meer wat ze aan elkaar hebben. Dat maakt
iedereen ongeduldig.

"Het politieke toneel", zegt Huyse, wiens werk in Belgie als gezaghebbend wordt
beschouwd, "heeft geen regisseurs meer. Het oude draaiboek, met acteurs en
toeschouwers die wisten wat ze aan elkaar hadden, klopt niet meer. Iedereen
improviseert. Er zit niets anders op. Dat geldt niet alleen voor Belgie, maar
ook voor Nederland en andere West-Europese democratieen. Vroeger werd het gedrag
van burgers geregeld door de zuil of de politieke familie waar ze toe behoorden.
Bij de verkiezingen waren er zelden grote verrassingen, een enkele uitzondering
daargelaten. Zo kregen de Belgische christen-democraten gedurende de jaren
vijftig ongeveer zestig procent van de stemmen. Een procent meer of minder
bracht hun regeringsdeelname niet in gevaar: sinds de Tweede Wereldoorlog zaten
zij in bijna alle regeringen. Nu zijn er alleen al in Vlaanderen vier partijen
die tussen de 18 en de 24 procent halen. Een klein verschil in de uitslag, en je
hebt meteen een totaal andere regering. In Nederland zie je dat ook: mensen
steken politieke grenzen over die ze vroeger, wegens de sociale controle, de
familie of hun geweten niet waren overgestoken. Electorale monogamie bestaat
niet meer. Dat leidt tot onzekerheid en onvoorspelbaarheid."

Hoe kunnen politici daar op inspelen?

"Moeilijk. Hun wordt vaak verweten dat ze 'niet naar de burger luisteren'. Maar
is het nog mogelijk goed naar de burger te luisteren? Volgens mij niet. 'De
burger' bestaat niet meer. De samenleving is een verzameling individuen geworden
die je steeds moeilijker in groepen kunt indelen. De ontzuiling is maar het
topje van de ijsberg. De onvoorspelbaarheid zit veel dieper. De sleutelgegevens
waar het beleid van de politici altijd op rustte zijn weg. Wat is een
'gepensioneerde'? Ooit was dat redelijk eenduidig. Nu zijn er 36 manieren om met
pensioen te gaan. Als je gepensioneerden wilt aanspreken, moet je 36
verschillende verhalen hebben. Het 'gezinshoofd' was vroeger een man. Nu kunnen
het twee vrouwen zijn.

"Voor beleidsmakers is het regeren geworden in een 'ongekende samenleving',
zoals mijn Nederlandse collega Lijphart heeft gezegd. Dat is niet de schuld van
de politici. Door sociologische veranderingen kunnen zij niet meer namens of
voor een homogene groep reageren op situaties. Hoe klantvriendelijk de overheid
ook is, je kunt de burger tegenwoordig nooit genoeg bedienen. De levensloop van
de mens ligt niet meer vast. Voor vrouwen lagen er vroeger misschien zes of
zeven scenario's klaar. Iedereen volgde die min of meer. Nu zijn het er wel
zestig of zeventig. Men creeert doorlopend nieuwe situaties - niet alleen in
Belgie, ook elders in Europa, zij het overal in een ander tempo. Eerst kregen we
het homohuwelijk. Nu weer adoptie door homoparen. Het is een verloren gevecht:
de ene situatie is nog niet opgenomen in de wet, of de volgende dient zich aan.
Nu politicus zijn is een hondenbaan."

Dus de politicus zoekt net zo hard naar houvast als de burger?

"Ja. Ze weten allebei niet meer met wie ze zich moeten identificeren. Partijen
wortelen in de negentiende eeuw. Maar is het procede van een partij voor de
eeuwigheid? Ik betwijfel het. Partijen worden een soort kiesverenigingen, die
tussen de verkiezingen door in winterslaap gaan. In Italie is dat proces ver
gevorderd. Partijen zullen niet verdwijnen. Maar ze bestrijken het middenveld
niet meer. Vlak voor het faillissement van Sabena zag je dat de piloten zelf met
de regering gingen onderhandelen. Vroeger deden de vakbonden dat, en die waren
weer gelieerd aan de partijen. Zoiets is een teken aan de wand."

U schrijft in uw boek dat burgers zich in andere verbanden organiseren dan
vroeger. Gaan die nieuwe organisatievormen de partijen 'vervangen'?

"Zolang we niet weten hoe het nieuwe systeem eruitziet, is dat moeilijk te
zeggen. We zitten in een overgangsfase. Ik zie drie nieuwe organisatievormen
ontstaan. Ten eerste levensstijl-enclaves. Die rekruteren, anders dan de
gezelligheidsverenigingen vroeger, een betrekkelijk homogene aanhang. Vaak
hooggeschoold. Je hebt milieu- en natuurverenigingen, vredesgroepen,
derde-wereldgroepen. Het is niet meer ideologie die deze mensen bindt. Dat ging
door alle klassen heen. Het bindweefsel is nu 'gevoeligheden'. Soms zijn die
groepen uitgesproken vluchtig en ad hoc. Ze kunnen zo weer verdwijnen. Zoals bij
de actiegroep tegen de nachtvluchten, of die van ouders van verongelukte
kinderen, of van de mensen die actie voeren tegen de flitspalen. Een klacht of
zorg is soms alles wat hen bindt.

"Ten tweede veroorzaken ook de media groepsvorming - virtuele groepen. Sommige
tv-omroepen doen acties tegen kanker of organiseren themadagen waar een hoop
volk op af komt. Dat kan een politieke rol gaan spelen. Het idee om een
'politieke Idols' op te zetten, is daarvan een goed voorbeeld. Kijkers kiezen
iemand, en die moet dan door een bestaande partij op de lijst wordt gezet."

In Groot-Brittannie mochten luisteraars van een radio-station laatst voor
wetsvoorstellen stemmen. Een Labour-parlementarier zou het winnende voorstel in
het parlement indienen. En dat voorstel was: winkeliers die dieven neerschieten,
worden niet meer gestraft.

"En diende de parlementarier het voorstel in?"

Hij deed het, maar met tegenzin.

"Ik zeg weleens: de maatschappelijke 'bedrading' die de zuilen vormden wordt nu
deels vervangen door de tv-bekabeling. Zenders proberen steeds meer om kijkers
en luisteraars samen te brengen. Ze geven mensen stickers voor op de auto of
organiseren bijeenkomsten met presentatoren of acteurs: duidelijke pogingen tot
groepsvorming.

"De derde organisatievorm is nog vluchtiger dan de eerste twee: massale
mobilisatie op basis van emotie. Hier in Belgie gebeurde dat na de dood van
koning Boudewijn. De Witte Mars is ook een prachtig voorbeeld. In Spanje
gebeurde het naar aanleiding van de moord op politici door de ETA. Jullie hadden
de collectieve rouw na de moord op Pim Fortuyn. En de dood van Diana legde heel
Groot-Brittannie lam. Die uitbarstingen zijn politiek significant en toch ook
weer niet: de boodschap is vaak mistig. Ik schrijf in mijn boek: als boeren naar
het huis van de premier trekken, is de boodschap meestal duidelijk. Maar uit de
Witte Mars kan iedereen de conclusie trekken die hem uitkomt. Net een
cryptogram. Sommige mensen waren daar uit afschuw over wat Dutroux gedaan had,
anderen uit algehele onvrede over de manier waarop het land wordt geregeerd of
omdat ze hervormingen wilden bij de politie en justitie. Velen vonden het, denk
ik, gewoon fijn om er te zijn. Het gaf ze een gevoel van saamhorigheid."

Vroeger, schrijft u, ging de politiek vooral over het bedwingen van conflicten
binnen de bevolking. Nu gaat het om conflicten tussen burgers en politici.

"In Belgie draaiden de grote politieke conflicten van de laatste anderhalve eeuw
vooral om drie zaken: levensbeschouwelijke tegenstellingen, sociaal-economische
tegenstellingen en communautaire tegenstellingen. Levensbeschouwelijke
conflicten waren conflicten tussen de katholieken en de vrijzinnigen. Elke
generatie had haar eigen schoolstrijd, zeg maar. Sociaal-economische conflicten
waren ruzies tussen werkgevers en werknemers. Ook dat ging generaties lang door.
Communautaire tegenstellingen draaiden om Vlamingen en franstaligen die vochten
om grondgebied of geld van de staat. De hele politiek was ingericht op het
beheersen van die drie breuklijnen. Dat lukte uiteindelijk ook altijd. De zuilen
kanaliseerden de onvrede van burgers tot hapklare brokken. De leiders van de
belangrijkste partijen gingen met elkaar aan tafel zitten, en ze wisten dat ze
namens grote groepen praatten. Andere politieke problemen, buiten die drie
breuklijnen om, waren 'niet echt belangrijk'. De mensen begrepen dat ook.

"Maar de conflicten van nu komen steeds minder uit die breuklijnen voort. Neem
de vraag of migranten stemrecht moeten krijgen, een onderwerp dat nu in Belgie
voor verhitte politieke debatten zorgt. Dat heeft niets met de oude breuklijnen
te maken. Door de ontkerkelijking zijn grote levensbeschouwelijke
tegenstellingen verdwenen. Werkgevers en werknemers staan minder hard tegenover
elkaar: er is nog sociale ongelijkheid, maar de verschillen zijn kleiner
geworden. Als een fabriek afslankt, zijn het vaak de werknemers onderling die
vechten om wie zijn baan mag houden. De vakbonden zijn minder sterk. Ook de
communautaire twisten zijn in intensiteit afgenomen. De gewesten doppen deels
hun eigen boontjes, en ook door de Europese eenwording is de rol van de staat nu
kleiner."

De oude politieke barsten zijn een beetje dichtgestopt, de problemen komen nu
uit een andere hoek?

"Ja. Ze zijn van karakter veranderd en ze zijn niet voorspelbaar meer. Het gaat
nu om milieuvervuiling, immigratie, criminaliteit. Die onderwerpen raken
iedereen, dwars door de oude zuilen heen. Ook een miljonair kan sars krijgen.
Dus keren burgers zich minder tegen elkaar en meer tegen de politici, die in hun
ogen niet goed reageren op wat er misgaat. Je krijgt protestgedrag.
Beschuldigingen over en weer. Maar de politici beschikken nog over het oude
instrumentarium, en weten niet goed wat ze ermee moeten. De oude
pacificatiepolitiek werkt niet meer. Zo kan ieder incident uitgroeien tot een
enorm probleem."

Vindt u dat politici genoeg nadenken over een nieuw instrumentarium?

"Ik wil ze niet van intellectuele luiheid beschuldigen. Belgische partijen
vormen steeds vaker kartels. De Vlaamse socialisten gingen samen met het kleine
partijtje Spirit, de Franstalige socialisten lonken naar de Franstalige
christen-democraten, enzovoort. Vrijwel elke partij denkt daarover na. Ook in
Nederland wordt over kartels gesproken. Net als de kiezers steken steeds meer
politici de grens van hun eigen partij over."

Maar de mensen blijven kankeren.

"Ze kankerden vroeger net zo hard! Maar toen had je remmen in de partij. Mensen
werden met argumenten en gezag overtuigd. Tijdens de koningsrel rond Leopold
III, vlak na de oorlog, slaagde de katholieke top er bijvoorbeeld in om het
compromis dat 'het koningschap blijft, maar de koning vertrekt' in Vlaanderen te
verkopen. Dat zou nu niet meer kunnen. De politiek draaide toen om loyaliteit en
argumenten. 'Een paard dat door de ministerraad passeert, wordt een dromedaris',
zei een oud-minister ooit, om aan te geven tot wat voor politieke gedrochten
politieke onderhandelingen konden leiden. En mensen accepteerden die dromedaris.
De partij masseerde dat er netjes in. Nu draait de politiek nauwelijks meer om
argumenten, maar om perceptie. De kunst is nu, voor een politicus, om alles zo
mooi mogelijk voor te stellen. Je maakt van die dromedaris dus weer een paard.
Daarom huren veel partijen en politici spin doctors in."

Maar perceptie wordt gauw doorgeprikt.

"Ja natuurlijk. En de pers speelt daar een dubbele rol in. De voormalige Franse
premier Rocard zei eens: 'Tussen de 95 en 97 procent van alle politieke
boodschappen loopt via de pers'. Vroeger had je ook de buurthuizen, de kansel.
Nu zijn politici totaal afhankelijk van de pers. Journalisten moeten kranten en
zendtijd vullen en berichten keurig over de laatste kreet van de minister - want
ministers reageren tegenwoordig per kreet, niet meer per decreet. Maar
vervolgens leveren diezelfde journalisten de munitie om de politici onderuit te
halen."

U bedoelt: ze gaan op zoek naar iemand die ertegen is?

Ja, of ze schrijven een commentaar. Een Vlaamse minister kwam laatst met de
stelling dat bedrijven meer groen moeten plaatsen. Dat komt netjes in de krant.
Een dag later vraagt dezelfde krant zich af wat dat voor zin heeft. De pers
heeft een januskop. Soms vraag je je af: zijn de journalisten het balletje waar
de politici mee spelen, of zijn ze zelf spelers? Ze laten politici constant
botsen. Als het maar lawaai maakt. Net een flipperkast."

De democratie is in een gevarenzone beland, schrijft u. Waar eindigt deze
spiraal?

"Ik zie politici en partijen zoeken naar oplossingen. Ik noemde de kartels al.
Wat mij ook intrigeert, is dat steeds meer goede politici in Belgie 'lokaal
gaan'. Sterke figuren uit een partij worden burgemeester van hun stad. Jean-Luc
Dehaene in Vilvoorde, Patrick Janssens van de Vlaamse socialisten in Antwerpen,
voormalig christen-democratisch partijleider Stefaan de Clerck in Kortrijk. Dat
is geen toeval. Het lokale is het terrein om de verzuring tegen te gaan. Om de
band met de burger weer aan te halen. Als politici in de landelijke politiek
gaan, hebben ze minder oog voor de alledaagse problemen van de gewone man.
Burgers verwijten hun dat. Die krijgen ook door de globalisering een
herwaardering van 'het kleine'. Ze houden zich vast aan hun huis, de buurt, de
stad. Ik vind het dus zo gek niet als grote politici zich daar weer met de regie
gaan bezighouden."

In Belgie kan dat: politici mogen op meerdere kieslijsten gaan staan, meerdere
functies tegelijk uitoefenen. In Nederland is dat onmogelijk, al wil het kabinet
het districtenstelsel invoeren.

"Ik denk dat dat niet ver genoeg gaat. Als je de politiek lokaal wilt maken,
moet je niet alleen goede politici, maar ook het beleid naar de stad halen. Je
moet burgemeesters de mogelijkheid bieden ook landelijk een grote rol te blijven
spelen, in het parlement bijvoorbeeld. Duobanen, ja, zoals bij ons. Er is in
Belgie veel kritiek op die cumulatie van politieke functies. Ik zie ook wel dat
het nadelen heeft, als een minister tegelijkertijd burgemeester is. Maar het
voordeel is dat hij nooit helemaal de band met 'de straat' verliest. Ik denk dat
het in de toekomst belangrijk wordt dat partijen goede mensen naar de steden
sturen en naar Europa. En zich daar ook fulltime voor inzetten. Die twee niveaus
worden steeds belangrijker. Tot nu toe hebben de partijen zich te veel op de
nationale regering gefixeerd."

Kan een politicus populair blijven, als hij in het Europees parlement gaat
zitten? De euroscepsis neemt in de hele Unie toe.

"Maar tegelijkertijd dringt het besef bij mensen door dat Europa belangrijk is.
De globalisering krijgt een gezicht als ze bij Renault in Parijs zeggen: 'We
sluiten de fabriek in Belgie'. Ook door de euro dringt Europa door in de
portemonnees van de mensen. Ze gaan het voelen. Het is niet toevallig dat boeren
vaak goed zijn ingelicht over Europa: het raakt ze in hun achterzak! Maar Europa
is geen snelweg. Alles duurt lang."

Gelooft u dat meer directe democratie een oplossing is voor de politieke
problemen?

"Nee, want democratie draait niet om het optellen van individuele meningen. En
dat is precies wat directe democratie nastreeft. Kennelijk kwam die Britse
parlementarier daar ook met een schok achter na die radioshow: ook al zeggen
veel luisteraars dat een juwelier van zich af moet kunnen schieten om zijn
spullen te verdedigen, is dat dan goed voor de maatschappij? Zo'n winkelier kun
je wel begrijpen, daar gaat het niet om."

Het probleem is dat je dan ook moet toestaan dat iemand een jongetje doodschiet
dat een appel uit zijn tuin steelt?

"Precies. Waar leg je de grens? Bovendien moet je dan een soepeler wapenbezit
toestaan. Willen we zo'n samenleving? Daar draait het om. Maar er is nog een
niveau aan deze discussie: de misdaad wordt steeds internationaler. Veel bendes
die gewapende overvallen plegen komen uit Oost-Europa. De globalisering brengt
ons leuke dingen, maar ook de nieuwe, grote angsten van deze tijd: voor
immigratie, misdaad, ziektes. We proberen ons ertegen te verschansen. Maar op
nationaal niveau lukt dat niet meer. Iets dergelijks, maar op kleinere schaal,
gebeurde aan het eind van de negentiende eeuw. Economische schaalvergroting
zorgde ervoor dat mensen massaal naar de steden trokken. Die brachten ook
ziektes, werkloosheid en andere ellende mee. De geprivilegieerde stedelingen
probeerden zich af te keren van deze classes dangeureuses. Je zag toen allerlei
angstreflexen die je nu ook ziet - een enorme stijging van het aantal
strafzaken, bijvoorbeeld. Uiteindelijk is de gegoede burgerij uit welbegrepen
eigenbelang sociale wetgeving gaan invoeren voor iedereen. Er werd riolering
aangelegd, juist ook door de arme wijken, er kwam wat stemrecht, enzovoort. Ik
hoop weleens dat deze parallel nu ook opgaat. Dat we politiek realistischer
worden."

Dat we de wereld eindelijk eens gaan verbeteren?

(lacht) "Uit eigen belang."

Is dat wat de burger moet doen als hij niet nog meer politieke turbulentie over
zichzelf wil afroepen?

"Ik zei al: ik heb geen oplossing voor de problemen waar onze democratieen mee
worstelen. Maar een ding is duidelijk. Mensen kunnen niet blijven klagen:
'Burgemeester, ik heb zo'n last van muggen deze zomer, doe er iets aan!' We
moeten realistischer worden over wat een politicus kan, en wat hij niet kan.
Veel dingen kun je lokaal regelen. Maar steeds meer problemen moeten
internationaal worden opgelost. De partijen moeten dat beter gaan uitleggen dan
ze nu doen. En ze moeten de daad bij het woord voegen, door ervaren
zwaargewichten de Europese politiek in te sturen. Zo brengen ze de burger op den
duur misschien weer wat realiteitszin bij. En realiteitszin is wat de politiek
op dit moment het hardste nodig heeft."

Burgemeester,

ik heb zo'n last van muggen deze zomer, doe er iets aan!

Luc Huyse Foto Leo van Velzen

De begrafenis van prinses Diana, september 1997 Foto AP

Begrafenis van twee slachtoffers van een ETA-aanslag in Santa Pola in zuidoost
Spanje, onder wie een meisje van zes jaar, augustus 2002 Foto AP, EFE

De begrafenis van Pim Fortuyn, 10 mei 2002 Foto Joyce van Belkom

Rij voor het condoleanceregister voor de Belgische koning Boudewijn, augustus
1993 Foto Hans Kouwenhoven

LOAD-DATE: May 19, 2004

LANGUAGE: DUTCH

                © 2004 PCM Uitgevers B.V.  All rights reserved.

                              101 of 107 DOCUMENTS

                                NRC Handelsblad

                                January 31, 2004

Lieg nooit, alles komt toch uit ; Ambtsdragers, laat waardig gedrag zien

BYLINE: WILLEM VAN TOORN

SECTION: Opinie & Debat; Pg. OPI1

LENGTH: 2565 words


Politici en gezagsdragers zijn niet ook maar gewone mensen. Erasmus wist het al:
'Niets is werkelijk goed tenzij het gepaard gaat met zedelijke onkreukbaarheid.'
Over liegende ministers, dronken wethouders en meisjes die prinses willen
worden.

We lijken het spoor aardig bijster te zijn. "Een illusie armer", riep de
voorpagina van de Volkskrant ons toe na het aftreden van de Amsterdamse
wethouder Oudkerk (over wie ik het hierna zo min mogelijk zou willen hebben):
"Hoe de affaire Oudkerk het einde van de tolerante samenleving markeert." Dat is
nogal wat: we dachten kennelijk dat we een tolerante samenleving hadden, maar
door deze affaire blijkt dat een illusie en die is ons nu ontnomen. Bezorgde
grote woorden die misschien vooral aangeven hoe onzeker we zijn omtrent die
samenleving van ons en hoe graag we door middel van kordate analyses onszelf de
indruk willen geven greep op de materie te hebben.

Waren 'we' zo tolerant? Ja hoor, zeker als de dingen ons zo werden voorgesteld
als we ze zelf ook al meenden te vinden. Maar zodra het iets minder politiek
correct werd (Bolkestein over immigranten, een Amsterdamse politiecommissaris
over de herkomst van criminele jongeren), dan stonden 'we' ogenblikkelijk klaar
met pek en veren. Misschien is veel van die mooie tolerantie in wezen niet veel
meer dan onverschilligheid: zolang we er geen last van hebben, zal het ons een
zorg wezen. Maar zodra zich serieuze problemen beginnen voor te doen, blijkt
onze veelgeprezen en vaak zo fraai historisch geduide tolerantie sterk aan modes
onderhevig en beginnen we taal uit te slaan waar Bolkestein van zou blozen, of
sturen elkaar kogelbrieven. Als ware middeleeuwers overwegen we dan ineens een
hele stad te sluiten voor nieuwkomers, alle scholen moeten detectiepoortjes en
bewakers krijgen (in plaats van kleinere klassen en beter onderwijs), en als de
staat Israel zich misdraagt, duikt meteen, blijkens een recente enquete, de
aloude verdenking weer op dat 'de joden' de internationale financiele wereld
beheersen. Hoezo tolerant?

Overigens, in sommige dingen die ertoe doen zijn we natuurlijk wel tolerant, ook
als het om politici en bestuurders gaat. Alleen vinden we die dingen inmiddels
zo gewoon, dat we onszelf daarbij niet meer als 'tolerant' zien. We vinden het
gewoon dat de vrouwelijke minister een relatie heeft met een vriendin die
burgemeester is van een middelgrote stad; en ik ken een christelijk dorp dat
zeer gesteld is op zijn burgemeester die een meneer met een vriend is. Omdat
alles van waarde echter weerloos is, om met Lucebert te spreken, en omdat de
democratie op wantrouwen berust, moeten we bijzonder blijven vinden wat we
gewoon vinden: morgen kan de prediker opstaan die het wil verbieden.

Maar belangrijker is, dat de hele kwestie waar het hier om gaat met tolerantie
niks te maken heeft en met een te markeren einde van een tijdperk al helemaal
niet. De vraag wat burgers wel of niet van gezagsdragers kunnen accepteren is al
zo oud als de georganiseerde samenleving zelf, en de gedachte dat daar
tolerantie aan te pas zou komen is typerend voor een 'modern' misverstand,
namelijk dat 'we' allemaal maar gewone jongens en meisjes zijn, dat iedereen
toch wel eens vul maar in, en dat iedereen toch recht heeft op een prive-leven.
Het bedenkelijkste zinnetje dat het eigentijdse Nederlands voor die opvatting
heeft ontwikkeld, is het veelgehoorde: "Moet kunnen."

Een kleine collectie voorbeelden, uit het geheugen opgetekend:

Een andere Amsterdamse wethouder ramt, alweer enige jaren geleden, in dronken
toestand 's nachts met zijn auto een paal; hij treedt niet af, maar deelt mede
dat hij zal aftreden als een meerderheid van de raad dat wil. Die meerderheid
wil dat niet, dus wethouder blijft zitten.

Een minister van Verkeer en Waterstaat dramt, tegen een overvloed van argumenten
en cijfers in, de Betuwespoorlijn door en verzekert ons dat wij daar veel
profijt van zullen hebben en dat de spoorlijn absoluut nodig is, wil Nederland
niet een achtergebleven gebied in Europa worden. De spoorlijn blijkt veel meer
te kosten dan zij beweerde; het nut blijkt ook zeer dubieus en daarbij zal de zo
profijtelijke verbinding de staat tot in lengte van jaren niets opbrengen maar
jaarlijks miljoenen blijven kosten. De minister blijft zitten en vervult later
nog vele hoge ambten.

Een aankomend lid van de koninklijke familie heeft als studente nog gescharreld
met een beruchte misdadiger en heeft, net als haar toekomstige gemaal, het
gevoel dat ze dat maar beter kan verzwijgen. Als het toch uitkomt, liegt ze
eerst een beetje en omdat uiteindelijk natuurlijk nog veel meer uitkomt, wordt
ze maar geen prinses. Sommigen menen schuldbewust dat de pers dat nu niet had
moeten doen, het is een aardige meid en ze heeft toch recht op een prive-leven.

De minister-president en de minister van Buitenlandse Zaken verzekeren het volk
dat wij de Amerikaanse oorlog tegen Saddam Hussein politiek wel steunen maar
militair niet. Als een Amerikaanse generaal enige tijd later op de tv aan de
wereld uitlegt hoe goed het met de oorlog gaat, blijkt hij geflankeerd te worden
door een hoge Nederlandse militair, die hij met name noemt en bedankt voor zijn
hulp. Volgens de minister-president en de minister van Buitenlandse Zaken was
die militair toevallig in de buurt. De minister-president is er nog steeds en de
minister van Buitenlandse Zaken is inmiddels secretaris-generaal van de NAVO.

Steeds weer blijkt bij enquetes dat ambtenaren van rijk, provincies en gemeenten
regelmatig snoepreisjes en andere cadeaus accepteren van aannemers van grote
werken. "Het hoort er zo'n beetje bij."

Een wethouder gebruikt een computer van zijn gemeente om thuis pornofilmpjes te
bekijken. Elders zijn ambtenaren wegens hetzelfde vergrijp (want een vergrijp is
het) ontslagen. De wethouder zegt dat hij het nooit meer gedaan heeft, nadat de
burgemeester hem waarschuwend heeft toegesproken. Later zegt de wethouder dat de
media zijn prive-leven hebben verwoest. Hij treedt niet zelf af; zijn fractie
stuurt hem naar huis.

Moet kunnen, allemaal.

De voorbeelden zijn divers en zouden met vele andere kunnen worden aangevuld,
maar dat zou eentonig worden. Wat ze gemeen hebben, is dat ze niet gaan over de
haringboer die ons een bedorven en geheel niet nieuwe haring heeft verkocht, of
over de bakker die naar de hoeren is gegaan zonder dat zijn vrouw het wist. De
eerste kunnen we boycotten en de tweede zegt terecht dat het om zijn prive-leven
gaat, dat we daar niks mee te maken hebben en dat we mogen komen zeuren als zijn
brood niet goed is.

Maar mijn voorbeelden gaan over mensen die we hebben aangesteld om ons land of
delen daarvan te besturen, of die we gewoon als aanhang van het staatshoofd
erven zolang we die vreemde gewoonte niet afschaffen. Van zulke mensen mogen we
volstrekte onkreukbaarheid verwachten, zodra ze de positie hebben aanvaard die
wij hun hebben toevertrouwd. En van dat moment af hebben ze ook geen prive-leven
meer zoals de bakker dat heeft.

Dat besef is al heel oud en het is uiterst verwarrend voor een samenleving als
aan die strikte norm wordt gerommeld, zoals moge blijken uit de verkeerd
gerichte bezorgdheid van de Volkskrant.

Deze verwarring wordt in de hand gewerkt, doordat we in toenemende mate leven
met de plaag van de Bekende Nederlander, we schijnen zelfs de nieuwe afkorting
BN'er te hebben. De BN'er woont geheel vrijwillig in een glazen huis, hij heeft
zelfs erg zijn best gedaan om erin te komen, en wie dat wil - en grote delen van
'het volk' blijken dat te willen, wat natuurlijk ook een conditie is voor het
fenomeen - kan alles van hem of haar weten. De laatste borstvergroting,
eetproblemen, wel of niet gefacelift, drugsgebruik, liefdesbaby's, het verdriet
om het gestrande huwelijk, alles is voer voor de massa, niets is prive. Dat is
ook de inzet van het BN-schap. Je kunt, blijkens het bizarre tv-programma Big
Brother, zelfs BN'er worden als je werkelijk geheel niets meer presteert dan
blaartrekkende wartaal uitslaan over je volstrekt onbetekenende zelf: door niets
anders te doen dan in dat glazen huis te gaan zitten. "De grote massa van het
gewone volk", zei Erasmus al, "wordt geregeerd door onjuiste meningen en
verschilt niet van diegenen bij Plato die de ijdele schaduwen voor de werkelijke
dingen hielden."

Het is voor politici heel verstandig, uit de buurt van het BN-schap te blijven.
De beste politici zijn degenen van wier prive-leven je zo goed als niets weet.
Natuurlijk weten we ook van de onkreukbare politicus die onze opdracht
voorbeeldig uitvoert vaak wel iets - dat zij getrouwd is, of geweest; dat hij
door de belasting van het ambt of gewoon doordat hij heel intelligent is en
daardoor de zin van het bestaan wel eens in twijfel trekt, soms te veel drinkt;
dat zijn man een zeer talentvol architect is; of dat hij van de gedichten van
Herman Gorter houdt. Maar bij veel meer raakt algauw, zoals ik een oudere
Amsterdammer eens heb horen zeggen, "het hek van Artis". Genoemde
minister-president moet zich helemaal niet samen met twee BN-meisjes op de buis
vertonen, omdat dat zo smakelijk is voor het kijkersvolk. Hij moet in verband
worden gebracht met serieuze staatszaken, met de manier waarop hij nu eindelijk
het probleem eens gaat oplossen van de verzorgingstehuizen waar ze vier oude
mensen in een slaapkamertje stoppen, om maar eens wat te noemen.

Natuurlijk is de rol van de media uiterst belangrijk geworden voor het politieke
bedrijf, maar het is aan politici zelf om uit te maken hoe ze zich aan de media
vertonen. Een politicus die zich erover beklaagt dat de media met zijn
prive-leven aan de haal zijn gegaan, heeft er zelf voor gezorgd dat er iets is
waarmee ze aan de haal konden gaan - met andere woorden: hij heeft zelf zijn
prive-leven op straat gebracht, of in het glazen huis. Hetzelfde geldt voor het
Meisje dat zo graag Prinses wilde worden. En voor de minister die rommelde met
de cijfers van de Betuwelijn. Ik vind niet dat ze achteraf gestraft hoeft te
worden, zelfs ministers mogen zwakke momenten hebben, maar nog een
ministerschap? Nog een hoge functie? En de wethouder die zelf zorgde dat zijn
kamertjeszonden op straat kwamen, die een beetje loog en draaide - die mag zelf
vinden dat hij had kunnen blijven, maar dat hoeven wij toch niet te vinden?

Misschien zouden de lieden die tegenwoordig politici en andere publieke figuren
'trainen', hun als eerste regel kunnen leren: "Lieg nooit. Alles komt toch uit."
En als tweede: "Als je een avontuurlijk prive-leven wilt hebben, ga dan nu uit
de politiek. Word bakker."

Ik heb het nu niet over smaad, noch over onsmakelijke sensatiejournalistiek waar
de getroffene geen aanleiding toe heeft gegeven. Daar kun je voor naar de
rechter, zoals prins Claus bewees.

Trouwens, het meest indrukwekkende voorbeeld van een kundige politicus die prive
en openbaar zeer streng gescheiden wist te houden, zag ik ooit op de tv van de
voormalige minister van Economische Zaken Wijers. Hij streefde ernaar 'gewone'
werktijden aan te houden, zodat hij ook nog zoiets als een normaal gezinsleven
kon hebben. Naar aanleiding van een politieke gebeurtenis die ik vergeten ben,
meldden de media zich dus maar bij zijn voordeur. Zelden heb ik iemand zo
volstrekt zeker van zichzelf de pers zien wegjagen, met de strenge
terechtwijzing dat men ver van zijn prive-domein diende te blijven.

Er is weinig nieuws in de politiek. In zijn Verkiezingshandleiding, van 64 voor
Christus (vertaald door J.A. van Rossum en H.C. Teitler), geeft Quintus Cicero
zijn broer, de beroemde redenaar die zich kandidaat stelde voor het ambt van
consul, een reeks adviezen voor als hij de verkiezingen ingaat. Zo moet hij
zoveel mogelijk vrienden maken waar hij voordeel van kan hebben, hij moet zich
op straat vertonen met een gevolg van indrukwekkende lieden ("Als dagelijks een
groot aantal mensen je naar het Forum begeleidt, wordt je prestige navenant hoog
ingeschat"), en hij moet door goede publiciteit de volksgunst winnen. Deze
adviezen zijn vaak ingebed in slimmigheidjes, Elsschots Lijmen waardig, maar
Quintus vindt dat dat allemaal wel mag, omdat zijn broer een "energiek,
hardwerkend, onbesproken en welsprekend man" is. Ook toen lag het prive-leven
van politici kennelijk al op straat als ze daar aanleiding toe gaven; twee
tegenstrevers van Cicero zijn volgens Quintus hoerenlopers en messentrekkers,
dus de onbesproken broer maakt een goede kans.

Strenger is Erasmus, die ik boven al citeerde (uit De draagbare Erasmus van J.
Trapman), maar die houdt zich dan ook bezig met de opvoeding van de vorst, in
een verhandeling die is opgedragen aan de jonge Karel V.

Erasmus vindt simpelweg dat de vorst onkreukbaar moet zijn en een voorbeeld voor
het volk, en daarmee uit. Hij weet natuurlijk ook wel dat niemand volmaakt is,
maar dat mag geen reden zijn om de norm te verlagen. Niks we zijn allemaal maar
gewone jongens en meisjes en iedereen heeft wel eens wat. "Het is de plicht van
een goed vorst, geen bewondering te koesteren voor de dingen, waaraan het gewone
volk groot gewicht hecht, doch alle dingen naar hun eigen verdienste te
beoordelen als 'goed' of 'slecht'. Maar niets is werkelijk slecht als het niet
samengaat met lage gemeenheid, en niets werkelijk goed tenzij het gepaard gaat
met zedelijke onkreukbaarheid."

Nu is de politicus geen vorst, daarom kunnen we hem ook gemakkelijker wegsturen,
maar we hebben hem wel een deel van de taken van de vroegere vorst toevertrouwd.
Waarom zou voor hem dan niet gelden wat Erasmus van de vorst vraagt: "Laat de
zorg voor de staat uw persoonlijke ambities volledig overheersen."? En: "Drijven
uw persoonlijke, menselijke gevoelens ...  u tot het doen van dingen die niet
rechtmatig zijn en niet in het belang van de staat? Laat dan uw gevoel voor wat
eerbaar is de overhand behouden."

Erasmus is het met mij eens wat u en mij en de bakker betreft: "In het geval van
particuliere personen is enige toegeeflijkheid geoorloofd jegens de jeugd en de
ouderdom: de eerste zal nu en dan een fout maken, en de laatste heeft recht op
een rustige oude dag." Maar van toegeeflijkheid tegenover gezagsdragers kan geen
sprake zijn: "De man die de verplichtingen van een vorst op zich neemt en aller
belang moet behartigen, heeft niet het recht om jong of oud te zijn; hij kan
geen fouten maken zonder dat dit grote schade voor velen betekent."

Dat zijn strenge woorden voor een humanist. Maar niet te streng om toegepast te
worden op sommige van onze piepende en zuchtende ambtsdragers: niemand is
tenslotte verplicht politicus te worden. We horen vrijwel dagelijks machteloos
en nergens toe leidend gepraat over normen en waarden die hersteld zouden moeten
worden, maar misschien zou het geen slecht begin zijn als politici eens lieten
zien hoe dat er in de praktijk uitziet, waardig gedrag.

Als ze zich weer bewust zouden worden van hun voorbeeldfunctie en van de
verplichtingen die de waardigheid van hun ambt hun oplegt, in plaats van naar de
pers te wijzen als hun geklungel of hun draaierijtjes openbaar worden. Ik zou
het persoonlijk buitengewoon op prijs stellen als ik eens een tijdje niets zou
vernemen omtrent prive-levens van politici.

Schrijver van romans, gedichten en verhalen. De romans Een leeg landschap (1988)
en Het verhaal van een middag (1994) werden genomineerd voor een literaire prijs

LOAD-DATE: May 19, 2004

LANGUAGE: DUTCH

                © 2004 PCM Uitgevers B.V.  All rights reserved.

                              102 of 107 DOCUMENTS

                                NRC Handelsblad

                                January 29, 2004

'Ik krijg een sik van die zogenaamde literatoren' ; Gouden woorden

BYLINE: GERRIT KOMRIJ

SECTION: Achterpagina; Pg. AP1

LENGTH: 476 words


Dat je een sik krijgt van die zogenaamde literatoren, beste Dick, ziedaar een
uitspraak waarbij ik me iets kan voorstellen. Ziedaar een uitspraak die voor de
uitzondering een gevoel van solidariteit in me wekt. Menigmaal heb ik een sik
gekregen van zogenaamde literatoren. Ze hoefden zich maar te vertonen of ik
kreeg er een sik van. Er hoefde maar een ijdel woord over hun ijdele lippen te
rollen of ik had een sik van voren en een sik van achteren. Proficiat, Dick! Je
hebt iets gezegd wat zo het Citatenboek in kan.

Er is een maar. Je bent directeur van AS Watson Continental Europe, ofwel van
drogisterij Kruidvat. Je bent een kruidenier.

't Klinkt imposant, AS Watson Continental Europe, maar kruidenier blijf je. Je
werk, je talent en je levensopdracht liggen in het vouwen van puntzakken en het
vullen van glazen potjes met gemalen kippenstront, om daar vervolgens duur geld
voor te vragen. Je heerst over een imperium van gemalen kippenstront.

Ik, Dick, krijg een sik van die zogenaamde directeuren. Kruideniers met
managerpraatjes, krentenwegers in driedelig kostuum, dropvetermagnaten op de
golfbaan, ze bezorgen me een sik van hier tot ginder. Ahold, Moberg, Parmalat,
Trekpleister, al de veredelde kruideniers zijn mondig geworden. Ze tellen
dezelfde oude centen, maar proberen ons te imponeren met aforismen. Noblesse
oblige.

"De gewone man wil ook een dichtbundel lezen", zei je ook nog. Je gaat je nu in
je Kruidvatketen op het boek storten. Sinds je met je lasso een paar bejaarde
violisten ving die sinds de oorlog halfnaakt door de wouden van de Kaukasus
renden ben je ervan overtuigd dat je Mozart en Bach voor een prikje kunt
verkopen. Na de muziek het alfabet. "De gewone man wil ook een dichtbundel
lezen." Jij weet veel van de gewone man, Dick. Jij weet van de gewone man zelfs
dingen die tot dusverre niet waren ontdekt. "De gewone man wil ook een
dichtbundel lezen", het is verdomd al je tweede bijdrage tot een heel fijn
aforismenboek. Dicks Kwinkslagen moet het gaan heten, of Dicks dikke
aforismenboek, ik doe maar een voorstel. Wat vind je van de titel? Duizend
kwinkslagen voor een euro vijftig, dat is voor het Kruidvat niet te veel
gevraagd. Voor je verzamelde kwinkslagen zeker niet.

Het stelt me teleur dat ik vervolgens in het interview met jou lees dat je niet
van plan bent de gewone man een plezier te doen. Je gaat helemaal geen
dichtbundels uitgeven. Liever nog krijg je een sik van anderhalve kilometer.

Waarom dan schermen met een dichtbundel, Dick? Als kruidenier hoef je je niet
schuldig te voelen. Niemand zal die flutboekjes van je flutboekjes noemen zolang
ze voor flutprijzen worden verkocht. Maar doe intussen waar je goed in bent en
waar jullie kruideniers voor in de wieg zijn gelegd, centen tellen en
kippenstront malen, en hang niet de literaire criticus uit.

Dick Siebrand

LOAD-DATE: May 19, 2004

LANGUAGE: DUTCH

                © 2004 PCM Uitgevers B.V.  All rights reserved.

                              103 of 107 DOCUMENTS

                                NRC Handelsblad

                                January 20, 2004

Bos: voor politici is er minder prive ; Oudkerk

SECTION: Binnenland; Pg. 3

LENGTH: 295 words


Oudkerk wilde de schuld van zijn aftreden niet bij de media en bij columniste
Heleen van Royen leggen.

De laatste bracht het bezoeken van prostituees en het surfen op sekssites naar
buiten na ontboezemingen hierover van Oudkerk in een cafe in Den Haag. Het
cocainegebruik ontkende hij en prostitueebezoek zei hij als een prive-zaak te
beschouwen. Voor het surfen naar sekssites met een gemeentelijke computer was
hij door burgemeester Cohen op de vingers getikt.

Later deze week zal Oudkerk nader ingaan op zijn aftreden en de consequenties,
zo deelde hij mee. Over zijn opvolging zal de PvdA-fractie de komende weken
vergaderen.

PvdA-leider Bos noemde het aftreden van de Amsterdamse PvdA-wethouder Rob
Oudkerk "uiteindelijk het beste voor Oudkerk zelf, de PvdA en de stad
Amsterdam." Dat zei Bos vanmorgen in het televisieprogramma Goedemorgen
Nederland. Volgens Bos werd het uiteindelijk onhoudbaar voor Oudkerk om na alle
publiciteit over zijn bezoek aan de tippelzone aan de Theemsweg in Amsterdam
"nog met gezag te functioneren en te praten over normen en waarden". Bos heeft
de afgelopen anderhalve week "meerdere keren uitgebreid met Oudkerk gesproken"
over de kwestie. Over de inhoud van die gesprekken wilde de PvdA-leider niets
kwijt.

Bos zei dat politici weliswaar recht hebben op een priveleven, maar dat daarvoor
andere definities gelden als voor 'gewone burgers'. "Voor politieke figuren is
prive anders, mensen moeten vertrouwen in je hebben, daardoor heb je minder
priveleven", aldus Bos. "Maar als je vindt dat iets prive is, moet je er ook je
mond over houden", zei Bos, verwijzend naar Oudkerks gesprek met columniste
Heleen van Royen, die de kwestie uiteindelijk via haar wekelijkse column in Het
Parool in de openbaarheid bracht.

LOAD-DATE: January 20, 2004

LANGUAGE: DUTCH

                © 2004 PCM Uitgevers B.V.  All rights reserved.

                              104 of 107 DOCUMENTS

                                NRC Handelsblad

                                January 17, 2004

Profileren door provoceren ; Fractieleider Van Aartsen: "Er zitten 28 individuen
in de VVD-fractie met ideeen. Die mogen ze uiten'

BYLINE: EGBERT KALSE

SECTION: Zaterdags Bijvoegsel; Pg. Z4

LENGTH: 3042 words


Overlevingsstrategieen voor nieuwe Kamerleden

Komende week keert de Tweede Kamer terug van reces. Nooit eerder telde die Kamer
zoveel nieuwelingen. Dat leidde het afgelopen jaar tot een levendiger debat,
maar er waren meer foutjes, missers en uitglijders. 'Klasjes' moeten de
oplossing bieden, maar de fracties hebben niet alle Kamerleden aan een lijntje.
'Soms gaan ze te hard, soms gaat het verkeerd.'

Het waren allemaal ervaren Kamerleden die het woord voerden. En op een punt
waren ze het heel erg met elkaar eens tijdens de begrotingsbehandeling van
Ontwikkelingssamenwerking, vlak voor het kerstreces. Wat nieuwkomer Ayaan Hirsi
Ali nu weer deed, kon echt niet.

Wat deed ze?

Hirsi Ali vroeg zich namens haar VVD-fractie af: "Is het terecht dat het willen
bereiken van duurzame armoedevermindering de hoofddoelstelling is? Het antwoord
is 'nee'. Vormt de begroting een goede basis voor een aantoonbare,
resultaatgerichte verantwoording van beleid? Het antwoord is weer 'nee'." Kort
samengevat: het moet volgens de VVD allemaal anders. De
ontwikkelingssamenwerking van de afgelopen dertig jaar had arme landen niet
geleerd op eigen benen te staan, zei Hirsi Ali. En het ministerie had
onvoldoende aangetoond dat al het geld dat werd uitgegeven goed besteed was.
Verantwoordelijk minister Agnes van Ardenne (CDA) had geen betrouwbare cijfers,
gaf zijzelf toe. Hirsi Ali vroeg daarom om "een herziening van het beleid".

Daarna liet ze weten dat ze geen motie van wantrouwen tegen Van Ardenne in zou
dienen, dat ze haar begroting gewoon zou steunen.

Zo doen we dat niet, reageerden de ervaren woordvoerders van oppositie en
coalitiepartijen unaniem.

"Dan moet u ook een vent zijn. Het is namelijk van tweeen een: als u grote
woorden gebruikt door te zeggen dat de cijfers niet kloppen, moet u of tegen de
begroting stemmen of er amendementen op indienen. U mag daarvoor dan niet meer
weglopen. Dat is anders te goedkoop." (Camiel Eurlings, CDA)

"Ik begrijp deze nieuwe vorm van dualisme niet." (Boris Dittrich, D66)

"Dat is toch van een politieke gemakzucht en opportunisme die geen grenzen
kennen?" (Bert Koenders, PvdA)

"Een lafhartige houding." (Harry van Bommel, SP)

"Bent u nu dan symboolpolitiek aan het bedrijven? Doet u dit alleen om te scoren
in de kranten?" (Farah Karimi, GroenLinks)

Zelfs waarnemend Kamervoorzitter Gerda Verburg (CDA) kreeg het even te kwaad
toen Hirsi Ali in haar ogen te lang wachtte met een verklaring voor haar
afwijkende handelwijze: zulke zware kritiek leveren op het beleid van een
minister en toch voor de begroting stemmen. "Mevrouw Hirsi Ali", zei ze, "U
hoeft geen antwoord te geven op de vraag van mevrouw Karimi. Dat is uw goed
recht. Het is echter normaal in de Kamer dat iemand antwoord geeft als er een
vraag wordt gesteld."

In een ander debat, half november, kreeg staatssecretaris Joop Wijn (Financien,
CDA) het even te kwaad, ook door toedoen van een onervaren Kamerlid. Nicolien
van Vroonhoven-Kok (CDA) betoogde bij de behandeling van het belastingplan dat
er 'iets' gedaan moest worden aan de inkomens van chronisch zieken en
gehandicapten. Maar ze kreeg het niet voor elkaar daartoe een eigen initiatief
te formuleren. Ze vond het te ingewikkeld, kon de gevolgen van een aanpassing
van de fiscale regels niet overzien, zei ze. Uiteindelijk moest het kabinet, dat
wil zeggen staatssecretaris en partijgenoot Wijn, eraan te pas komen om Van
Vroonhoven uit de puree te halen. Toen Van Vroonhoven dat iets te triomfantelijk
incasseerde in het debat en twee minuten later op hoge toon van Wijn eiste dat
alles dan wel voor 1 januari geregeld moest zijn, kon de staatssecretaris zich
niet helemaal beheersen. Cynisch merkte hij op het "heel dapper te vinden van
mevrouw Van Vroonhoven" dat zij openlijk erkende het "zelfs met haar ervaring"
(Van Vroonhoven is fiscaliste) niet alleen op te kunnen lossen.

Glas bier

Nicolien van Vroonhoven is onbekend, Ayaan Hirsi Ali bekend. Wat ze gemeen
hebben: ze zijn nieuw in de Kamer. En ze zijn niet de enigen. Bij de laatste
twee verkiezingen, in mei 2002 en een jaar geleden, in januari vorig jaar,
kwamen 82 politici voor het eerst in de Tweede Kamer. Een record. De grote
electorale verschuivingen van de afgelopen jaren zorgden voor een
generatiewisseling. Sommige fracties bestaan voor de helft uit nieuwelingen. Of
meer. Het meest onervaren is de afvaardiging van de CDA, 33 van de 44 Kamerleden
zijn 'nieuw' - 75 procent. Binnenkort zijn dat er zelfs 34 van de 44, als Camiel
Eurlings (sinds 1998 in de Kamer) naar het Europees Parlement vertrekt.

Welke gevolgen heeft de instroom van die nieuwkomers voor de parlementaire
bedrijfsvoering? De reden dat ze met zovelen zijn is immers de revolte van
Fortuyn. Ze kwamen na de de belofte van nieuwe politiek. Maken ze die belofte
waar? Doen ze het anders dan hun voorgangers? En, wat is hun nieuwe politiek dan
precies? Helemaal aan hun lot overgelaten zijn ze niet, de nieuwe politici. Ze
krijgen een paar cursussen van de Tweede Kamer over procedures, debatmores en
bijvoorbeeld het opstellen van schriftelijke of mondelinge vragen, en het
ministerie van Financien leert ze begrotingen te lezen. Het presidium (dagelijks
bestuur) van de Tweede Kamer biedt hun een 'basiscursus Kamerlid'.
Kamervoorzitter Weisglas daar eerder over: "We beginnen met heel basale dingen,
zoals een rondleiding door het gebouw."

Daarnaast verzorgen sommige fracties hun eigen parlementaire inburgeringscursus.
Wim van de Camp is daarvoor verantwoordelijk bij het CDA. Op zijn werkkamer in
de statige CDA-vleugel vertelt hij onder het genot van een glas bier hoe het
zijn 'jonkies' vergaat. "Begin december", zegt hij, "stond er een top-tien in
dagblad Trouw met daarin een lijstje met opvallende Kamerleden. Daar stonden
twee CDA'ers bij, Ger Koopmans en Liesbeth Spies. En voor het overige hadden wij
volgens Trouw 'een vlak profiel'. Dat vond ik eigenlijk wel prettig, want een
hoog profiel gaat met hoogte-, maar ook dieptepunten gepaard."

Van de Camp heeft de afgelopen maanden vooral besteed aan het aanleren van de
procedurele kant van het Kamerlidmaatschap. "Je moet eerst weten wat de
mogelijkheden zijn in de Kamer en in je fractie, daarna kun je je gaan verdiepen
in de politieke verhoudingen", zegt hij. "Helemaal foutloos gaat het niet, maar
ik ben redelijk content."

Het politieke standpunt van het Kamerlid mag niet haaks op het regeringsbeleid
staan, leren de nieuwe CDA'ers - alle beloften over dualisme ten spijt. Al te
kritische vragen aan 'eigen' bewindspersonen worden door de fractietop van het
CDA tegengehouden dan wel herschreven en in het politieke debat in de Kamer is
enige terughoudendheid op zijn plaats. De fractievoorlichter, Stefan Schrover,
beoordeelt alle Kamervragen van het CDA voordat ze 'naar buiten' gaan. "Sommigen
van ons", zegt een ervaren CDA'er, "hebben het idee dat we in de oppositie
zitten. Die missen de politieke antennes."

Bij de PvdA leidt Ella Kalsbeek een klasje voor nieuwkomers. Ze somt op wat
volgens haar de beginselen van efficient Kamerlidmaatschap zijn: "Weten wanneer
je een vraag moet stellen, hoe je dat doet, wanneer je een motie indient, hoe je
omgaat met de media en met hypejes, dat soort dingen." De eerste weken ging het
ook bij de PvdA-nieuwelingen vooral over procedurele zaken, later kwamen soms
inhoudelijke kwesties aan de orde. Hoe dacht de partij hier in het verleden
over, werd vaak gevraagd. Met dat soort vragen is Kalsbeek blij, zegt ze.
"Moeilijker zijn de mensen die niets vragen en maar doen."

Dood paard

Regels. Procedures. Gebruiken. 'Oude' Kamerleden lijken er erg aan te hechten.
Maar voldoen de oude spelregels van het parlement nog wel? Voldoet de oude
definitie van 'een goed Kamerlid' nog wel? Een Kamerlid 'oude stijl' moest
vooral de procedures goed kennen, zijn portefeuille inhoudelijk beheersen en
bijhouden en kunnen debatteren in de Kamer. De laatste twee verkiezingen hebben
laten zien dat de waan van de dag meer dan ooit regeert: een politieke carrierre
is in no time gemaakt. Of gebroken. Nieuwelingen moeten zich bewijzen. En snel.

Die profileringsdrang, of beter noodzaak, wordt nog groter als er straks een
soort districtenstelsel komt, waarvoor minister Thom de Graaf (Bestuurlijke
Vernieuwing, D66) inmiddels de contouren heeft gepresenteerd. Kamerleden zullen
dan meer dan nu zelf op zoek moeten gaan naar hun kiezers, en de regio zal
belangrijker worden.

Maar hoe profileer je je als politicus?

Alle partijen, van links tot rechts, beloofden na de verkiezingen meer en vaker
dan ooit de kiezers op te zoeken. De straat op, de wijken in en het land door!
Bij de beoordelingsgesprekken die PvdA-fractieleider Bos dezer weken houdt met
fractieleden vraagt hij daar expliciet naar: hoe vaak was je in de regio, en hoe
onderhoud je contact met de achterban?

Je kunt je profileren zoals Henk Jan Ormel doet. Hij is dierenarts in Hengelo en
een van de nieuwe Kamerleden van het CDA. Zijn laatste daad voor het kerstreces
was het stellen van vragen aan de ministers van Justitie en Binnenlandse Zaken
over de mishandeling en dood van een paard, een paar dagen eerder in Tilburg.
Ormel stelt vaak vragen. Sinds hij in mei 2002 in de Kamer kwam, diende hij 58
schriftelijke vragen in, en dat is veel voor een lid van een coalitiepartij.
"Henk Jan gaat Agnes Kant van de SP achterna", zegt een fractiemedewerker van
het CDA. Kant is kampioen vragenstellen. Fractievoorlichter Stefan Schrover:
"Henk Jan zit goed op dierenwelzijn, hij stelde al vragen over de genetisch
gemanipuleerde glowfish (gloeiende vissen), nu weer over paarden. Hij weet er
wel publiciteit mee te trekken, dus dat is prima."

Een succesformule? Het is de vraag. Erg bekend is Henk Jan Ormel nog niet buiten
Den Haag.

Dan lijkt zijn partijgenoot Rendert Algra het slimmer aan te pakken. Vanaf dag
een is hij in de Kamer bezig een eigen koers te varen. Hij durfde het als enige
in de CDA-fractie aan voor een pardonregeling voor uitgeprocedeerde en afgewezen
asielzoekers te stemmen. De 'dissident uit het noorden' wordt hij daarom
genoemd. Zijn eerste voorstel in de CDA-fractievergadering bleek te zijn geweest
van het Fries een officiele fractie-voertaal te maken. En op zijn persoonlijke
website (www.rendertalgra.nl) vertelde hij - in het Fries - openhartig over de
fractiediscussies over gevoelige onderwerpen, bijvoorbeeld tijdens de
kabinetsformatie met de PvdA.

Landelijk bekend is ook Algra (nog) niet. Maar de Leeuwarder Courant besteedde
natuurlijk aandacht aan zijn pleidooi voor een Friese spellingscontrole op de
computers van de Tweede Kamer.

Algra heeft met zijn dissidente gedrag uiteindelijk een zware portefeuille
afgedwongen: het veiligheidsbeleid. Sindsdien heeft hij zich overigens niet meer
van zijn dissidente kant laten zien. Zo opereerde ook Ayaan Hirsi Ali, en ze
sleepte de integratieportefeuille binnen, maar zij gaat door met het uitvoeren
van haar eigen agenda. Zijn Algra en Hirsi uitzonderingen? Zonderlingen
misschien, zoals het eendags-Kamerlid Jacques de Milliano, dat eind jaren
negentig even in de CDA-fractie verbleef maar wegens een meningsverschil over
het fractiestandpunt over asielzoekers opstapte. Of zijn zij parlementariers
nieuwe stijl? Wat is belangrijker: scoren op het Binnenhof, bij collega's? Of
scoren in de media? En gaat dat nog wel samen?

De mores van het Haagse handwerk corresponderen immers niet altijd met de
belevingswereld van de gewone burger. Het is heel goed mogelijk dat de kiezer
die het tv-verslag zag van Hirsi Ali's optreden bij de begrotingsbehandeling van
Ontwikkelingssamenwerking niet denkt: wat een onbenul, ze kent de regels niet.
Hij kan ook denken: goed zo, die durft tenminste aan de orde te stellen dat ons
belastinggeld niet goed terechtkomt.

Ander voorbeeld is misschien premier Balkenende. Hij werd weggehoond door
iedereen die zich intellectueel noemt met zijn pleidooi voor terughoudendheid in
satires over het koningshuis. Maar wat zou zijn koningsgezinde achterban denken?
Zaterdag 27 december schreef de Rotterdamse lezer Ronald Buijt in deze krant:
"Het is nog maar kort geleden dat de media niet wisten wat in de Nederlandse
samenleving aan de hand was. Als je de media nu mag geloven, is Balkenende een
roepende in de woestijn en staat hij bijna alleen in zijn kritiek op de
smakeloze satire. We moeten niet verbaasd zijn als ook in dezen het volk een
heel andere mening toegaan is."

En vraag een willekeurige voorbijganger eens de naam te noemen van een PvdA'er
die de afgelopen maanden een constructieve bijdrage heeft geleverd aan het
integratiedebat. Waarschijnlijker dat eerder de naam valt van Dominic Schrijer,
de Rotterdamse deelgemeentebestuurder die het waagde de woorden 'allochtoon' en
'spreiding' in een zin te gebruiken, dan die van Jeroen Dijsselbloem, het nieuwe
PvdA-Kamerlid met grotestedenbeleid en integratie in zijn portefeuille.

'Controversieel zijn' loont?

PvdA'er Jeroen Dijsselbloem dacht van wel. Hij zette laatst zijn handtekening
onder een door Hirsi Ali ingediende motie om de stichting van islamitische
scholen te verbieden. De PvdA'er dacht daarmee het debat over bijzonder
onderwijs ook naar zich toe te kunnen trekken. Dijsselbloem had echter niet van
tevoren overlegd met de fractietop over de gevolgen van zijn handtekening. Na
ampel beraad (en druk van fractievoorzitter Wouter Bos en oud-gediende Klaas de
Vries) moest de jonge PvdA'er zijn handtekening uiteindelijk onder de
motie-Hirsi Ali vandaan halen. Met de vrijheid van onderwijs moest maar geen
politiek bedreven worden, zo besloot de top.

Toch zijn dit soort 'missers' voor de PvdA iets anders dan voor het CDA. Voor
een oppositiepartij als de PvdA is het niet zo 'erg' als er af en toe eens een
Kamerlid uit de bocht vliegt, zegt Klaas de Vries desgevraagd. "Echt verkeerd
kun je het niet doen. Hooguit iets te enthousiast, en dan wordt je weer
teruggefloten", zegt een van de nieuwelingen in de fractie.

Het vernieuwde CDA dat deel uitmaakt van de coalitie, hecht nog erg aan de oude
fractiediscipline. Dissident Rendert Algra bijvoorbeeld werd een tijdje onder
curatele geplaatst: fractieleider Maxime Verhagen deelde zijn eigen woordvoerder
Stefan Schrover tijdens fractievergaderingen een vast plaatsje toe naast Algra.
Om Algra van tijd tot tijd te wijzen op de vertrouwelijkheid die bewaard diende
te worden.

Wat is een goed Kamerlid in het post-Fortuyn-tijdperk?

Ook de leiders van de drie grote partijen in de Tweede Kamer vragen zich dat af.
CDA, PvdA en VVD lieten door relatieve buitenstaanders hun fractie-optreden
doorlichten. Bij de PvdA deed partij-ideoloog Eberhard van der Laan dat in
november nog, nadat de Nijmeegse wethouder Paul Depla zich eerder al in de
beslotenheid van de fractie uitliet over het beeld van diezelfde PvdA-fractie.
Het CDA schakelt na het kerstreces oud-Kamerlid Hans Hillen in om met name de
nieuwe Kamerleden wat extra debattechnieken bij te brengen.

Nog verder gaat de VVD-fractie. Die heeft organisatie-adviseur Theo Dragt op
commerciele basis ingehuurd om een functioneringsrapport over de fractie te
schrijven. Dragt bezocht fractievergaderingen, sprak met een groot aantal
fractieleden en bracht afgelopen oktober verslag uit. Dragt en zijn 'task force'
van zes medewerkers constateren "lacunes" in de vernieuwde fractie en een
"gebrek aan collectief geheugen". Daarom moet er een grotere rol komen voor
"prominente VVD-Kamerleden met meerjarige Kamerervaring". Dragt bepleit vooral
structuurverbeteringen. De VVD zou volgens hem bedrijfsmatiger moeten gaan
werken, met heldere structuren, zes inhoudelijke blokken waar de Kamerleden in
passen en een professionelere rol van fractievoorzitter en
vice-fractievoorzitter in het beoordelen van de Kamerleden. Ook de relatie
tussen fractie en samenleving moet anders: "Meeting the press dient terstond te
worden uitgebreid met Meeting the people." En: "De 'knijpbaarheidsfactor' van de
VVD-fractie dient in het gehele land vergroot te worden."

Afwijkend standpunt

VVD-fractievoorzitter Jozias van Aartsen wil graag dat zijn Tweede-Kamerleden
zich als individuen profileren. Mede daarom is hij een warm voorstander van het
districtenstelsel: "Zo'n nieuw stelsel geeft de Kamerleden meer dan nu een eigen
mandaat". Dat betekent ook, zegt Van Aartsen, " dat ze meer vrijheid krijgen, en
ik vind dat goed voor het politieke debat".

Zijn fractiegenoten, onder wie Hirsi Ali, maar ook Geert Wilders, Gertjan Oplaat
en Hans van Baalen, benutten nu al de vrijheid door met enige regelmaat een
(licht) afwijkend standpunt in te nemen. "Dat past in een traditie bij de VVD",
zegt Van Aartsen, verwijzend naar zijn voorgangers Wiegel en Bolkestein. "Er
zitten 28 individuen in mijn fractie, mensen met ideeen, opinies. Die mogen ze
uiten."

Is er sprake van een nieuw soort Kamerlid?

Van Aartsen relativeert: "Bij de VVD hebben we altijd al mensen gehad die ook
buiten het Haagse goed scoorden, zoals bijvoorbeeld Erica Terpstra."

Voor de revolte van Fortuyn heeft nog nooit een coalitiegenoot van het CDA de
vrijheid van onderwijs ter discussie gesteld. Hoever mogen uw fractieleden gaan?

De fractievoorzitter: "Er zijn wel grenzen aan de ruimte die fractieleden mogen
nemen."

Welke?

Van Aartsen: "De afspraken uit het zogenoemde Hoofdlijnenakkoord het
regeerakkoord, red.  moeten in elk geval blijven staan. Daar hebben we ook voor
getekend. Maar dat laat nog steeds veel ruimte voor alledrie de coalitiefracties
om zichzelf te profileren, juist omdat het op hoofdlijnen is.

"Het is even wennen, niet zozeer voor de fractie als wel voor de media en
wellicht ook de overige fracties. We hebben dat gezien bij het referendum over
de Europese grondwet. Daar was een aantal Kamerleden tegen, ikzelf was voor. Na
een uitgebreide discussie in de fractie hebben we er uiteindelijk over gestemd.
De voorstemmers kregen de meerderheid, en dat was vanaf dat moment het
fractiestandpunt."

Wat dat betreft is er wel het een en ander veranderd sinds de verkiezingen van
15 mei 2002, vindt ook Van Aartsen: "Ik zou niet in de sfeer van Paars, met zijn
Torentjesoverleg en zijn dichtgetimmerde afspraken, fractievoorzitter willen
zijn."

LOAD-DATE: May 19, 2004

LANGUAGE: DUTCH

                © 2004 PCM Uitgevers B.V.  All rights reserved.

                              105 of 107 DOCUMENTS

                                NRC Handelsblad

                                January 12, 2004

Een dwarsligger die de integratie wil laten slagen ; Ali Lazrak, van Marokkaans
gastarbeider tot Kamerlid van de Socialistische Partij

BYLINE: DANIELLE PINEDO EN FROUKJE SANTING

SECTION: Binnenland; Pg. 2

LENGTH: 2581 words


Volgende week komt de parlementaire commissie-Blok met haar rapport over dertig
jaar integratie in Nederland. De SP'er Ali Lazrak, van Marokkaanse origine,
stapte vorig jaar uit de commissie. "We onderzoeken alleen de papieren
werkelijkheid", was zijn verwijt. Nu heeft hij ook ruzie met de SP.

In de zomer van 2001 vertrok Ali Lazrak (55) voor een korte vakantie naar
Marokko. "Ik ging ervan uit dat hij zijn tijd aan het strand zou doorbrengen",
zegt Driss El Boujoufi, vice-voorzitter van de Unie van Marokkaanse
Moslimorganisaties in Nederland (UMMON). "Maar niks hoor, Ali ging in Rabat op
zoek naar homoseksuele tippelaars. "Hoe is het om als homo te leven in Marokko?
Hoeveel mannen maken van jullie diensten gebruik? Waarom doen jullie 'het'
eigenlijk? Hij vroeg hun het hemd van het lijf." Aan klandizie hebben de jongens
geen gebrek, constateert Lazrak in het verslag dat hij naar aanleiding van zijn
reis voor Vrij Nederland maakte. Onder hun 'afnemers' bevinden zich artsen,
advocaten en intellectuelen.

Wat de publicatie vooral pikant maakte, was de timing - nog geen twee maanden
nadat de Rotterdamse imam El-Moumni in het tv-programma Nova zijn gewraakte
uitspraak deed dat homoseksualiteit "een besmettelijke ziekte" is. "Lazrak wilde
laten zien hoe hypocriet zo'n uitspraak is", denkt Ahmed Aboutaleb, voormalig
directeur van het multiculturele instituut Forum, die hem begin jaren tachtig
ontmoette, toen beiden in de Haagse welzijnssector actief waren. "Marokkanen
spreken zich in Nederland tegen homo's uit, maar ook in hun geboorteland is
homoseksualiteit geen onbekend verschijnsel. Die dubbele moraal heeft hij op
formidabele wijze aan het licht gebracht. En als zo'n verhaal ruzie oplevert,
dan is dat maar zo."

Mensen die het SP-Kamerlid Ali Lazrak goed kennen, noemen het zijn levensmissie:
tegels lichten, ontmaskeren. Hij staat te boek als een felle en notoire
dwarsligger, zeker wat betreft zijn ideeen over de integratie van minderheden in
Nederland. "Het is een man met radicale, onorthodoxe standpunten en werkwijzen",
zegt zijn zoon Faroek (23), die economie studeert in Amsterdam. "Daarom past hij
ook zo prima bij de SP."

Steeds wanneer zich de afgelopen jaren een brandende multiculturele kwestie
aandiende - of het nu ging om hoofddoekjes, importhuwelijken of imams die de
moskee voor politieke doeleinden gebruiken - fungeerde Lazrak als breekijzer
binnen de islamitische gemeenschap. "Hij is niet bang om tegen de stroom in te
varen", zegt El Boujoufi, die Lazrak begin jaren negentig ontmoette toen hij nog
Marokkaanse radio-uitzendingen verzorgde voor de NPS. "Ali heeft heel wat
heilige islamitische huisjes omvergeschopt", zegt gemeentevoorlichter van
Rotterdam Ahmed Mokhtari, die Lazrak in diens radiotijd regelmatig van nieuws
voorzag. "Hij is wars van regels en opgelegd gedrag. Het is een hele eigenwijze
vent."

Dat Lazrak in september vorig jaar uit de parlementaire commissie-Blok stapte
die tot taak heeft het integratiebeleid van de afgelopen decennia te
onderzoeken, lijkt niemand te verbazen - al lopen de verklaringen voor zijn
opzienbarende daad uiteen. "Lazrak moest verantwoordelijkheid dragen voor iets
waar hij niet achter stond", meent Driss El Boujoufi. "De conclusie van het
vooronderzoek van het Verwey-Jonker Instituut (de integratie is "niet geheel en
al" mislukt, red.) stond hem niet aan." Aboutaleb: "Lazrak is de vleesgeworden
integratie. Hij heeft het allemaal meegemaakt, dus niemand hoeft hem wat te
vertellen."

Maar er vallen ook geluiden te beluisteren dat Lazrak als vice-voorzitter van de
commissie-Blok door paniek werd bevangen toen duidelijk werd dat zijn
uitgangspunt - de integratie van minderheden is volledig mislukt - niet geheel
door de onderzoekscommissie zou worden overgenomen. Volgens een lid van de
commissie-Blok worstelde hij met de vraag of hij daarvoor de politieke
verantwoordelijkheid kon nemen.

Lazrak kwam vaak niet opdagen bij vergaderingen en verhoren, zo klinkt het in de
wandelgangen. Hij moest er met de haren worden bijgesleept. Commissielid Ineke
van Gent (GroenLinks) ergerde zich vooral aan het feit dat Lazrak naar buiten
toe "hele grote woorden gebruikte", maar tijdens de commissiebijeenkomsten
"nauwelijks zijn mond opendeed". "Alle argumenten die hij in de media te berde
bracht - dat de commissie geen gewone burgers wilde horen en dat het
Verweij-Jonker Instituut bevooroordeeld zou zijn - had hij als commissielid
nooit geuit." Lazrak zelf vindt dat hij zijn mening nooit onder stoelen of
banken heeft gestoken. Hij beschouwt zijn vertrek als een noodsprong: "Het was
nu of nooit." Van Gent: "Ik zie het eerder als een sluwe manier om zijn eigen
stoepje schoon te vegen. Hem trof geen blaam, hij had immers het beste voor met
de integratie."

Ali Lazrak werd geboren in een streng religieus middenklassegezin in het
Noord-Marokkaanse dorp Azzaouia. Zijn vader was onderwijzer op een lagere
school, zijn moeder huisvrouw. Thuis werd er zowel Berbers als Arabisch
gesproken. Al op jonge leeftijd had hij een hang naar vrijheid. Toen hij 21 jaar
was kreeg hij van zijn vader wat zakgeld, en zwierf hij vijf maanden door
Spanje. Eenmaal terug hoorde hij dat het Nederlandse DAF Automobiel in de
Marokkaanse vissersplaats Al Houceima gastarbeiders wierf. Hij meldde zich aan
en werd op een bus naar Casablanca gezet. Daar aangekomen kreeg hij een envelop
met 75 gulden en een vliegticket. Met speciaal gecharterde toestellen van de KLM
werden Lazrak en tweehonderd andere gastarbeiders naar Schiphol gevlogen, en van
daaruit per bus naar een klooster in het Limburgse Spaubeek vervoerd. In het
nabijgelegen Born verfde Lazrak een jaar lang autodeuren met een hogedrukspuit.
Hij redde zich die eerste jaren met wat Frans en Spaans.

Van 1972 tot 1975 woonde Lazrak in Zeist. Driss Ifzaren, oud-gemeenteraadslid
voor GroenLinks in die plaats, kan zich Lazrak nog goed voor de geest halen. "We
maakten deel uit van een groep Marokkaanse gastarbeiders die in de omgeving
werkten. Het was stevig aanpoten, maar na afloop doken we meestal even een disco
of cafe in." Anders dan de meeste van hun collega's hadden Lazrak en Ifzaren
geen gezin in Marokko te onderhouden. Ze aten vaak buiten de deur, kochten mooie
kleding, sjansten met Nederlandse meiden en verkenden de omgeving op een
Puch-brommer. De twee verloren elkaar een paar jaar uit het oog, maar werden
begin jaren tachtig herenigd bij de Stichting Regionaal Centrum Buitenlanders
(RCB) in Den Haag.

In diezelfde periode kwam Lazrak ook in contact met Abdou Menehbi, medeoprichter
van de KWAN, een linkse Marokkaanse belangenorganisatie voor gastarbeiders in
Nederland. Samen voerden zij in de jaren zeventig acties tegen de slechte
omstandigheden van gastarbeiders in de tuinbouwsector. "Toen die acties op niets
uitliepen, hebben wij een leegstaande fabriek gekraakt", vertelt Menehbi. Hij
typeert zijn vriend als het prototype activist. "Ali sprak goed Nederlands, had
flair en was voor de duvel niet bang. Die combinatie van eigenschappen wierp
vruchten af."

In 1975 verhuisde Lazrak naar Amsterdam, waar hij nog altijd een ruime
benedenwoning aan een Amsterdamse kade bewoont. Toen hij hoorde dat de
toenmalige NOS-radio (nu NPS) een eindredacteur voor haar Marokkaanse redactie
zocht, meldde hij zich aan. Binnen een mum van tijd genoot hij grote bekendheid
onder de eerste generatie Marokkanen, die hem of verguisden of op handen droegen
- want ook als radiomaker schuwde Lazrak taboes niet. Ahmed Mokhtari: "Ik kan
mij nog goed herinneren dat hij ooit een uitzending maakte over seksueel
overdraagbare aandoeningen. Aan het begin van het programma waarschuwde hij zijn
luisteraars: 'Als seks voor u een taboe is, draai dan onmiddellijk de knop om'.
Vervolgens nam hij veelvuldig het woord 'neuken' in de mond - niet iedereen kon
dat even goed waarderen."

Maar provoceren was geen doel op zichzelf, denkt Rob Heukels, die sinds zeven
jaar programmaleider is bij de NPS-radio en Lazrak vier jaar lang van dichtbij
heeft meegemaakt. "In de jaren tachtig was de angst voor het regime van de
Marokkaanse koning Hassan II nog springlevend. De zogenoemde Amicales hielden
Marokkaanse onderdanen in het buitenland voor hem in de gaten; ze fungeerden als
lange arm van de koning. Met zijn programma probeerde Lazrak daar een tegenwicht
aan te bieden. Door Marokkanen vertrouwd te maken met hun nieuwe thuisland,
werden ze minder kwetsbaar voor de machinaties van het regime." Ahmed Aboutaleb
noemt Lazrak "een journalist met een missie".

Bij die missie kan hij soms nietsontziend te werk gaan. Gemeentevoorlichter
Ahmed Mokhtari: "Als hij vindt dat hij gelijk heeft, walst hij over alles en
iedereen heen. Hij vraagt zich zelden af wat voor uitwerking zijn gedrag op
anderen heeft." Lazraks gebrek aan strategisch inzicht wordt vaak zijn grootste
zwakte genoemd, maar zelf lijkt hij daar weinig moeite mee te hebben. "Ik doe
wat ik denk dat ik moet doen, ongeacht de problemen die daaruit voortvloeien."
Zijn doel is naar eigen zeggen om de harmonie in de Nederlandse samenleving te
vergroten: "De kloof tussen allochtonen en autochtonen wordt steeds groter. Dit
is ook mijn land, mijn samenleving. Ik kan niet toestaan dat de zaak escaleert."

In de afgelopen jaren kwam Lazrak regelmatig in botsing met vrienden en
collega's. Zo culmineerde zijn bijna twintig jaar lange loopbaan bij de NPS drie
jaar geleden in "een optelsom van irritaties en verwijten", herinnert
programmaleider Heukels zich. "Ali was gaandeweg uitgekeken geraakt op het
programma, het nieuwe was er een beetje af. Hij kreeg andere interesses, waar
politiek er een van was. Met als gevolg dat het ging schuren binnen de redactie.
Ali meldde zich ziek en na een paar maanden vroegen wij hem of hij niet wat
anders wilde gaan doen. Het was rond dezelfde tijd dat hij met de SP in gesprek
raakte." Mede op aandringen van het thuisfront koos hij voor de politiek.

In de jaren negentig was Lazrak enkele jaren slapend lid van de PvdA. Bij Kok
voelde hij zich thuis, al kon hij zich niet goed vinden in het integratiebeleid
dat diens kabinet voorstond. "Het minderhedenbeleid heeft de ontplooiing,
participatie en integratie van minderheden eerder geremd dan bevorderd", schreef
Lazrak al in 1996 in een ingezonden stuk in de Volkskrant. Volgens hem stond de
verhouding tussen autochtonen en allochtonen - mede door de van overheidswege
opgedrongen politieke correctheid - zwaar onder druk. Toen al wees hij de
beschuldigende vinger naar het "segment wetenschappers, adviseurs en
migrantologen dat de fundamenten voor het beleid heeft gelegd en dat er nog
steeds gestalte aan geeft".

Lazraks analyse in de Volkskrant bleef niet onopgemerkt. SP-Kamerlid Agnes Kant
benaderde hem zes jaar geleden voor een aantal brainstormsessies over het
integratievraagstuk. Kant: "Lazrak drong in dat stuk aan op een parlementair
onderzoek - een idee dat ook binnen de SP leefde. We hebben een aantal goede
gesprekken gevoerd en veelvuldig met elkaar gebeld." Lazrak werd gaandeweg een
soort adviseur van de SP en Kant stelde voor dat hij zich kandidaat stelde voor
de SP bij de parlementsverkiezingen van mei 2002. Hij kreeg de portefeuille
integratie en media en werd begin vorig jaar, na zijn herverkiezing in januari,
door de SP afgevaardigd in de parlementaire onderzoekscommissie integratie. De
(vermeende) belangenverstrengeling tussen wetenschap en politiek waar hij zich
zes jaar eerder in de Volkskrant over beklaagde, was voor Lazrak een belangrijke
reden om uit de commissie-Blok te stappen. Op basis van eigen onderzoek
concludeerde Lazrak dat het Hilda Verwey-Jonker Instituut jarenlang
"hofleverancier" was geweest van de kabinetten voor onderzoek en analyse op het
gebied van integratie. En nu moest datzelfde instituut het integratiebeleid in
kaart brengen.

Dat hij in september vorig jaar uit de commissie stapte, is bij de SP hard
aangekomen. Hij heeft de partij hierdoor "grote schade berokkend", is Lazrak met
name door partij- en fractievoorzitter Jan Marijnissen herhaaldelijk toegebeten;
het onderzoek was immers een initiatief van de SP. Al was maar 15 procent van
het gedachtegoed van de partij in het eindrapport terechtgekomen, dan nog was
Marijnissen tevreden geweest.

Alsof het nog niet genoeg was, ontspon zich het afgelopen jaar ook een
hoogoplopend conflict over de salarisafdracht van Lazrak. Tot januari vorig jaar
stortte hij zijn bruto salaris - 7.159 euro - in de partijkas, zoals de
partijregels voorschrijven. Daarvoor kreeg hij, net als andere SP-Kamerleden,
1.900 euro netto terug. Ook ondertekende hij toen hij in de Kamer kwam de
afspraak dat als hij uit de partij stapte, zijn Kamerzetel aan de SP zou
toevallen. Lazrak:"Beide afspraken heb ik inmiddels opgezegd." Waarom?
Geirriteerd: "Omdat ik geen enkele ruimte heb gekregen om te functioneren. Alles
moet je van a tot z met de partij - lees: Marijnissen - bespreken. Hij bepaalt
de standpunten. Ook heb ik grote moeite met het feit dat hij fractiegenoten op
een brute manier terechtwijst. Voor een minder geslaagd kameroptreden krijg je
ten overstaan van de andere fractieleden de wind van voren. Je wordt
gekleineerd, althans zo voel ik dat."

Lazrak heeft eerdere overwegingen om een eenmansfractie te beginnen voorlopig in
de ijskast gezet. Maar hij weigert vooralsnog om de bulk van zijn salaris aan de
partij over te maken, omdat dat volgens hem "op basis van vrijwilligheid moet
geschieden". "Marijnissen opereert als een soort koppelbaas. Hij beheert mijn
financien. Ik kwam daardoor in een persoonlijke crisis terecht. Wie ben ik? Ik
werk zeven dagen in de week en krijg daarvoor een schamele 1.900 euro. Over
iedere cent die ik naast mijn onkostenvergoeding uitgeef, moet ik verantwoording
afleggen. Dat weiger ik." Jan Marijnissen wil hangende de bemiddeling met Lazrak
geen commentaar geven.

Volgens Lazraks zoon Faroek valt nog te bezien wie het onderspit gaat delven:
zijn vader of SP-leider Jan Marijnissen. "Je kunt je afvragen wie erveranderd
is, mijn vader of de SP. Ik denk het laatste. De SP schurkt zich steeds meer
tegen het establishment aan. Wil het electoraat laten zien: wij zijn niet alleen
maar radicaal. Op die manier kan de aanhang worden vergroot. Dat gaan ten koste
van de onorthodoxe houding. Die heeft mijn vader behouden." Lazrak doet volgens
zijn zoon niet onder voor Marijnissen. "Beiden zijn sluwe straatvechters. Maar
het zou mij niet verbazen als Ali uiteindelijk bovenop komt te liggen."

Curriculum Vitae

Geboren 16 januari 1948 te Azzaouia (Marokko)

1961-1966 Lyceum (Marokko)

1966-1968 Militaire dienstplicht

1971-1972 Medewerker DAF Automobiel te Born

1972-1977 Werkzaam in diverse sectoren, waaronder de horeca en de
metaalindustrie

1978 Freelance tolk voor het Tolkencentrum te Amsterdam en Utrecht (Arabisch,
Berbers, Frans en Spaans)

1980 Opbouwwerker bij de Stichting Regionaal Centrum Buitenlanders Zuid-Holland
te Den Haag

1983 Medewerker NOS-radio (later NPS-radio)

1986 Eindredacteur Marokkaanse redactie NOS-radio (later NPS-radio)

2001 Freelance journalist (onder andere Vrij Nederland)

2003-heden Lid Tweede Kamer voor de Socialistische Partij (SP).

Lazrak is hertrouwd, hij heeft 3 kinderen uit zijn eerste huwelijk.

Faroek Lazrak over zijn vader, Ali Lazrak: "Het is een man met radicale,
onorthodoxe standpunten en werkwijzen. Daarom past hij ook zo prima bij de SP".
(Foto NRC Handelsblad, Maurice Boyer)

LOAD-DATE: May 19, 2004

LANGUAGE: DUTCH

                © 2004 PCM Uitgevers B.V.  All rights reserved.

                              106 of 107 DOCUMENTS

                                NRC Handelsblad

                                January 9, 2004

De toekomst komt later wel ; Een schrijnend portret van vrouwen in het New
Yorkse getto

BYLINE: MENNO DE GALAN

SECTION: Boeken; Pg. 25

LENGTH: 3045 words


De journaliste Adrian Nicole LeBlanc trok ruim tien jaar op met twee
alleenstaande moeders in de Bronx, een van de armste en crimineelste wijken van
New York. In haar verpletterende boek over het leven van de sociaal zwakkeren in
Amerika, schetst ze een subtiel beeld van de 'getto-mentaliteit' en de hopeloze
problemen van een onderklasse in het hyperkapitalisme.

Mercedes is elf jaar, en droomt al haar hele leven van een verzoening tussen
haar moeder, Coco, en haar natuurlijke vader, Cesar. Het meisje leeft bij haar
moeder, die zelf opgroeide in de Bronx, nu pas vijfentwintig is, vijf kinderen
heeft bij vier mannen, en geen vaste baan. Om het geweld en de drugs van de
Bronx te ontvluchten, is het gezinnetje verhuisd naar Troy, een oude
industriestad ten noorden van New York. Ze wonen er in een bouwval aan een
drukke verkeersweg. En helaas, de drugs zijn hen gevolgd. Moeders nieuwe
vriendje, Frankie, is een dealer. En hij trekt bij Coco in, tot ontzetting van
Mercedes.

Maar de verzoening waar Mercedes van droomt zit er ook om een andere reden niet
in. Vader Cesar zit namelijk langdurig in de gevangenis, omdat hij bij een
vechtpartij zijn beste vriend heeft doodgeschoten, per ongeluk. Achter de
tralies is hij bovendien getrouwd met een ander, een vriendin van Coco die wel
een vaste baan heeft. In de euforie over zijn prille huwelijk vergeet Cesar even
dat hij een dochter heeft uit een eerdere relatie. Hij stuurt Mercedes geen
verjaardagskaart.

Zo spat de droom van het meisje uiteen, ze krijgt woedeaanvallen en wordt van
school gestuurd. Ze mag pas terugkomen als een sociaal werker het groene licht
geeft. Het leidt tot de volgende, pijnlijke confrontatie. De 'sociaal zwakke'
Coco en Mercedes komen op audientie bij de sociaal werker, mevrouw O'Connell.
'Wat betekent het om regels te volgen?', vraagt die belerend. 'Naar mijn moeder
luisteren', zegt Mercedes braaf. 'Dat klopt, luister naar je moeder. Je bent nu
oud genoeg om een beetje te helpen. Dek de tafel. Help bij de afwas.'

Dan komt de morele ontknoping van het gesprek. 'Welke boodschap krijg je van
mij, van school, van huis?', wil de sociaal werkster van het meisje weten. 'Ik
moet mij leren beheersen', zegt Mercedes. Je moet je leren beheersen, knikt
O'Connell goedkeurend. Maar dan gebeurt er iets opmerkelijks. Het pantser van
het meisje breekt, en de kleine vluchteling uit de Bronx doet iets wat ze nooit
eerder heeft gedaan: ze vraagt om hulp. 'Ik kan het niet, ik weet niet hoe ik
het moet doen', jammert ze. De sociaal werkster zit erbij en kijkt ernaar. De
ingestudeerde lesjes zijn even op.

Het is een hartverscheurende scene, die is opgetekend door journaliste Adrian
Nicole LeBlanc in haar indrukwekkende boek Random Family. Love, Drugs, Trouble
and Coming of Age in the Bronx, een op harde feiten gebaseerde 'docu-soap' over
het leven van de Amerikaanse onderklasse. Het pijnlijke van de scene is, dat de
lezer die Mercedes ziet instorten weet wat de sociaal werkster op dat moment
niet beseft: Mercedes kan haar moeder niet helpen bij de afwas of het dekken van
de tafel, omdat het er zo helemaal niet aan toegaat in dit gezin. Er is geen
tafel. Mercedes, haar zusjes en haar broertje eten in een kring op de vloer.
O'Connell is evenmin op de hoogte van de relatie tussen Mercedes en haar vader.
Ze weet niets van de niet ontvangen verjaardagskaart en de daarachter
schuilgaande bittere realiteit.

Hoe zakt een gezin zo af? LeBlanc volgde het hele proces op de voet, en het
houdt gelijke tred met ingrijpende veranderingen in de Amerikaanse economie en
samenleving in de jaren negentig. Coco liep in de bijstand, maar moest gaan
werken nadat de Democratische regering van president Clinton in 1996, bij een
grootschalige afslanking van de verzorgingsstaat, het federale recht op bijstand
afschafte. De zorg voor de kinderen moest ze noodgedwongen toevertrouwen aan
haar oudste dochter. Mercedes bestiert dus op haar elfde het huishouden. Ze
bemoedert haar zusjes en broertje. Het psychologische probleem, schrijft LeBlanc
scherpzinnig, was dat 'haar assertiviteit haar slechts parten speelde in een van
de twee werelden waar ze dagelijks tussen laveerde. Op school was ze bazig en
liet ze zich te veel gelden, maar thuis waren deze karaktertrekken voor haar
onmisbaar. Op school veroorzaakten haar woedeuitbarstingen een chaos; thuis werd
er dan juist naar haar geluisterd.'

Random Family is vooral een bijzonder boek omdat LeBlanc er in is geslaagd de
rampzalige ellende van het getto op een niet-moraliserende, intieme manier te
beschrijven. Elf jaar trok trok ze op met Coco en haar gezin, en met Jessica, de
zus van Coco's vroegere geliefde Cesar. Coco en Jessica zijn authentieke
producten van de Bronx: opgegroeid zonder vaders, met verslaafde moeders, zonder
scholing of ander gereedschap om het in de normale burgerlijke maatschappij te
redden. Mannen komen en gaan in hun levens, drugs zijn een voortdurende
verleiding en plaag, kinderen komen te vroeg en vaak ongevraagd. De losvaste
minnaar van Jessica is drugsbaron Boy George ('Als je het over Boy George hebt,
praat je over de zanger of over mij'). Voordat hij op 22-jarige leeftijd tegen
de lamp loopt en wordt veroordeeld tot levenslang, exploiteert hij het
heroinemerk 'Obsession', dat een half miljoen dollar per week genereert. Jessica
krijgt als medeplichtige een gevangenisstraf van tien jaar.

LeBlanc tekent het allemaal nuchter maar empathisch op. Ze oordeelt niet, ze
beschrijft. Ze heeft een scherp oog en een lichtvoetige pen. En ze volgt haar
hoofdpersonen op de voet. Ze helpt Coco te verhuizen van de ene naar de andere
onbewoonbaar verklaarde woning. Ze bezoekt Jessica in de vrouwengevangenissen
waar ze in verzeild raakt. Random Family is zodoende ook een exemplarisch
voorbeeld van wat journalist Gay Talese 'de kunst van het rondhangen' heeft
genoemd.

Het resultaat is een ongeevenaard portret van twee getto-vrouwen. Na lezing van
Random Family bekijk je het andere Amerika, dat van de onderklasse, met nieuwe
ogen. Coco voert een dagelijks gevecht tegen de dreigende desintegratie van haar
gezin. Dat gevecht slokt haar op; ze heeft weinig belangstelling voor de
buitenwereld. Nieuws laat haar koud. Van het afschaffen van de bijstand door
Clinton hoort ze pas als het haar persoonlijk treft. Maar uitsluitend een
slachtoffer of een pathologisch geval is ze zeker niet. Ze beseft maar al te
goed wat haar te doen staat: haar kinderen opvoeden. En daarin is ze beter dan
veel van haar lotgenoten.

LeBlanc heeft Coco en Jessica opgeduikeld uit alarmerende sociale categorieen en
statistieken. Coco en Jessica zijn alleenstaande moeders, een groep die in
omvang in de Verenigde Staten tussen 1970 en 2000 is verdrievoudigd, van drie
miljoen tot tien miljoen. Ze behoren tevens tot de 14.1 miljoen Amerikaanse
burgers (op een totale bevolking van bijna 296 miljoen) die volgens de laatste
census van 2002 hun leven in alarmerende armoede slijten. Bij de etnische groep
waarvan ze deel uitmaken, die van de Spaans-Amerikanen, leeft ruim een op de
vijf, 21.8 procent, onder de armoedegrens.

De portretten van deze twee vrouwen staan voor het hele boek. Jessica is de
avontuurlijkste van de twee. Aan het begin van LeBlancs relaas heeft ze net een
vluchtige relatie achter de rug met 'Puma', een hip-hop danser van enige faam.
Puma geeft in de persoon van dochter Serena zijn visitekaartje af, maar Jessica
laat zich daar niet door binden. De straat lonkt. Kort na Puma ontmoet ze Boy
George. Hij is rijk en smijt met geld, hij onderhoudt Jessica. Als wederdienst
eist hij dat ze zich voegt naar zijn grillen, maar Jessica is niet het type dat
zich onderdanig opstelt. Telkens als ze zich even aan zijn greep ontworstelt -
ze gaat regelmatig vreemd - wordt ze door hem bedreigd en in elkaar geslagen.
Toch verlaat ze hem niet. Ze krijgt vervolgens een extreem lange gevangenisstraf
omdat ze weigert mee te werken met het justitiele onderzoek tegen haar minnaar.

Dat is het begin van nieuwe ellende. Ze begint een verhouding met een cipier die
uitkomt nadat ze van hem in verwachting raakt. De tweeling die ze krijgt moet ze
meteen na de geboorte afstaan. De baby's worden net als haar andere kinderen
grootgebracht door een boezemvriendin. Daarna knoopt ze lesbische relaties aan
met medegevangenen. Een van hen beweegt Jessica ertoe om haar verzet tegen het
gevangenisregime op te geven. Ze volgt een scholingsprogramma, en krijgt
strafvermindering. Maar ook na haar vrijlating heeft ze op z'n best een wankele
verhouding met haar kinderen. Ze ziet ze nauwelijks.

Coco daarentegen is bovenal moeder. Mannen in haar leven zijn onbetrouwbaar,
egoistisch en bovendien een bedreiging voor haar dochters. Ze draagt Mercedes op
om altijd een korte broek te dragen over haar ondergoed, als blijkt dat
'partner' Frankie ook een relatie onderhoudt met een leeftijdgenootje van haar.
Het moet een preventieve werking hebben, maar over de ultieme preventie denkt
Coco niet na: het komt niet in haar op Frankie de deur te wijzen. Voor Coco is
alles een heidens karwei: eten bijelkaarscharrelen, kinderen aankleden en naar
school sturen, geweld op straat omzeilen en drugshandel uit huis weren,
geschiktere woonruimte zoeken, kamers desinfecteren, kakkerlakken en ratten
verdelgen, de koelkast reinigen en 's avonds, eindelijk, ongestoord tv-kijken.

LeBlanc, wier lijvige boek in Amerika is geprezen als goed voorbeeld van tough
reporting, laat zich maar een enkele keer verleiden tot commentaar op het
geheel. Dit is bijvoorbeeld haar typering van de 'getto-mentaliteit' waarin haar
hoofdpersonen gevangen lijken te zitten: 'Mensen in de omgeving van Coco
berekenden vooruitgang in hun leven in microscopische eenheden volgens de
formule 'beter is alles wat niet erger is'. Deze meetbare gradaties waren van
groter waarde dan het clichematige jargon van persoonlijk succes dat iedereen in
de mond bestorven ligt, zoals gestolen sentimenten van een wenskaart. 'Dik en
gevoed' is beter dan 'dun en hongerig'. Gezinsruzies binnenshuis, zelfs als
iedereen ze kan horen zijn beter dan ze uitvechten op straat. Heroine is slecht,
maar crack is erger. Een meisje dat vier kinderen heeft van twee jongens is nog
altijd beter dan een meisje dat vier kinderen heeft van drie jongens. Een jongen
die in drugs handelt en met de opbrengsten daarvan zijn moeder en kinderen
helpt, is beter dan een vrek die zijn inkomsten voor zichzelf houdt; hetzelfde
geldt voor meisjes met een uitkering. Moeders die uitgaan en de volgende dag
niet tegen hun kinderen schreeuwen zijn beter dan moeders die dat wel doen.'

Er is veel geschreven over de cultuur van misdaad en armoede in Amerikaanse
getto's, sinds het bestaan ervan in de jaren zestig doordrong tot blank Amerika
in het spoor van de zwarte strijd voor burgerrechten en de ambitieuze 'oorlog
tegen armoede' van de Democratische president Lyndon Johnson. Random Family
onderscheidt zich van de bestaande getto-lectuur, behalve door een harde
reportage-stijl, doordat LeBlanc die wereld beschrijft vanuit het perspectief
van twee vrouwen. Tot nu toe was er vooral de bekentenis-literatuur van
Afrikaans-Amerikaanse mannen die na een losbandige en criminele jeugd, in de
gevangenis tot inkeer komen. De levens en mentaliteit van mannen als Boy George
en Cesar zijn heel herkenbaar uit eerdere boeken: zie autobiografische
klassiekers in het genre, niet alleen The Autobiography of Malcolm X en Soul on
Ice van Eldridge Cleaver, maar vooral de latere Monster. The Autobiography of an
L.A. Gang Member van Sanyika Shakur (alias Kody Scott) en Makes me Wanna Holler
van Nathan McCall.

De boeken van Malcolm X en Cleaver stammen uit de revolutionaire, verpolitiekte
jaren zestig en zijn een felle aanklacht tegen racistisch blank Amerika. Shakur
en McCall, dertig jaar later, zijn vooral egocentrisch en zelfs nihilistisch in
hun verheerlijking van geweld.

Random Family is ook niet onder te brengen in die andere categorie
getto-lectuur: de sociologische werken waarin de stedelijke onderklasse wordt
geanalyseerd en de mogelijke oorzaak van de hardnekkige getto-mentaliteit wordt
onderzocht met een beroep op economische factoren, de erfenis van slavernij,
afwezige vaders, een ongedisciplineerd en a-religieus leven.

De algemene term culture of poverty om het verschijnsel te dekken, werd in de
late jaren vijftig geintroduceerd door de antropoloog Oscar Lewis, en enkele
jaren later gepopulariseerd door de intellectuele kringen rond J.F. Kennedy. De
president zelf was beinvloed door The Other America (1962), van de socialist
Michael Harrington, die betoogde dat eenderde van de Amerikanen in armoede
leefde. Een van zijn hoofdstukken was gewijd aan sloppenwijken in de steden.
Onder Kennedy's opvolger Johnson werd voor het eerst een verband gelegd tussen
stedelijke armoede en de afwezigheid van vaders en vaste banen in het zogenaamde
Moynihan Report, geschreven door de latere senator voor New York, Daniel Patrick
Moynihan. Ook culturele factoren speelden een rol in de 'armoedeval' waarin
zwarte gezinnen verstrikt zaten.

De kritiek liet niet lang op zich wachten. Moynihan werd door links onder vuur
genomen bij monde van de psycholoog en burgerrechtenactivist William Ryan, die
in Blaming the Victim (1971) een krachtige metafoor introduceerde en de schuld
van de armoedecultuur weer in de schoenen legde van racistisch blank Amerika. De
Afro-Amerikaanse minderheid (Spaanstaligen deden er toen nog niet toe) was door
uitsluiting en openlijke discriminatie tegen wil en dank veroordeeld tot de rol
van eeuwig slachtoffer.

Eind jaren zestig mengden zich ook rechtse, conservatieve intellectuelen in het
debat. In The Unheavenly City (1968) schreef Edward Banfield dat de zwarte
onderklasse de ellende aan zichzelf te wijten had. Niet racisme, maar een
mentaliteit van 'leven-in-het-moment', het onvermogen om toekomstgericht te
denken en plannen te maken voor de langere termijn - dat alles lag volgens
Banfield ten grondslag aan de armoede onder zwarten.

De 'barmhartige' conservatieve geestverwanten van president George W. Bush
hebben die discussie nu nieuw leven ingeblazen. In navolging van Banfield wijzen
zij bij voorkeur naar het gebrek aan discipline, buitenechtelijke geboortes, de
afwezigheid van toekomstperspectief met uitzondering van de handel in drugs (of
een bliksemcarriere in de sport).

Maar Myron Magnet (The Dream and the Nightmare, 1993) en Marvin Olasky
(Compassionate Conservatism, 2000) wijzen ook nieuwe, bredere oorzaken aan voor
de 'getto-mentaliteit'. Verantwoordelijk voor het voortbestaan van de
armoede-cultuur is volgens hen vooral de amorele houding van beleidsmakers en
intellectuelen uit de jaren zestig, die niet wilden oordelen over de afwijkende
manier van leven van onderdrukte sociaal zwakkeren. De oplossing van de
rampzalige situatie in de sloppenwijken is in de ogen van deze conservatieve
ideologen niet gelegen in grootscheepse federale programma's, zoals die van de
Democraat Johnson, maar in faith-based initiatives van kerken en
maatschappelijke organisaties. Kerken in plaats van sociale diensten, bijbel en
gebed in plaats van sociale activering en uitkeringen.

Critici van die aanpak verwijten Bush op hun beurt de emancipatoire
verworvenheden van de verzorgingsstaat te verkwanselen, en de onderklasse met
een dubieus beroep op 'mentaliteit' en eigen schuld, over te leveren aan de
willekeur en goede gunsten van de heersende klasse.

De journaliste LeBlanc mengt zich niet in deze veertig jaar durende discussie,
die sterke ideologische trekken heeft. Overheidsprogramma's en kerken komen
alleen aan de orde als haar personen er toevallig mee in aanraking komen. Haar
beschrijving van het worstelende dagelijks leven van Jessica en Coco is wel die
van een leven in het moment, van uur tot uur zelfs - maar of dat een kwestie is
van 'mentaliteit', laat staan van een etnische mentaliteit, of juist van
uitzichtloze omstandigheden, daarover laat ze zich niet uit. Wel over de funeste
gevolgen van een leven tegen de klippen op, zoals die van de laconieke houding
van deze vrouwen tegenover seks. Over de gevolgen van losse contacten bekommert
Coco zich niet, en aan voorbehoedmiddelen doet ze niet. Afspraken over
sterilisatie moeten eerst worden gemaakt en vervolgens ook nog eens worden
nagekomen; die combinatie blijkt voor haar een onmogelijke opgave. Het gevolg is
dat ze voor haar dertigste vijf kinderen heeft van vier mannen. Pas na de
geboorte van haar vijfde kind (en enige zoon) laat ze zich steriliseren; een
grote overwinning op zichzelf.

LeBlanc schetst tussen de regels door ook een verontrustend beeld van het
sociale opvangnet, of het gebrek daaraan, rond meisjes en jonge vrouwen als
Jessica en Coco. Jessica moet na haar verblijf in de gevangenis maar zo'n beetje
zelf verzinnen hoe ze haar leven indeelt of aan de kost moet komen. Coco brengt
honderden troosteloze uren in de gangen en wachtkamers van sociale instellingen
door, vergezeld door haar alom aanwezige kinderschare. Omdat ze geen auto heeft
is ze aangewezen op het openbaar vervoer, dat maar sporadisch rijdt. Op
afspraken met ambtenaren moet ze lang wachten, als ze eenmaal aan de beurt is,
staat ze doorgaans vijf minuten later alweer buiten. En daarna begint het lange
wachten opnieuw, op een bus. Zo kost een afspraak van vijf minuten een hele dag,
weer een dag die haar kinderen niet op school doorbrengen.

In het nawoord van Random Family schrijft LeBlanc: 'Mijn beslissing om over Coco
te schrijven verbijsterde haar buren, familie en vrienden. Waarom Coco?, werd me
keer op keer gevraagd. Er is helemaal niets bijzonders aan Coco, zeiden velen.'
In haar prachtige portret van Coco, haar kinderen en haar minnaars bewijst
LeBlanc het tegendeel. Haar grote verdienste is dat zij duidelijk heeft gemaakt
dat Coco, zo doorsnee in het getto, een hels leven leidt, maar haar best doet
tegen alle obstakels in - en dus heel bijzonder is.

Adrian Nicole LeBlanc: Random Family. Love, Drugs, Trouble and Coming of Age in
the Bronx. Harper Collins, 408 blz. E31,95

De Nederlandse vertaling verschijnt in maart bij De Arbeiderspers.

Een moeder en haar zoon in een tehuis in de Bronx, New York (circa 1996) Foto
Viviane Moos/CORBIS

LOAD-DATE: May 19, 2004

LANGUAGE: DUTCH

                © 2004 PCM Uitgevers B.V.  All rights reserved.

                              107 of 107 DOCUMENTS

                                NRC Handelsblad

                                January 2, 2004

Naar Marx en Jezus in de VS

BYLINE: MENNO DE GALAN

SECTION: Boeken; Pg. 34

LENGTH: 555 words


Hoe reist de gemiddelde Amerikaan door eigen land? In een camper natuurlijk, met
daarin volgens de Nederlandse leraar geschiedenis Marco Baars 'minimaal' een
afwasmachine, magnetron, airconditioning, elektrische blikopener, zonnebank,
zonwering, schotelantenne en ingebouwde barbecue die plaats biedt aan (alweer:
'minimaal') veertig hamburgers. 'Het mag deze moderne toeristen aan niets
ontbreken', analyseert Beers in Go West, een reisverslag van de Oost- naar de
Westkust van de Verenigde Staten. Zo hoef je volgens hem als toerist je hoofd
niet meer buiten je reiswagen te steken, terwijl je toch kampeert.

ge

Gekker moet het natuurlijk niet worden, en Beers maakt zich in zijn personenauto
snel uit de voeten. De boze herinnering aan de camper-karavaan op Skyline Drive
in Shenandoah National Park wordt even later uitgewist door indianengids Jacob -
Beers doet niet aan achternamen - die hem 'vier heerlijke uren' bezorgt met een
'prachtige verhalen' over de Cherokees. Een 'heus interview', schrijft hij
verrukt, waarvoor hij bovendien geen enkele moeite heeft hoeven doen.

Daarmee is de toon gezet. Beers reist 7.615 kilometer en 397 meter door Amerika,
'in de voetsporen van de pioniers'. Domweg gelukkig is hij alleen in gezelschap
van etnische en onderdrukte minderheden, bij het aanschouwen van de Rocky
Mountains en in Berkeley, waar hij een progressieve boekhandel bezoekt en
christelijke zendelingen hun 'ordeverstorende' werk op straat ziet doen: 'Marx
en Jezus, zon en terras, hel en hemel op aarde. En dat allemaal in de Verenigde
Staten', observeert hij in een restaurant ter plekke bij een 'heerlijk kopje
universiteitskoffie'.

Go West wordt op de achterflap aangekondigd als een 'geheel nieuw genre
reisboek' - en dat is het ook. Beers heeft naar eigen zeggen bewust niet gekozen
voor een museumreis. In plaats daarvan trekt hij van New York, via Washington,
diverse indianen-reservaten, St. Louis, de Rocky Mountains en Las Vegas ('voor
mij is deze zinsbegoocheling not the place to be'), naar Californie. Onderweg
verbaast hij zich vooral over de moordende hitte en weidt hij uit over
Amerikaanse geschiedenis, waarbij het tragische lot van indianen, zwarten,
Chinees-Amerikanen en Japans-Amerikanen hem bedrukt. Amerikanen zelf weten daar
volgens Beers niets van, want zij zouden alleen geschiedenisonderwijs krijgen
over hun presidenten en hun verdiensten. Hier wreekt zich dat hij niet even de
moeite heeft genomen een doorsnee middelbare school te bezoeken. Amerikaanse
presidenten hebben in het historisch onderwijs al jaren geleden het veld moeten
ruimen voor minderheden en de gewone man.

'En toen kwam de elfde september 2001', schrijft Beers bij wijze van motto voor
in het boek, om vervolgens driekwart van zijn reisverslag geen woord aan de
gevolgen van de terreuraanslagen vuil te maken. Pas in het laatste hoofdstuk
laat hij hierover enkele Amerikanen aan het woord. Leven we sinds elf september
in een andere wereld? De een zegt van wel, de ander van niet. De auteur heeft
het er maar moeilijk mee. 'De waarheid ligt, zoals vaker, in het midden',
concludeert hij. Beter bewijs dat Beers geen vat heeft gekregen op het land waar
de waarheid per definitie niet in het midden ligt, is er niet.

Marco Baars: Go West. Van New York naar Los Angeles. Tirion, 190 blz. E15,98

LOAD-DATE: May 19, 2004

LANGUAGE: DUTCH

                © 2004 PCM Uitgevers B.V.  All rights reserved.
