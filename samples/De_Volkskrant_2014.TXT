
                               1 of 180 DOCUMENTS



                                 de Volkskrant

                           31 december 2014 woensdag

Wie werkt, gaat er (vaak) op vooruit

BYLINE: DOOR NANDA TROOST ILLUSTRATIE CLAUDIE DE CLEEN

SECTION: Economie

LENGTH: 769 woorden


2015 wordt het jaar van de ingrijpende hervormingen. Iemand die werkt zal
daardoor meer overhouden, maar dat kan per individuele situatie verschillen.
Lees dus vooral de bijsluiter!

Werken zal lonen. Dat is kort maar krachtig de samenvatting van een paar
ingrijpende wijzigingen die het kabinet in 2015 doorvoert. Hoe pakt dat uit voor
wie vanuit de bijstand of de WW de arbeidsmarkt opgaat? En hoe zit het met de
koopkracht voor wie al een baan heeft?

Wie werkt gaat er qua inkomen inderdaad op vooruit. Maar lees vooral eerst de
bijsluiter: een verhaal over loonstrookjes, koopkracht en puntenwolken blijft
altijd een verhaal van gemiddelden. De lichte inkomensgroei - 0,75 procent voor
mensen met een modaal jaarsalaris van 35 duizend euro - verdampt voor wiens
koelkast kapot gaat.

Veel hervormingen, bijvoorbeeld die van de kindregelingen, gaan gepaard met
bezuinigingen. En de zorgtoeslag voor de echte minima gaat weliswaar iets omhoog
(met partner: 7 tot 12 euro per maand), maar wordt sneller afgebouwd voor wie
meer dan het minimumloon verdient (minus 17 tot minus 41 euro per maand). Aan de
andere kant, wie een baan heeft en samenwoont met een zzp'er kan meer te
verbrassen hebben als die een extra, en goedbetaalde, klus binnensleept. Kortom,
de individuele situatie maakt het verschil.

Aan het werk vanuit de bijstand

Gedachteloos de betaalspecificatie openmaken kan een bijstandsmoeder deze maand
maar beter niet doen. Met een inkomensachteruitgang van 21,25 procent
veroorzaakt dat ongetwijfeld een schok. Eenvijfde van het inkomen minder? Ja,
dat staat hier echt. Het klopt ook. En het is tegelijkertijd niet waar.

Hoe dat zit? De bijstandsaanvulling voor alleenstaande ouders, 3.200 euro per
jaar, wordt afgeschaft. Het goede nieuws is dat die kindertoeslag terugkeert in
het kindgebonden budget, dat voortaan los van de uitkering wordt uitbetaald.
Deze vooral papieren exercitie moet het aantrekkelijker maken vanuit de bijstand
aan het werk te gaan. Want wie inderdaad een baan vindt en daarmee het
minimumloon verdient, merkt dat dit niet meer onmiddellijk ten koste gaat van
het geld voor de kinderen. Pas wie tegen de 20 duizend euro in het jaar
verdient, wordt gekort op dit kindgebonden budget.

Nu nog gaat een alleenstaande ouder met twee kinderen op de buitenschoolse
opvang die vier dagen per week gaat werken er 1.000 euro op achteruit. Vanaf
morgen gaat deze ouder er 2.100 euro netto op vooruit (zie grafiek Werk moet
lonen).

Van de elf kindregelingen blijven er vier over: de kinderbijslag, het
kindgebonden budget, de combinatiekorting (fiscale tegemoetkoming voor extra
kosten door combinatie werk en zorg voor kinderen) en de kinderopvangtoeslag.
Maar: met deze hervorming bespaart het kabinet 500 miljoen euro op de ruim 10
miljard euro die deze regelingen kosten.

Aan het werk vanuit de WW

Wie in de WW zit moet met ingang van 1 juli eerder een baan accepteren. Nu kan
een werkloze een jaar op zoek naar passend werk; vanaf de zomer moet na een half
jaar elke baan als passend worden aangenomen. Daar staat tegenover dat het
financieel aantrekkelijker wordt gemaakt om vanuit de WW aan de slag te gaan.
Wie werk vindt, hoeft niet meer zijn hele loon van de WW af te trekken, maar 70
procent.

Iemand met WW-uitkering van 700 euro die een parttime baan (20 uur) vindt
waarmee hij 300 euro verdient, gaat er bijvoorbeeld vandaag nog 50 euro per
maand op achteruit. Na 1 juli gaat deze werkloze er 90 euro op vooruit. Dat komt
zo: met een halve baan houdt de WW'er nu een halve uitkering over: 350 euro plus
300 euro loon is 650 euro. Vanaf 1 juli mag de werkloze 30 procent van zijn loon
(90 euro van 300) houden: daarmee komt zijn inkomen op 700 euro WW plus 90 euro
is 790 euro. Dat voordeel komt te vervallen als iemand een baan vindt die meer
oplevert dan de WW-uitkering. Denk nog wel om de bijsluiter!

Loze belofte of ...

De werkende kiezer zou er 1.000 euro per jaar bij krijgen, beloofde Mark Rutte
in 2012, midden in de economische crisis. De Haagse kaasstolp minus de VVD vindt
dat nog steeds een loze verkiezingsbelofte. Maar zet de arbeidskorting op een
rij en zie: verspreid over vijf jaar gaat de hardwerkende Nederlander er
inderdaad 1.000 euro op vooruit. Althans: bruto. En bij inkomens tot ongeveer 70
duizend euro. Wie met meer dan een ton thuiskomt, houdt dit jaar nog 184 euro
korting over. Voor hogere inkomens daalt de korting volgend jaar naar bijna nul.
Ook hier geldt: denk om de bijsluiter voor mogelijk individuele tegenvallers.

0,75 procent gaan mensen met een modaal jaarsalaris van 35 duizend euro er
volgend jaar op vooruit




Bekijk de oorspronkelijke pagina:

LOAD-DATE: 30 December 2014

LANGUAGE: DUTCH; NEDERLANDS

GRAPHIC: Stan Van Lier

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                               2 of 180 DOCUMENTS



                                 de Volkskrant

                            23 december 2014 dinsdag

'Als drie sites zwarte cijfers draaien, is dat veel'

BYLINE: YOSHI TUK

SECTION: Economie

LENGTH: 1245 woorden


Voor veel crowdfundingsites is het erop of eronder. Hoewel de hoeveelheid geld
die aan deze alternatieve vorm van financiering wordt besteed blijft toenemen,
hebben de bedrijven achter de sites het moeilijk. Crowdfunding is zo populair
dat de platformen als paddestoelen uit de grond schieten, zonder dat veel van
die bedrijven er een serieuze boterham mee verdienen.



Financiering door de gewone burger is in trek, want- zeggen de experts - in
tegenstelling tot banken is die wel bereid zijn geld te geven aan een leuk
initiatief of een kleine ondernemer. Dit jaar gaat het om zo'n 37 miljoen euro,
een verdubbeling ten opzichte van 2013. De verwachting is dat het in 2015 100
miljoen euro is.

Alleen Nederland telt al een kleine honderd websites waar ondernemers, goede
doelen en creatieven geld ophalen. Zelfs internationale bedrijven als
Kickstarter denken hier een graantje mee te kunnen pikken. Op elke succesvol
afgeronde campagne pakt een crowdfunder al gauw 5 tot 10 procent provisie en dat
is makkelijk verdienen.

Neem Marie Louise van Dorp. Zij hoopt deze maand via Voordekunst zo'n 4.000 euro
op te halen voor wat het boek De Koffiefilter moet worden: een bundeling van 52
verhalen - na afloop samengevat op een koffiefilter - over de gesprekken die ze
met bijvoorbeeld een voor haar onbekende hoogleraar, fotograaf of kapster had
over ondernemen, creativiteit of wat ze in het leven willen.

Voordekunst geeft haar als advies iets hoger in te zetten dan het beoogde bedrag
want het bedrijf houdt 5 procent provisie in. Weet ze meer op te halen dan
verwacht - ze is nu op driekwart - dan draagt ze over die extra opbrengst
eentiende af.

Zelfoverschatting

Zelfs met een kleine campagne als deze weten de bedrijven al snel honderden
euro's op te strijken. De kosten voor het ontwikkelen van een technisch platform
en voor het personeel dat ingediende plannen controleert zijn echter hoog. Zo
hoog dat geregeld bedrijven moeten sluiten, bekende namen niet uitgesloten.

Tenpages, waar schrijvers geld konden ophalen, ging in februari na vier jaar
failliet. Vorige maand sloot ook Sellanapp, crowdfunder voor mobiele apps, de
deuren. Zelfs een crowdfundingcampagne die het bedrijf in leven moest houden,
kwam daarvoor te laat. Het zal niet de laatste zijn die omvalt, denkt expert
Ronald Kleverlaan: 'Als van alle bedrijven er op dit moment drie zwarte cijfers
weten te draaien, is dat veel. Een groot deel van de nieuwkomers leidt gewoon
aan zelfoverschatting en verwacht het beter te doen dan de rest. Ze denken
onterecht van de provisie te kunnen leven, maar dat bedrijfsmodel is ten dode
opgeschreven.'

Websites die inzetten op donaties - samen met uitlenen van geld of kopen van
aandelen de belangrijkste vorm van crowdfunding - zullen relatief klein blijven
en een specifieke doelgroep moeten vinden om quitte te draaien. Kleverlaan:
'Lukt dat ze niet, dan zullen ze binnen niet al te lange tijd omvallen.'

Dat ondervindt ook de 1% Club. Hoewel het sinds 2008 bijna 2 miljoen euro aan
donaties ophaalde, is het nog niet gelukt uit de rode cijfers te blijven. De
stichting teert nu voor een belangrijk deel op sponsoring, zegt woordvoerder
Suzanne van Straaten. Vorig jaar is daarom besloten het over een andere boeg te
gooien: de organisatie richt zich nu ook op de zakelijke markt. Bedrijven en
overheden beginnen met de techniek van de 1% Club hun eigen platform. Door ook
een technologisch bedrijf te zijn, hoopt het eind volgend jaar voldoende geld te
gaan verdienen.

Hoe anders is dat voor die andere vorm van crowdfunding - de financiering van
bedrijven. Die websites zullen niet in niches maar in massa moeten denken,
willen ze blijven bestaan. Kleverlaan: 'Grote internationale bedrijven zullen
Nederlandse overnemen, andere zullen enorme bedragen in het bedrijf pompen. Zij
kiezen mogelijk voor uitbreiding in de hoop later zelf te worden overgenomen.'
Het zijn de principes die ook gelden voor technologiebedrijven in Silicon
Valley: pas wanneer je een efficiënt systeem hebt gebouwd en de massa bereikt,
ga je geld verdienen. Weet je die niet te bereiken dan val je om of word je zelf
de prooi.

De eerste tekenen daarvan dienen zich ook onder deze schaduwbanken aan.
Geldvoorelkaar, dat dit jaar aan provisie 1,6 miljoen euro verwacht op te
strijken, werd in november voor 10 miljoen euro overgenomen door concurrent
Trustbuddy. Het Zweedse bedrijf hoopt met de overname van een Nederlands en
Italiaans bedrijf in één klap een grotere speler te worden op de Europese markt.


'Crowdfunding is een hype, platformen schieten hier als paddestoelen uit de
grond. Maar de investering is groot en de opbrengsten in eerste instantie
klein', zegt de oprichter van Geldvoorelkaar, Martijn van Schelven. Vooral door
gestandaardiseerd te werken en bijna fabrieksmatig contracten tussen
investeerder en ondernemers te sluiten, heeft het bedrijf de winst kunnen
vergroten. 'Dat kostte ons meerdere jaren; daar verkijken nieuwkomers zich te
vaak op.'

Grote jongens

Trustbuddy is niet de enige die buiten de landsgrenzen kijkt, het Nederlandse
Oneplanetcrowd ging vorige maand live in Duitsland. De site is onderdeel van een
investeringsbedrijf en hoeft volgens oprichter Coenraad de Vries daarom niet
direct winst te maken. Internationale groei heeft een hogere prioriteit, er zijn
plannen om uit te breiden in Scandinavië. Dat alle landen verschillende regels
hanteren voor financiering en verstrekken van aandelen maakt die groei wel
lastiger. Of er een situatie ontstaat waarbij één bedrijf de markt naar zijn
hand weet te zetten, durft hij daarom niet te zeggen. 'Maar een parallel met
webwinkelland vind ik niet ondenkbaar. Er zal een groepje grote jongens met
specifieke doelgroepen overblijven.'

Het Rotterdamse Symbid, dat vorig jaar nog een verlies leed van 1 miljoen euro,
is vastbesloten zo'n grote jongen te worden. Het bedrijf heeft zelf 4 miljoen
dollar aan investeringen op zak en een notering aan de Amerikaanse beurs. Het
kiest naar eigen zeggen voor een agressieve betreding van de markt. Het sloot
begin deze maand nog een overeenkomst met een ouderwetse financiële bemiddelaar
en zorgt er daarmee voor dat diens jaarlijkse 700 miljoen euro aan investeringen
ook online via de crowd worden gezocht.

Oprichter Robin Slakhorst: 'Niets is logischer dan er veel geld in te steken en
uiteindelijk andere partijen over te nemen; onder meer de reden dat we zullen
starten in de VS. Daar gaat het aantal investeringen van de crowd enorm
groeien.' Slakhorst is ervan overtuigd dat die harde benadering nodig is om de
grootste te worden. 'Ieder land houdt één of twee grote crowdfunders over en
wereldwijd zal er één gigant ontstaan. Het is de klassieke marktplaatstheorie.
We hebben ook één Facebook en één Spotify.'

Of de manier waarop crowdfundingbedrijven nu handelen ook over een aantal jaar
een succes is, is volgens Tom Vroemen van Crowdaboutnow nog maar afwachten: 'We
zijn óók het afvoerputje van de financiële sector, de onrendabele onderkant.
Geld om te controleren of bedrijven het geleende bedrag ooit terugbetalen is er
vaak niet, daarvoor is de provisie te klein.' Dat baart hem zorgen. 'Iedereen
blaast de loftrompet over crowdfunding, maar of het geschikt is als massaproduct
weten we nog niet. Dat wordt pas duidelijk als bedrijven over een aantal jaar
hun leningen terug moeten betalen.'

Leven van provisie: dat bedrijfsmodel is ten dode opgeschreven (Ronald
Kleverlaan, crowdfunding consultant)




Bekijk de oorspronkelijke pagina: ,

LOAD-DATE: 9 February 2015

LANGUAGE: DUTCH; NEDERLANDS

GRAPHIC: Marie Louise van Dorp haalt via crowdfunding geld op voor haar boek De
Koffiefilter, met 52 verhalen, die ze heeft samengevat op een koffiefilter.
Foto's Guus Dubbelman/de Volkskrant
Enkele koffiefilters van Van Dorp.

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                               3 of 180 DOCUMENTS



                                 de Volkskrant

                            15 december 2014 maandag

Fatsoenlijke medemens, adopteer een asielzoeker

BYLINE: KIZA MAGENDANE IS STUDENT POLITICOLOGIE EN PUBLICIST.

SECTION: Opinie en Debat; Blz. 21

LENGTH: 910 woorden


Opvang asielzoekers


Het is beter de opvang van asielzoekers niet alleen aan de staat over te laten.
Adopteer een asielzoeker!

Door de grote toestroom van asielzoekers naar Nederland lijkt de sfeer niet
bepaald positief. Een politieke partij die tijdens de Algemene Beschouwingen ten
onrechte beweert dat bejaardenhuizen worden omgetoverd tot een
asielzoekerscentrum ten koste van Nederlandse ouderen die op straat moeten
worden gezet. Powned die aantoont dat een deel van Nederland helemaal niet op
asielzoekers zit te wachten en zelfs tot 'opruimen' oproept. Bewoners van het
Drentse dorp Oranje die zich zorgen maken en boos worden over het feit dat er
noodopvang voor asielzoekers in hun dorp wordt aangeboden. Of recenter, een
groep Achterhoekse bewoners die protesteert tegen de komst van tijdelijke opvang
voor 700 asielzoekers in de voormalige tbs-kliniek Oldenkotte. Waar blijft de
barmhartige Samaritaan?



Op het moment dat mensen die niets anders kunnen dan hun land ontvluchten bij
voorbaat als een last en als criminelen worden bestempeld, voel ik de
verantwoordelijkheid een alternatief geluid te laten horen. Het geluid over hoe
ik als vluchteling zeven jaar geleden in Nederland ben ontvangen en van
behulpzame Nederlanders een warme ontvangst heb gekregen. Zeven jaar later en
ziehier mijn pleidooi voor minder angst en meer barmhartigheid jegens
vluchtelingen in Nederland.

Wij behoren tot de vijf rijkste landen ter wereld en het feit dat wij mensen in
nood een verblijf in Nederland mogen verlenen is iets om trots op en dankbaar
voor te zijn. Daarom is het een goede zaak dat de Nederlandse overheid uit
fatsoen vluchtelingen een verblijf biedt. Ik geef toe dat het meer dan
begrijpelijk is dat Henk en Ingrid geen zin in asielzoekers hebben. Het zou
alleen jammer zijn als wij ons enkel op negatieve aspecten van vluchtelingen
blijven richten. Want wie vanuit een positieve benadering redeneert, komt tot de
conclusie dat vluchtelingen juist als een kans gezien kunnen worden en als een
zegen.

Zo vraag ik mij af waarom er nog geen systeem bestaat dat fatsoenlijke
Nederlanders in staat stelt asielzoekers te adopteren. Dat is niet ingewikkeld.
Via een speciale instantie kunnen mensen zich registreren om een asielzoeker te
adopteren. Als adoptie-Nederlander ben je dan verantwoordelijk voor de opvang
van en de zorg voor deze asielzoeker(s). Een teken van gastvrijheid, verbinding
en verantwoordelijkheid.

Dit is een veel effectievere en menselijker methode om mensen in nood te helpen
dan door alles aan de overheid over te laten. Het grote voordeel is dat de
overheid met een vluchtelingadoptiesysteem veel geld en moeite kan besparen
doordat er bijvoorbeeld niet in nieuwe asielzoekerscentra hoeft te worden
geïnvesteerd. Door een asielzoeker te adopteren, toon je je een betrokken
burger. En dat kan een participatiesamenleving alleen maar toejuichen.

Natuurlijk mag de overheid niet buitenspel blijven. Het is nog steeds de
overheid die er voor moet zorgen dat vluchtelingen geregistreerd staan en
mogelijk een tijdelijke verblijfsvergunning krijgen. Met andere woorden, de
overheid is verantwoordelijk voor wat mensen zelf niet kunnen doen. Zo kan de
overheid waar nodig financiële ondersteuning bieden aan gezinnen of organisaties
die een asielzoeker adopteren. De overheid heeft een faciliterende rol en de
verantwoordelijkheid ligt bij de samenleving zelf.

Ik geef toe dat waarschijnlijk niet iedereen in Nederland staat te popelen om
een vluchteling te adopteren. Maar hoe zit het met die kleine groep fatsoenlijke
Nederlanders die dat wel willen?

In een participatiesamenleving moet er worden gestreefd naar duurzame
oplossingen. Door niet geïsoleerd te worden in een asielzoekerscentrum, komen
asielzoekers meteen in aanraking met de Nederlandse samenleving. Het adopteren
van vluchtelingen in de samenleving door fatsoenlijke Nederlanders maakt deze
verbinding mogelijk.

Hoe realistisch is mijn voorstel? Heel realistisch, aangezien Nederland veel
fatsoenlijke mensen kent die wat mij betreft in staat zijn om zorg te verlenen
aan de minst bedeelden. Vaak wordt er ten onrechte gesteld dat Nederlanders op
zichzelf gericht zijn. De cijfers laten een ander beeld zien. Nederland is
wereldkampioen vrijwilligerswerk en goede doelen steunen. Nederlanders behoren
bovendien tot het gelukigste volk op aarde. Dat volk, met betrokken organisaties
in het maatschappelijk middenveld zoals kerken en voetbalverenigingen, is prima
in staat mensen die hun geboorteland moesten ontvluchten op te vangen. Dat kan
door de verantwoordelijkheid niet alleen bij de overheid te leggen, maar door
betrokken en fatsoenlijke burgers de juridische instrumenten te bieden om
vluchtelingen op te vangen en zo hun verbinding te realiseren met de
maatschappij.

Graag wil ik daarbij nog benadrukken dat vluchtelingen niet alleen een uitdaging
vormen. Los van het feit dat wij dankbaar mogen zijn dat wij in een veilig en
rijk land wonen en in staat zijn om anderen te helpen wanneer zij in nood
verkeren, kunnen wij ook profiteren van de kansen die vluchtelingen met zich
meebrengen. Vluchteling zijn is geen teken van stilstaan maar een signaal van
vooruitgang en innovatie. Zo kunnen vluchtelingen op korte termijn een bijdrage
leveren aan de arbeidsmarkt. Via een Nederlands adoptiegezin gaat dat veel
makkelijker dan in een geïsoleerd asielzoekerscentrum.

Een gelukkig volk is prima in staat vluchtelingen op te vangen




Bekijk de oorspronkelijke pagina:

LOAD-DATE: 9 February 2015

LANGUAGE: DUTCH; NEDERLANDS

GRAPHIC: Syrische en andere vluchtelingen in een tijdelijk onderkomen: de
IJsselhallen in Zwolle.
Foto Harry Cock
KIZA MAGENDANE

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                               4 of 180 DOCUMENTS



                                 de Volkskrant

                            15 december 2014 maandag

Kerstacties

BYLINE: JEAN-PIERRE GEELEN

SECTION: V Opening; Blz. 2

LENGTH: 596 woorden


Tv-recensie Jean-Pierre Geelen


In verband met de kerstdrukte waren alle beklaagdenbankjes geopend, ook buiten
kantoortijden.

Vrijdagavond meldde zich aan de desk van Nieuwsuur Onno Hoes, met een gevalletje
imagoschade. Hij was volgens presentator Joost Karhof 'in de val gelukt,
eh...gelokt' door Pownews. Nu kwam Hoes zijn besmeurde blazoen schoonvegen in
een smetteloze rubriek. Het werd een schoolvoorbeeldje mediamanagement: Hoes
hield zijn rug recht en maakte schijnbaar ongeslagen zijn punten. Hij had 'zelf
de beslissing genomen' op te stappen, herhaalde hij, ook al doorzag de kijker
heus wel dat hij zijn politieke lot al had zien vallen.



En ja: hij had 'héél veel respect voor de leden van de gemeenteraad', maar de
burgemeester vindt - terecht - 'dat ik ook een gewone burger ben, met recht op
een privéleven en het recht om met iedereen te eten en te drinken.' De rechter
moest nu de grens tussen privé en publiek maar trekken. Perfect gedaan: niets
gezegd en toch het beeld van de geile gemeentebaas gered.

Even later diende zich in Pauw draaideurdelinquent B. Moszkowicz aan. Opnieuw
een gevallen burger pleitend voor eerherstel. Pauw vond Moszkowicz, geboren
Maastrichtenaar, een geschikte opvolger van Hoes. 'En een woning van de zaak,
dan is dat probleem ook opgelost.'

M. droomde hardop van 'een kledinglijn voor mannen', maar inzake de jongste
perikelen rond zijn nering hulde de oud-advocaat zich in stilzwijgen. Hij
verwees naar zijn advocaat, die enkele dagen eerder ook al weinig had gezegd.
Het kastje en de muur van zijn inboedel waren duidelijk nog niet geveild.

Bram was nu schrijver. Hij (of zijn vriend Leon de Winter) had een roman
geschreven. Die gaat over Benjamin Mendel, 'een advocaat die maar twee dingen
kon: pleiten en neuken'. De kijker moest nu de grens tussen feit en fictie maar
trekken.

Verdachte was zoals altijd op zijn hoede en beriep zich op zwijgrecht. Toch moet
Pauw zijn favoriete scherprechter zijn: door de vrolijke stekeligheid en de
(zelf)spot van beide heren was het optreden mediatechnisch gesproken een
geslaagde witwasoperatie.

Maar geen van deze acties was zo koddig als die van Harry Mens. Zaterdagmorgen
had De Telegraaf de voorpagina gevuld met zijn plek op de dodenlijst van
criminelen. Hij had het de krant zelf gemeld. Zaterdagmiddag nam Mens zijn
Business Class op, dat zondag, na een hilarische reeks reclamespotjes (Tieleman
Keukens te Middelharnis, Pianometropool Rijswijk en Kleinsman en Kleinsman
tandartsen - 'Ontdek The art of a smile') werd uitgezonden op zijn ingekochte
uurtje op RTL7.

Het was een bijzondere dag, zei Harry. Spoedig werd duidelijk waarom, in het
krantenoverzicht. 'Er is vandaag maar één krant die ik mag behandelen. Die gaat
helaas over mijzelf.'

Dat vond Harry echt erg. Want het zelfgebelde bericht was 'zwaar gechargeerd'.
Hij was benaderd door de politie, die een tip had gekregen via Misdaad Anoniem.
'Ik word niet bedreigd, ik heb geen vijanden', wist Harry. 99 Procent van alle
bedreigingen is onzin, wist hij ook. Daarom had hij de publiciteit gezocht. De
niet-bestaande bedreiger uit de zelfgebakken lariekoek 'weet nu dat ik
gewaarschuwd ben', aldus de makelaar.

Intussen bevond hij zich toch maar mooi in het goede gezelschap van Dieuwertje
Blok, die onlangs bedreigd is om Zwarte Piet, memoreerde hij.

De crisis op de vastgoedmarkt trekt diepe sporen. Mens besloot: 'Ik laat mijn
dag er niet door verpesten, en ik wil de uwe ook niet verpesten.'

Dat was gelukt.

'Er is vandaag maar één krant die ik mag behandelen. Die gaat helaas over
mijzelf'




Bekijk de oorspronkelijke pagina:

LOAD-DATE: 9 February 2015

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                               5 of 180 DOCUMENTS



                                 de Volkskrant

                           13 december 2014 zaterdag

Zo krijgt de politiek er lol in

BYLINE: WILLEM VAN EWIJK

SECTION: Vonk

LENGTH: 1791 woorden


Komieken - Van de bühne naar het pluche


Buitenlandse cabaretiers hebben zich in de politieke arena gewaagd en blinken
uit. Zou ook de Nederlandse politiek ervan opfleuren?

Hij wil het niet, echt niet, verzekert Russell Brand iedereen die hem ernaar
vraagt. 'Als je wilt dat Londen wordt bestuurd door een dwaze komiek, laat de
dingen dan gewoon zoals ze zijn', grapte hij al in een radio-interview. 'Ik ben
geïnteresseerd in echte verandering.' Maar het gerucht dat hij burgemeester wil
worden, is hardnekkig. En niemand minder dan de 'dwaze komiek' die de stad nu
bestuurt, Boris Johnson, begrijpt dat wel. 'Links en rechts doen hem af als een
nietswetende narcist', schreef Johnson in zijn column voor The Independent.
'Maar Brand verovert een links publiek tenminste met iets dat ze kunnen
herkennen als passie.'



Niet voor niets keken al tien miljoen mensen naar het interview van Jeremy
Paxman met Brand, waarin hij zei dat hij nooit had gestemd, omdat hij niet
medeplichtig wilde zijn aan 'het bedrog van de gevestigde politiek'. Zijn 384
pagina's tellende politieke essay Revolution is al wekenlang veelbesproken in
Britse kranten en televisieprogramma's. En bovendien: het idee is minder gek dan
het lijkt. Hij zou lang niet de eerste cabaretier zijn die de politiek in stapt.


Neem Reykjavik, waar Jón Gnarr Kristinsson vier jaar de ambtsketting droeg. De
IJslanders kenden hem van sketches in de Jiskefet-achtige televisieshow
Fóstbræður. Toen het politieke en financiële systeem instortte, begon Gnarr
satirische politieke artikelen te schrijven. Hij richtte een partij op en won de
verkiezingen.

In Italië is Beppe Grillo al een tijd de leider van de grootste oppositiepartij.
Bij hem hetzelfde patroon: de cabaretier maakte al lang grappen over de
politiek, begon een kritisch en populair weblog en besloot toen de politiek in
te stappen. Met zijn Vijfsterrenbeweging won hij in vijf jaar lokale, landelijke
en Europese verkiezingen.

In de Verenigde Staten ging Al Franken, een van de drijvende krachten van het
satirisch tv-programma Saturday Night Live, de politiek in; hij werd senator
voor de Democraten. En het fenomeen beperkt zich niet tot de westerse wereld.
Bhagwant Mann, acteur en komiek, wist deze zomer voor een anticorruptiepartij in
het parlement van India te komen. De clown Tiririca kwam met anderhalf miljoen
stemmen in het Braziliaanse parlement.

Narren zijn er altijd al geweest, en komieken houden in hun shows en conferences
de politiek een spiegel voor. Maar waarom er zelf in stappen?

Omdat 'de gevestigde macht heeft gefaald', zei Gnarr toen hij zijn kandidatuur
aankondigde voor het burgemeesterschap van Reykjavik. Toen Grillo op zijn blog
de Vijfsterrenbeweging presenteerde, schreef hij dat het politieke establishment
keer op keer petities voor verandering van de kieswet en hervorming van het
omroepbestel had afgewezen. 'Ze verwijten ons populisme en ze zullen nooit
opgeven', zei de komiek over de leiders van 'mafiopoli', maffiastad. 'Wij ook
niet.'

Diezelfde afkeer van de gevestigde orde zie je bij Russell Brand. Als
gasthoofdredacteur schreef hij een essay voor het Britse opinieblad The New
Statesman: 'Het huidige politieke systeem is niet meer dan een bestuurlijk
middel om de voordelen van de economische elite te vergroten.'

De citaten zijn eigenlijk inwisselbaar. En de bedenkers hebben er jarenlang op
geoefend. Hun boodschap op het podium loopt vaak naadloos over in een politiek
programma. Grappen slaan over in activisme - Gnarr en Grillo demonstreerden,
Franken viel in boeken 'liegende' Republikeinen aan. Dan is het nog maar een
kleine stap om zelf op campagne te gaan.

En zo moeilijk is dat niet, want de zittende politici hebben een slechte
reputatie. De komieken zijn een variant van de 'nieuwe politiek' zoals die de
laatste jaren herhaaldelijk wordt uitgeroepen. 'Dit markeert het einde van de
corrupte politiek. En we zijn al met zo veel!', reageerde een lezeres uit Triëst
toen Grillo het besluit nam. Tijdens de verkiezingscampagne in Reykjavik
verscheen een rapport over vriendjespolitiek en incompetentie van de IJslandse
regering. Gunnar Helgi Kristinsson, politicoloog aan de Universiteit van
IJsland: 'De mensen wilden anderen, wie dan ook, zolang het maar niet de usual
suspects waren.'

De val van Lehman Brothers in 2008 en de crisis die volgde, boden een vruchtbare
bodem. Politici werd verweten hun oor te laten hangen naar de belangen van
banken en grote bedrijven, in plaats van te luisteren naar de gewone man, die
met bezuinigingen en hogere belastingen de schade moest herstellen. Toen Jón
Gnarr kandidaat was, had maar 10 procent van de IJslanders vertrouwen in het
parlement. Bhagwant Mann kwam in het parlement nadat het vertrouwen van zijn
landgenoten in de politiek was gezakt van 87 naar 55 procent en de regerende
Congrespartij een historische nederlaag had geleden. Ook daar speelden
economische stagnatie en corruptie een rol.

Verwarring

Komieken hebben bij uitstek de vaardigheden om in het gat te springen dat
impopulaire politici laten vallen. Ze spreken een groot publiek aan, juist vaak
degenen die zich hebben afgekeerd van de politiek. Stephen Colbert en Jon
Stewart van The Daily Show kregen vier jaar geleden tweehonderdduizend mensen op
de Mall in Washington voor de Rally to Restore Sanity. Daar beklaagden ze zich
over politici die zichzelf overschreeuwen in plaats van constructief samen te
werken.

Laat het even tot je doordringen: geen narren dus die de boel opschudden of in
verwarring brengen, nee, komieken die bij politici aandringen op eerherstel voor
het gezond verstand.

45 procent van de Italianen die in 2013 op Grillo stemden, bleef normaal
gesproken thuis. Vijf jaar eerder kreeg Grillo ruim twee miljoen man op de been
in een reeks demonstraties tegen corruptie: Vaffanculo-dag (Fuck you-dag). Waar
gevestigde politieke partijen met moeite aan vrijwilligers komen, hoefde Gnarr
alleen maar een advertentie in huis-aan-huisbladen te plaatsen: 'De Beste Partij
zoekt mannen en vrouwen die dingen willen veranderen.' Een 'overweldigend aantal
reacties' was het resultaat.

'Waarom kunnen politici niet praten als normale mensen?', vroeg Brand zich af in
een aflevering van The Trews, zijn show op YouTube. Recht voor zijn raap en
eerlijk. Volgens hem zijn de vertrouwenscijfers zo laag, omdat het juist de
politici zijn die 'voor zoveel verwarring zorgen'. Mediagenieke politici als
Obama, Blair en Clinton winnen verkiezingen met mooie retoriek dat ze voor de
gewone man zullen vechten, en als ze beloften breken, zeggen ze dat politiek zo
ingewikkeld is.

Dan de komieken, die maken door grappen de ingewikkelde politiek behapbaar. Al
vijftien jaar maakt Jon Stewart in zijn Daily Show uitspraken van politici
belachelijk, eenvoudig door ze te ontleden op feitelijke juistheid en logica.
Volgens allerlei onderzoeken behoren de kijkers van de Daily Show tot het best
geïnformeerde publiek van de Verenigde Staten.

Maar gebruiken ze die humor ook als ze eenmaal in de politiek zijn
doorgedrongen? Beppe Grillo wel. Er is weinig verschil tussen de cabaretier en
de politicus Grillo. Hij hield gevestigde politici een spiegel voor en dat doet
hij nog steeds. In een live uitgezonden formatiegesprek met de huidige premier
Matteo Renzi ging Grillo als vanouds tekeer. Het enige verschil met zijn
theatershows was dat hij het 'verrotte systeem' nu recht in de ogen keek.

Maar Grillo lijkt de uitzondering. Bij de andere ex-komieken valt juist op hoe
serieus ze te werk gaan. Volgens de Washington Post voerde Franken in 2008 een
humorloze campagne 'om het Republikeinse argument te ontzenuwen dat hij door
zijn achtergrond als satiricus niet geschikt zou zijn voor het ambt'. En bij
zijn campagne voor herverkiezing dit jaar bekritiseerde zijn Republikeinse
rivaal Mike McFadden hem vanwege die onopvallendheid: 'Ik strijd tegen iemand
die totaal onzichtbaar is.'

Dat is precies wat Russell Brand vreest. 'Als ik voor het parlement zou gaan,
ben ik bang dat ik een van hen word', zei hij deze week bij de BBC in antwoord
op een vraag uit het publiek.

Franken lijkt dat niet uit te maken, hij zou naar Washington zijn gegaan om een
'werkpaard te zijn en geen paradepaardje'. Als hij het nieuws haalt, is dat
vanwege de inhoud. Hij sprak zich uit tegen de fusie tussen kabelgiganten
Comcast en Time Warner en stelde kritische vragen aan de topman van taxibedrijf
Uber wegens privacyschendingen.

De IJslandse journalist Alda Sigmundsdóttir schreef in The Guardian dat als het
aankwam op besturen, de partij van Gnarr net zo saai was als alle andere
partijen. De Beste Partij had dat zelf al voorspeld; ze voerde weliswaar
campagne voor gratis handdoeken en een ijsbeer in de dierentuin met de naam
Björk, maar ze zeiden er meteen bij dat ze alle beloften zouden breken. Gnarr
besloot compromissen te sluiten en hij was 'really fucking good at it'. Hij
oogstte waardering voor zijn harde besluiten. Zo moest de nachtclub NASA
sluiten, hoe graag hij die ook had behouden voor zijn vrienden in de culturele
sector. Onder zijn leiding werd Reykjavik van een bankroet gered en het lokale
elektriciteitsbedrijf gereorganiseerd. Hij vertelde de inwoners dat de tarieven
ruim 20 procent omhoog moesten en ze slikten het.

Jan Jaap en Freek

Komieken worden politici die zich ook als zodanig gedragen, maar ze kunnen hun
gedrag beter uitleggen. Of zoals Gnarr zegt: 'Het is een voordeel dat we geen
gewone politieke partij zijn. Ik denk dat traditionele politici zouden hebben
geprobeerd de prijsstijging uit te stellen en dat onder het tapijt te vegen.'

Toch lijkt die saaiheid de reden dat Nederlandse komieken niet staan te springen
om de politiek in te gaan. Jan Jaap van der Wal is weleens benaderd door D66 en
onlangs door de Piratenpartij, maar hij zegt er te creatief voor te zijn: 'De
politiek wordt beheerst door consensus en fractiediscipline. Je verliest je
onafhankelijkheid, als comedian ben je dan klaar.'

'Eenmaal in de politiek ben je de lul', vindt ook Freek de Jonge. 'Je wordt
altijd dezelfde: Ronald Reagan was een conservatief, en die beëindigde de Koude
Oorlog. En Obama was de kandidaat van de hoop, maar hij slaagt er maar niet in
om Guantánamo te sluiten.'

Dat is al helemaal in Nederland het geval, want daar regeert het midden, ziet
Van der Wal. 'In Italië met Berlusconi en met de meltdown in IJsland was een
punt bereikt dat het echt niet meer kon. In Nederland is het niet zo erg, hier
gaat het om micromanagement en daar kan een komiek niet zoveel mee. Die kiest
een metafoor en houdt daar radicaal aan vast.'

Het huidige politieke systeem is niet meer dan een bestuurlijk middel om de
voordelen van de economische elite te vergroten (Russell Brand Engelse komiek en
tv-presentator)




Bekijk de oorspronkelijke pagina: ,

LOAD-DATE: 9 February 2015

LANGUAGE: DUTCH; NEDERLANDS

GRAPHIC: Beppe Grillo (Italië), Jón Gnarr Kristinsson (IJsland), Russell Brand
(Engeland), Al Franken (VS), Bhagwant Mann (India) en Tiririca (Brazilië).
Illustratie Javier Muñoz

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                               6 of 180 DOCUMENTS



                                 de Volkskrant

                           13 december 2014 zaterdag

IS importeert Red Bull en Pringles voor zijn buitenlandse strijders

BYLINE: DOOR IRENE DE ZWAAN

SECTION: Ten Eerste; Blz. 7

LENGTH: 658 woorden


Het bestuur Winnen van sympathie


Hoe Islamiti sche Staat een stad inneemt en naar zijn hand zet, maakte
rebellencommandant Shuja al-Nuweiji (41) vier maanden geleden aan den lijve mee.
Deir Ezzor was volledig omsingeld door IS. Al-Nuweiji en zijn 210 manschappen
van de al-Muhajireen ela Allah-brigade, die onderdeel uitmaakt van het Vrije
Syrische Leger, werden voor de keuze gesteld: gedood worden, de wapens inleveren
of aan de zijde van IS vechten.



De meeste strijders, zo vertelt al-Nuweiji verbitterd in een rokerig café in de
Turkse grensstad Gaziantep, kozen voor laatste optie. 'Op die manier konden ze
hun salaris behouden.'

Al-Nuweiji kreeg door IS een functie als generaal aangeboden, maar hij weigerde.
Een paar dagen later, tijdens een vergadering met zijn sterk geslonken
troepenmacht, werd hij opgepakt en naar een IS-gevangenis op het platteland van
Deir Ezzor overgebracht. Daar gebeurde iets wonderlijks. Waar veel van zijn
celgenoten het niet overleefden, werd al-Nuweiji na 20 dagen vrijgelaten. 'Ik
kreeg meegedeeld dat ik binnen 48 uur Syrië moest verlaten of anders alsnog zou
worden gedood.'

Hoge rebellenleiders als al-Nuwieji, ziekenhuischefs of andere figuren met veel
aanhang onder de bevolking gaan geregeld vrijuit, zo vertellen meerdere Syriërs
die het strijdtoneel zijn ontvlucht. Islamistische Staat vreest een opstand van
de bevolking in de steden die het beheerst en het hoopt zo sympathie te winnen.
Gewone burgers worden daarentegen zonder pardon doodgeschoten of publiekelijk
geëxecuteerd.

IS volgt zo een bewuste strategie van sympathie winnen en angst inboezemen. Het
is effectief. Terwijl andere oppositiegroepen intern verdeeld zijn en vervallen
in chaos, neemt IS juist steeds meer het bestuur in het noorden en oosten van
Syrië over.

Faussal Massher uit Deir Ezzor heeft er onderzoek naar gedaan. 'De overgang ging
stapsgewijs', zegt hij. 'In eerste instantie was IS vooral druk met het
verdedigen van de gebieden die het in handen had gekregen. Daarna kwamen de
eisen. De raadsleden (het lokale bestuur van een stad of dorp, red.) mochten
geen financiële steun meer uit het Westen aannemen en ook niet samenwerken met
de Syrische Nationale Raad.' De volgende stap was dat raadsleden werden
gearresteerd. Sommigen wisten op tijd naar Turkije te vluchten. Een aantal sloot
zich bij IS aan zodat ze hun positie konden behouden.'

Niet alleen in Deir Ezzor, ook in 'kalifaathoofdstad' Raqqa heeft IS de laatste
maanden de macht volledig overgenomen. 'Ze hebben hun eigen rechtbanken, hun
eigen ziekenhuizen en hun eigen belastingkantoren', zegt media-activist Abu
Mohammed. Als er een elektriciteitskabel in de stad of omgeving kapot is, dan
zorgt IS ervoor dat die wordt gerepareerd.' IS heeft ook de
elektriciteitsvoorziening in handen. De dorpen die volledige steun hebben
betuigd aan IS kunnen op meer stroom rekenen dan de dorpen waar zich nog
opstandelingen bevinden.

Ook de scholen in het kalifaat staan onder supervisie van IS. Die waren
maandenlang gesloten, maar openen langzamerhand weer hun deuren. Het is niet
meer als vanouds: vakken als muziekeducatie, geschiedenis, kunst, filosofie en
sport hebben plaatsgemaakt voor lessen over religie. Leraren mogen alleen nog
lesgeven als ze een speciale shariacursus hebben gevolgd. Vrouwelijke docenten
staan in khimar (een verhullend gewaad dat alleen het gezicht vrijlaat) voor de
klas.

Maar lang niet alle kinderen zijn teruggekeerd naar de schoolbanken. Ze worden
aan het werk gezet door hun ouders, die na bijna vier jaar oorlog moeite hebben
met rondkomen.

Abu Mohammed uit Raqqa beschrijft het grote verschil in welvaart tussen de
IS-strijders en burgers. Terwijl burgers in de rij staan bij de gaarkeuken die
gratis maaltijden verstrekt, doen IS-strijders zich met hun riante salarissen
tegoed aan luxeproducten zoals Pringles en Redbull. Die zijn speciaal voor de
buitenlandse strijders naar het kalifaat gesmokkeld.




Bekijk de oorspronkelijke pagina:

LOAD-DATE: 9 February 2015

LANGUAGE: DUTCH; NEDERLANDS

GRAPHIC: Shuja al- Nuweiji
Foto Mohammad Abdelazaz
Veel strijders kozen voor IS om hun salaris te behouden
Foto REUTERS

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                               7 of 180 DOCUMENTS



                                 de Volkskrant

                            12 december 2014 vrijdag

Geachte redactie

SECTION: Opinie en Debat; Blz. 27

LENGTH: 756 woorden


Naaktstrand

In haar brief van de dag van 11 december klaagt Manon de Vries uit Noordwijk
over de vele gluurders op het naaktstrand. Ze heeft het over het 'stukje strand'
dat voor naaktrecreatie beschikbaar is. De werkelijkheid is anders, zoals ik
vaak heb gemerkt op lange wandelingen langs de Noordzeekust.

Afgezien van de stukken voor kustplaatsen lijkt namelijk vaak het hele strand
naaktstrand. Daardoor zien eerzame wandelaars zich meer dan hun lief is
geconfronteerd met de blote medemens in al zijn verschijningsvormen. Dat maakt
overigens het gedrag van voyeurs op het naaktstrand zeker niet acceptabel.

René Appel, Amsterdam

Onno Hoes

Opmerkelijk is hoe juist Onno Hoes de enig juiste motivering voor zijn
terugtreden benoemt. Hij kan het de stad Maastricht niet aandoen dat er bij
voortduring commotie bestaat rond zijn persoon.

Een burgemeester die - los van de schuldvraag - telkenmale in het nieuws is over
zijn persoonlijk leven en daardoor onderwerp is van achterklap en van spot in
amusementsprogramma's en cartoons kan de stad niet vertegenwoordigen als
boegbeeld.

Dat Hoes dat begrijpt, strekt hem tot eer. Heel wat minder eervol is de
uitspraak van enkele fractievertegenwoordigers die achteraf verklaren dat Hoes
voor hun partij had kunnen aanblijven.

Het was immers zonneklaar dat de fractievoorzitters met hun beraad eerder in de
week en met hun stilzwijgen daarover fijntjes de loper naar de uitgang van het
stadhuis voor Hoes hadden uitgerold.

Peter van Vugt, Maastricht

Onno Hoes (2)

Een steunbetuiging aan Onno Hoes. Hoe doe ik dat? Ik kan geen contactadres
vinden. Ik lees/zie/hoor in de media alleen maar negatieve pesterige berichten
over hem.

Hij is er gewoon ingeluisd door een minderwaardige pesterige tv-rubriek. Ik heb
dertien jaar bij de provincie Noord-Brabant gewerkt. Was Onno Hoes daar maar
gewoon gedeputeerde gebleven. Leuk en kleurrijk. En was hij maar niet naar die
conservatieve domme Limburgse stad gegaan.

Kom maar terug naar Brabant. Wij zijn toch een tikje toleranter.

Liesbeth Witteveen, Vught

Europa

'Dat ontbreken van een gemeenschappelijke taal en cultuur is het meest wrakke
deel van het fundament onder de EU', aldus Ad van der Borght (O&D, 10 dec.) Ik
ben het met hem eens dat een lingua franca de communicatie ten goede zou komen.
Vele eeuwen lang was Latijn de taal waarin de geletterden in heel Europa met
elkaar contacten konden onderhouden en elkaars geschriften konden lezen en
begrijpen.

Het Engels zou nu de rol kunnen gaan vervullen, die het Latijn in het verleden
vervulde. Maar een gelijkschakeling van alle culturen binnen het huidige gebied
van de EU zou het fundament van de EU vernietigen. De culturele rijkdom van
Europa bestaat uit zijn culturele verscheidenheid. Alleen voor degene die de
mens wil reduceren tot homo economicus is de vorming van één ongedeelde Europese
cultuur een optie.

Herman van Bemmel, Voorschoten

Linkse malaise

Dankzij Linkse Malaise (3) van Wouter Bos (O&D, 11 december) ben ik weer
helemaal op de hoogte. Het was mij namelijk volledig ontgaan dat GroenLinks en
D66 tot de linkervleugel behoren. Bovendien was ik stellig van mening dat in het
paradijselijke Nederland alleen de gewone burger en kleine bedrijven belasting
betalen, waardoor de inhoud van de schatkist steeds magerder wordt, waardoor er
bezuinigd moet worden, waardoor sociale vangnetten moeten worden afgebroken.
Ongelooflijk toch hoe een weldenkend mens er naast kan zitten.

Henk Smit, Schagen

Linkse malaise (2)

Wouter Bos betoogt dat zetelwinst voor D66 winst is voor links. Dat is een
misverstand. De stemmenwinst die het neoliberale D66 gaat behalen, is het gevolg
van een goocheltruc: D66 weet zich met de ene hand te afficheren als een
oppositiepartij, terwijl ze met de andere hand als gedoger het regeringsbeleid
mogelijk maakt waartegen ze pretendeert oppositie te voeren. En de mensheid, die
nu eenmaal bedrogen wil worden, lijkt erin te trappen.

T. Boekman, voormalig lid van de Eerste Kamer (CPN), Amsterdam

Vluchtelingen

Ondanks een dringende oproep van de UNHCR om meer vluchtelingen op te nemen uit
Syrië, zal Nederland zich niet aansluiten bij de beschaafde landen die hun
grenzen openstellen voor meer slachtoffers van deze humanitaire ramp (Ten
eerste, 10 december). Het schaamrood steeg mij naar de kaken. Duitsland neemt 30
duizend vluchtelingen extra op, maar wij kunnen er niet meer dan 250 herbergen.
De tijd dat ik trots was op Nederland is nu wel echt voorbij. Wij worden een
kille samenleving.

Emmie van Halder, Den Haag




Bekijk de oorspronkelijke pagina:

LOAD-DATE: 9 February 2015

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                               8 of 180 DOCUMENTS



                                 de Volkskrant

                            12 december 2014 vrijdag

Burgemeester mag minder dan gewone burger

BYLINE: ANA VAN ES

SECTION: Ten Eerste

LENGTH: 807 woorden


Analyse Burgemeestersgedrag


Het noodlot van de burgemeester is dat zijn privéleven niet zo privé is. Hij
moet van onbesproken gedrag zijn en dat brak Onno Hoes op.

Een burgemeester valt zomaar, waarschuwt het ministerie van Binnenlandse Zaken
en Koninkrijksrelaties (BZK) in een advies aan alle eerste burgers van
Nederland. 'De kleine - maar in psychologisch opzicht grote - bananenschil kan
om de hoek liggen.'



Zelfs uitglijden over een privékwestie is mogelijk, bleek woensdag: Onno Hoes
(VVD) trad af als burgemeester van Maastricht na ophef over zijn heimelijk
gefilmde afspraakjes met de 20-jarige 'lokhomo' Robbie. Hoes kwam vorig jaar ook
al in opspraak wegens seksuele privé-afspraken. Ditmaal beoordeelde hij zijn
positie als onhoudbaar.

Moet een burgemeester in zijn privéleven rekening houden met de bestuurlijke
functie? Natuurlijk, zegt Douwe Jan Elzinga, hoogleraar staatsrecht in
Groningen. 'Dat is het noodlot van een burgemeester. Je bent afhankelijk van het
oordeel van burgers die niet altijd dezelfde opvattingen hebben als jijzelf.
Wijkt dat sterk af, dan ontstaan er problemen. Die kunnen penetreren richting de
privésfeer.'

Hoes is de tweede burgemeester in twee jaar tijd die aftreedt vanwege een
seksueel getinte kwestie. In 2012 moest Yorick Haan vertrekken als burgemeester
op Vlieland omdat het gerucht ging dat hij overspel zou hebben gepleegd met de
vrouw van een plaatselijke ondernemer. De Friese commissaris van de koning (VVD)
onderzocht de toedracht nauwelijks, maar gaf Haan (partijloos, met wortels in de
SP) direct zijn congé.

Wat kan een burgemeester zich privé wel en niet permitteren? Dat lijkt vooral
een kwestie van aftasten en aanvoelen. 'Gooi het hoofd niet in de nek, kijk niet
te veel in de lucht, maar goed om u heen', luidt het advies van het ministerie
van BZK aan eerste burgers. Want duidelijke richtlijnen ontbreken. Veel
gemeenten hebben zelfbedachte gedragscodes, maar die zijn niet bindend.

Officieel is er alleen dat ene artikel in het Rechtspositiebesluit
Burgemeesters: 'De burgemeester onthoudt zich van gedragingen die de goede
uitoefening of het aanzien van het ambt schaden of kunnen schaden.' Deze 'vage
norm' geldt ook voor privésituaties, zegt Elzinga. 'Een burgemeester die zich
begeeft in de marge van wat moreel aanvaardbaar is, die heeft een probleem.'

Maar voor het Genootschap van Burgemeesters is de bepaling in de Richtlijn een
dode letter. 'Die richtlijn bestaat volgens mij niet', veronderstelt de
woordvoerder van de beroepsorganisatie.

Wat mag een burgemeester privé wel en niet? De voorzitter van het Genootschap,
Bernt Schneiders (PvdA), burgemeester van Haarlem, wil er niks over kwijt.
Eerder liet hij in dagblad Trouw optekenen dat hij het optreden van Hoes
'tamelijk roekeloos' vond. 'Alle zaken die afbreuk doen aan het onbesproken
gedrag van een burgemeester, zoals in blote buik op een datingsite staan, tasten
zijn gezag aan.'

Een slippertje hoeft niet overigens fataal te zijn voor een carrière in het
lokale bestuur. Dat blijkt uit de gang van zaken rond Paul Depla (PvdA),
tegenwoordig burgemeester in Heerlen. In 2007 zei GeenStijl beelden in bezit te
hebben waarop te zien zou zijn hoe Depla - toen wethouder in Nijmegen - in het
fietsenhok van het gemeentehuis werd bevredigd door een vrouwelijke VVD-collega.
Een privékwestie, vond de gemeenteraad.

Moet je als lokaal bestuurder privé rekening houden met je publieke functie? De
dag na het aftreden van Onno Hoes wil Depla niet op deze vraag antwoorden.

Vage gedragsnormen zijn een van de oorzaken dat hier zoveel burgemeesters
sneuvelen, meer dan 50 in het afgelopen decennium, veel meer dan in buurlanden
België en Duitsland. 'Nederland is wat dit betreft het Sodom en Gomorra van de
Europese Unie', zegt Elzinga. Dat de burgemeester hier niet democratisch gekozen
is, vergroot het afbreukgevaar.

Een burgemeester die uitglijdt over een veronderstelde privékwestie, draagt de
gevolgen daarvan ook nog mee na het afleggen van de ambtsketting, weet Yorick
Haan. De gewezen bestuurder van Vlieland zag zijn politieke carrière knakken.
Tegenwoordig is hij hoofdredacteur van lokale omroep Look TV en Stadsradio
Schiedam. 'Vlieland wil ik graag achter me laten', zegt hij vanaf het
redactielokaal. 'Bij sollicitaties heb ik er nog steeds last van. Altijd komt
het weer boven.'

Eén ding heeft Hoes goed ingeschat: na een voortijdig vertrek kan het verstandig
zijn om via de rechter te knokken voor eerherstel. Hoes onderneemt juridische
stappen tegen tv-programma PowNews, dat Robbie op hem afstuurde met een geheime
camera. De kans is groot dat de rechter oordeelt dat het optreden van PowNews
onrechtmatig is. 'Dat is eerherstel waar hij straks mee verder kan', zegt
staatsrechtgeleerde Elzinga. In dat geval is er mogelijk nog een politieke
toekomst voor Hoes.




Bekijk de oorspronkelijke pagina: ,

LOAD-DATE: 9 February 2015

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                               9 of 180 DOCUMENTS



                                 de Volkskrant

                           10 december 2014 woensdag

Het fundamentele gebrek

SECTION: Opinie en Debat; Blz. 35

LENGTH: 211 woorden


Brief van de dag

Wat ik mis in het interview van Hans Wansink met Tyler Cowen (Vonk, 6 december)
en in het commentaar van Grunberg en Shitalsing (8 december), is volgens mij de
belangrijkste oorzaak van de lage bereidheid tot verhuizen voor werk. In de VS
spreekt iedereen van Texas tot Alaska dezelfde taal en heeft min of meer
dezelfde culturele achtergrond. Ik zou van Cowen wel eens willen horen hoe een
arme, laagopgeleide Fin aan een baan kan komen in Portugal. Snel Portugees leren
via een schriftelijke cursus?

Europa is een lappendeken van talen en culturen die niet of nauwelijks dezelfde
achtergrond hebben. Landverhuizers binnen Europa zijn met recht de Legal Aliens
uit het liedje van Sting.

Dat ontbreken van een gemeenschappelijke taal en cultuur is het meest wrakke
deel van het fundament onder de EU. Het maakt de communicatie en daarmee het
begrip tussen gewone burgers lastig tot onmogelijk. Dat is een veel
fundamenteler gebrek dan de wankele euro.

Helaas vrees ik dat nationalistische gevoelens binnen de EU-landen het invoeren
van een gemeenschappelijke taal altijd zullen verhinderen. Het feit dat een
Fransman Engels zou moeten leren of een Duitser Frans, of andersom, is
onverteerbaar.

Ad van der Borght, Slagharen




Bekijk de oorspronkelijke pagina:

LOAD-DATE: 9 February 2015

LANGUAGE: DUTCH; NEDERLANDS

GRAPHIC: Antonia Hrastar

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              10 of 180 DOCUMENTS



                                 de Volkskrant

                            9 december 2014 dinsdag

Langs elkaar heen, nergens met elkaar

BYLINE: VAN ONZE VERSLAGGEVERS JEROEN VISSER, WILCO DEKKER

SECTION: Ten Eerste; Blz. 6

LENGTH: 564 woorden


De sociale kloof

Ze leven in volstrekt gescheiden werelden, maar dat wil niet zeggen dat dat
problemen geeft. Van spanningen is dan ook nauwelijks sprake, zegt het Sociaal
en Cultureel Planbureau. Komen hoger en lager opgeleiden elkaar dan nergens meer
tegen? Ja, bij de bakker. En op het voetbalveld.

Hoewel lager opgeleiden en hoger opgeleiden veelal in gescheiden werelden leven,
ervaren Nederlanders weinig spanning of conflicten tussen die twee groepen. Ook
wrijving tussen jong en oud is te verwaarlozen. Dat blijkt uit onderzoek van het
Sociaal en Cultureel Planbureau (SCP).

Het SCP bevroeg 3.000 Nederlanders, verdeeld over de inkomensgroepen in het
land. Slechts 19 procent van hen ziet veel wrijving tussen hoger- (hbo-plus) en
lager opgeleiden. In oktober concludeerde het SCP nog dat hoog en laag
opgeleiden steeds meer langs elkaar leven. Vooral hoog opgeleiden trekken zich
terug in hun eigen homogene netwerken; ze trouwen met elkaar, wonen bij elkaar
(binnenstad) en sturen hun kinderen naar dezelfde school. 'Tegenstellingen zien
is iets anders dan echt conflict ervaren', concluderen de onderzoekers nu. Ook
laag opgeleiden zien een hoge opleiding als positief; het liefst zien ze dat hun
kinderen hoger worden opgeleid dan zij.

'Laag opgeleiden zien het onderwijs als een eerlijk middel om een betere positie
te verwerven', aldus hoogleraar sociologie Herman van de Werfhorst van de
Universiteit van Amsterdam. 'Het wordt niet als onrechtvaardig gezien dat de een
hoogopgeleid is en de ander niet.' Volgens Van de Werfhorst is niet zozeer
sprake van een groeiende kloof tussen de twee groepen, als wel een andere
numerieke verhouding. Het aandeel hoog opgeleiden groeide van 1 procent begin
jaren '60 tot ruim 30 procent nu. Dit heeft de perceptie sterk beïnvloed, aldus
de hoogleraar. 'Lager opgeleiden denken nu eerder dat ze zelf zijn
tekortgeschoten.'

Een andere aanwijzing dat de opleidingsverschillen geen problemen opleveren is
de breed gedeelde stelling dat Nederland een egalitaire samenleving is. Ook met
het zelfbeeld is weinig mis. De meeste ondervraagden scharen zich in de hogere
middenklasse.

Tussen andere groepen ervaren Nederlanders wel degelijk spanningen. Zo ziet 60
procent wrijving tussen autochtonen en allochtonen. Ook tussen religieuze
groepen, tussen arm en rijk en tussen werknemers en werkgevers ziet een
behoorlijke groep de relatie als 'conflictueus'. Bovendien botert het niet
tussen de 'machtige Nederlanders' en de rest van de samenleving, blijkt uit de
enquête. Hoe de elite van politici, bestuurders en economisch machtigen - de
vooral uit hoger opgeleide, oudere en autochtone mannen bestaande 'power elite'
- wordt beoordeeld, hangt vooral af van het beeld van Nederland. Van de
Nederlanders die vinden dat het met ons land de verkeerde kant opgaat, tweederde
van de respondenten, schrijft het overgrote deel (85 procent) dit toe aan de
elite. Volgens hen verschanst de elite zich in het eigen milieu, dient vooral
het eigenbelang en heeft geen contact meer met de gewone burger en wat er in
diens leven speelt. Vooral ouderen en lageropgeleiden zijn negatiever gestemd
over de elite. De laagopgeleiden ervaren ook de sterkste politieke onvrede.
Omgekeerd zijn hogeropgeleiden met een hoog beroepsniveau en luxe leefstijl
vaker tevreden.

Vooral ouderen en lager opgeleiden zijn negatief over de elite




Bekijk de oorspronkelijke pagina:

LOAD-DATE: 9 February 2015

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              11 of 180 DOCUMENTS



                                 de Volkskrant

                            9 december 2014 dinsdag

'Wutbürger' keren zich tegen Duitse gastvrijheid

BYLINE: VAN ONZE CORRESPONDENT ROLF BOS

SECTION: Ten Eerste

LENGTH: 1217 woorden


Syrische vluchtelingen

De stroom vluchtelingen uit Syrië houdt aan. De VN vraagt 130 duizend
opvangplekken. Duitsland biedt er 30 duizend, maar in de steden klinkt gemor en
niet alleen van neonazi's. 'Het zijn er te veel. En dan al die kinderen. Wat een
lawaai!'

De Duitse gastvrijheid voor Syrische vluchtelingen en andere buitenlanders
begint scheuren te vertonen. De regering in Berlijn verwachtte eerder dit jaar
200 duizend asielzoekers, waarmee de stijgende lijn van de laatste jaren zich
stevig doorzet. Ook de demonstraties tegen buitenlanders nemen toe en daar komen
niet meer alleen neonazi's en andere rechtse elementen op af. De traditionele
regeringspartij CSU speelt in op het sentiment met een voorstel buitenlanders te
verplichten ook thuis Duits te spreken.

Meer dan de Nederlandse regering heeft Berlijn de deur de afgelopen jaren
opengezet voor asielzoekers uit conflictgebieden. Naast de vluchtelingen die via
de Middellandse Zee Europa bereiken, heeft Duitsland 30 duizend Syriërs toegang
tot Duitsland beloofd.

'We willen dat landen het voorbeeld van Duitsland volgen en met ambitieuze
cijfers komen', zegt woordvoerster Ana Fontal van de European Council on
Refugees and Exiles.

Oudejaarsavond is in zicht en het is duidelijk dat de prognose van die 200
duizend verwachte asielzoekers niet ver bezijden de waarheid lag. Precieze
cijfers over 2014 zijn nog niet bekend, maar één ding is duidelijk. De toestroom
is de laatste maanden zo groot dat de autoriteiten de aanwas nauwelijks
aankunnen.

Kazernes, schoolgebouwen, vluchtelingenkampen van na de Tweede Wereldoorlog -
overal worden de asielzoekers gehuisvest. Zelfs in het Olympisch Stadion van
München werden ze ondergebracht.

Verdeeld worden ze volgens de Königsteiner Schlüssel, waarin de quota voor de
zestien Duitse deelstaten zijn neergelegd. Deelstaat Noordrijn-Westfalen krijgt
de meeste buitenlanders toebedeeld (21 procent), het kleine Saarland dient 1
procent te huisvesten.

In Beieren, de grote zuidelijke deur tot Duitsland, komen de meeste
vluchtelingen binnen, tot wel 300 per dag. Ze komen per trein en in auto's van
mensensmokkelaars. Soms worden ze in het centrum van Neurenberg uit de
smokkelbusjes gezet, met de woorden: daar is het politiebureau, meld je maar als
asielzoeker.

Waarna de vluchtelingen door de autoriteiten correct worden verspreid over het
land. Dromend van een langdurig verblijf in het land van Mercedes, Volkswagen en
Bayern Münchenspeler Bastian Schweinsteiger.

Het gevolg is dat de onrustige wereldpolitiek de gemoederen tot ver in de
binnenlanden van Duitsland flink bezighoudt. Neem Kotzenaurach in Mittelfranken,
veel verder kun je Beieren niet in. Zestig vaste bewoners, plus sinds kort ook
nog eens zestig vluchtelingen. Geherbergd in Gasthof Neue Krone, de plek waar in
andere tijden wandeltoeristen neerstreken.

Nu huizen er families uit Irak, Syrië en de Balkan in het etablissement. De
vluchtelingen tonen zich dankbaar in de gelagkamer, de dorpsbewoners mopperen:
'Het zijn er te veel. En dan al die kinderen. Wat een lawaai!'

Het zijn geluiden die je elders meer en meer hoort. Waren het eerst nog vooral
neonazi's die te hoop liepen, nu zijn het ook 'gewone burgers' die de straat op
gaan om te ageren tegen de toestroom. Zoals in Dresden, waar duizenden
'verontruste burgers' elke maandagavond demonstreren tegen de 'islamisering van
het Avondland'.

De 'Patriotische Europäer gegen die Islamisierung des Abendlandes', kortweg
Pegida, ageren zo'n beetje tegen alles wat van vreemde bodem komt. Tegen
vluchtelingen uit Afrika, tegen moslims in het algemeen, tegen de groeiende
groep Duitse salafisten, die al dan niet van plan zijn richting Syrië of Irak te
vertrekken. Het is een curieus verschijnsel. Slechts 0,4 procent van de inwoners
van Dresden is immers moslim.

De boze burgers (Wutbürger) zijn niet alleen tegen de islam, ook 'de media', 'de
euro' en de traditionele politieke partijen moeten het ontgelden. Vaak mengen
zich, volgens de politie, ook gekende neonazi's onder de menigte. Niet zelden
vallen bij de maandagse ommegangen de in Duitsland nogal beladen begrippen als
Vaterland, Heimatliebe of Heimatschutz. Marsen in andere steden zijn gepland.

In dit klimaat past de opmerkelijke oproep van de CSU, de traditionele partij in
Beieren, die eist dat migranten ook thuis Duits met elkaar gaan praten. Het is
een oproep die met de nodige spot is ontvangen ('hoe controleer je dat, met
spraakpolitie?' en: 'Hoe Duits is júllie dialect eigenlijk?'), maar het schetst
wel de gemoedstoestand in het land. Regeringspartij CSU voelt meestal uitstekend
aan wat er onder de bevolking leeft.

Tegengeluiden zijn er ook. De burgemeester van Goslar, Oliver Junk, een man van
nota bene traditionele CDU-huize, wil juist meer vluchtelingen huisvesten. Meer
dan 4.000 inwoners heeft het vakwerkstadje in Nedersaksen de laatste tien jaar
verloren, veel huizen staan leeg. 'Voor Goslar vormen vluchtelingen een kans',
zegt hij.

Junk ziet in hen niet louter mensen in nood maar toekomstige burgers en
vakkrachten, aan wie zijn vergrijzende stad steeds meer behoefte heeft. In de
wijk Jürgenohl heeft hij al zeventig huizen voor ze klaarstaan.

Niet al zijn burgers zijn het met hem eens: 'So eine Scheisse, Goslar heeft al
genoeg problemen', klinkt het op de Facebook-pagina van de burgemeester.



VN-CONFERENTIE IN GENèVE
De rijke landen moeten eind volgend jaar minstens 5 procent van de 3,2 miljoen
Syrische vluchtelingen hebben opgevangen. Dat komt neer op 160 duizend mensen.
Een aantal internationale hulporganisaties doet die oproep aan de vooravond van
de conferentie over de opvang van Syrische vluchtelingen, vandaag in Genève.

Het overgrote deel van de ontheemden heeft zijn toevlucht gezocht tot de
buurlanden van Syrië. Die zijn daardoor onder grote druk komen te staan.
Jordanië, Libanon en Turkije hebben al beperkingen opgelegd aan de instroom.

De oproep is ondertekend door onder meer Oxfam, Save the Children en Amnesty
International. Vorige week werden de Arabische Golfstaten door Amnesty
bekritiseerd omdat zij 'schandelijk' in gebreke blijven. De Golfstaten hebben
nog niet één Syriër opgevangen.

De VN-vluchtelingenorganisatie Unhcr, die de conferentie in Genève heeft belegd,
hanteert een iets lager streefcijfer: 130 duizend. Net als de 160 duizend omvat
dit getal ook degenen die al tot de rijke landen zijn toegelaten. Inmiddels
hebben ruim 43 duizend Syriërs opvang gekregen in 25 landen, voor het merendeel
in Europa. Duitsland is met 30 duizend veruit het meest genereus. Nederland
staat voor 250 op de rol.

Hulporganisaties zijn vooral kritisch over Groot-Brittannië, dat tot nu slechts
90 Syriërs heeft toegelaten. 'Nauwelijks genoeg om een dubbeldeks bus te vullen.
Het is echt behoorlijk schokkend', zegt Anna Musgrave van de Britse Refugee
Council.

In de aanloop naar de conferentie vandaag heeft een aantal Europese landen al
gezegd meer Syrische vluchtelingen te willen opnemen. De Unhcr wil voorrang
geven aan de kwetsbaarste groepen onder de vluchtelingen: mensen met medische
problemen, slachtoffers van marteling en vrouwen en meisjes die extra risico
lopen.

We willen dat landen het voorbeeld van Duits- land volgen en met ambitieuze
cijfers komen (Ana Fontal, European Council on Refugees en Exiles)




Bekijk de oorspronkelijke pagina: ,

LOAD-DATE: 9 February 2015

LANGUAGE: DUTCH; NEDERLANDS

GRAPHIC: In verschillende Duitse steden waren demonstranten tegen het
asielbeleid. In Dresden gingen zo'n 10 duizend betogers de straat op en in
Düsseldorf slechts 400. In beide steden waren ook tegendemonstranties.
Foto Sean Gallup / Getty

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              12 of 180 DOCUMENTS



                                 de Volkskrant

                            8 december 2014 maandag

In België is nu alles zwart of wit

BYLINE: LEEN VERVAEKE

SECTION: Ten Eerste

LENGTH: 1158 woorden


Vlamingen van links tot rechts rouwden zaterdag bij de begrafenis van de zanger
Luc De Vos. Toch een nare rel op Twitter: wie mag de rocker claimen? Het tekent
de sfeer in het land. Door


Luc De Vos was een groot artiest, daar zijn alle Vlamingen het over eens. De
zanger, die vorige week op 52-jarige leeftijd overleed en zaterdag in Gent werd
begraven, was een vertolker van het Vlaamse underdoggevoel, zo stond het in tal
van emotionele necrologieën. Hij was de held van een generatie, de chroniqueur
van het klein verzet. Maar tussen alle eerbetuigingen klonk ook een valse noot.



Want was de zanger nou links of rechts? Was hij voor of tegen de
Vlaams-nationalisten van de N-VA?

Nog maar een paar uur na zijn dood ontstak op Twitter en Facebook een rancuneus
debat over de vermeende politieke voorkeuren van de Vlaamse rocker. De held van
heel Vlaanderen moest postuum nog even politiek worden ingelijfd. Tot
wederzijdse woede: 'Links pikt Luc De Vos in. Hoe schaamteloos kan je zijn. Naar
zijn uitvaart gaan, maar geen respect hebben voor zijn symbool', twitterde Willy
de Sterck zaterdag. 'Zum kotsen hoe NVa aanhang dood van lucdevos misbruikt om
links aan te vallen', liet 'JosPorsche' op 30 november weten.

Het is tekenend voor de sfeer in België en vooral voor die in Vlaanderen. Het
politieke debat is de afgelopen maanden scherp en agressief geworden. Tot in het
parlement wordt geschreeuwd en gescholden: de socialistische oppositieleidster
Laurette Onkelinx maakte staatssecretaris Theo Francken van Asiel en Migratie
meermalen uit voor 'racist' en 'homofoob'.

'Het doet me denken aan de opkomst van het Vlaams Belang', zegt Pieter Bauwens,
hoofdredacteur van het Vlaams-nationalistische medium Doorbraak. 'Toen vielen
families uit elkaar omdat een familielid op de lijst van het Vlaams Belang
stond. Zo erg is het nu nog niet, maar men creëert eenzelfde sfeer. Mensen
worden verengd tot hun politieke voorkeur.'

'Langs twee kanten houdt men zich amper in', zegt Walter Pauli, politiek
commentator van het weekblad Knack. 'De N-VA wil niets te maken hebben met
vakbondslui, zegt zelfs luidop dat ze honden wil inzetten tegen betogers. En
omgekeerd ziet Franstalig links - vakbonden en partijen - amper onderscheid
tussen de N-VA en fascisten. Er is geen plaats meer voor nuance.'

Bauwens en Pauli behoren niet tot hetzelfde kamp, maar ze schreven vorige week
allebei een opiniestuk met eenzelfde boodschap. Ze namen stelling tegen de
politieke inkapseling van zanger Luc De Vos en tegen de scherpe polarisatie.

'Het maatschappelijke debat in Vlaanderen is al een tijdje aan het verzieken',
schreef Bauwens. 'De laatste tijd loopt het de spuigaten uit. Ergens is een
nieuw geloof ontstaan: dat er in Vlaanderen twee verschillende mensensoorten
bestaan, dat deze niet gelijkwaardig zijn, dat de enen neoliberale
gefrustreerden zijn en de anderen oud-linkse idioten. Iedereen moet in een hokje
- de doden zijn geen uitzondering.'

'Luc De Vos had fans bij Vlaamse bedrijfsleiders, onder Vlaamse academici en in
Vlaamse vakbondskringen', schreef Pauli. 'Hij is in Gent geliefd en ook in
Antwerpen. En er is geen Chiro-kampvuur meer of een leider met gitaar zet Mia
in, en alle meisjes zingen mee. Dan ben je dus Vlaams erfgoed: als je muziek en
je teksten geliefd zijn bij Vlamingen van elke rang en stand, bij oud en jong en
bij links en rechts.'

De twee zijn allebei scherpe opiniemakers, de eerste vanuit
Vlaams-nationalistische hoek, de tweede staat bekend als links. Ze houden van
het debat, maar dan met argumenten. Niet de scheldpartijen en karikaturen die ze
nu in België zien, de parlementsleden die elkaar voor fascist of collaborateur
uitmaken, de stakers en werkwilligen die elkaar de huid vol schelden.

'Ik stond altijd bekend als een vlijmscherpe commentator', zegt Pauli. 'Nu zie
ik met verwondering hoe, door zowel links als rechts, oneindig veel scherpere
dingen worden geschreven. Het heeft natuurlijk ook te maken met de hufterigheid
van de sociale media. Als je de toon op Facebook bekijkt: dat is geen kritiek,
dat is spuwen en braken. Het honorabele meningsverschil is verdwenen.'

Ze kunnen het wel verklaren: de polarisatie heeft alles te maken met de
regeringsdeelname van de N-VA. De Vlaams-nationalisten hakten tijdens de vorige
regeringsperiode hard in op de Parti Socialiste van premier Elio Di Rupo en
krijgen nu, zou je kunnen zeggen, een koekje van eigen deeg.

'De N-VA is hard tekeer gegaan tegen Di Rupo', zegt Pauli. 'Ze krijgen nu een
spiegel voorgehouden.'

Maar waar de regering-Di Rupo de aanvallen nog met de glimlach trachtte te
pareren - de regering hoopte immers nog kiezers van de N-VA terug te winnen -
slaan de huidige regering-Michel en vooral de N-VA keihard terug. De stakingen
die de vakbonden al weken achtereen organiseren - de derde grote staking is
vandaag in Brussel - worden bij de N-VA afgedaan als belachelijke
achterhoedegevechten. Waarop de stakers natuurlijk nog een tandje bijzetten.

Zo'n confrontatiepolitiek is niet gebruikelijk in België, waar brede
coalitieregeringen de scherpste tegenstellingen altijd uitvlakten. Maar met een
regering van gelijkgezinden, immuun voor de druk van de vakbonden en oppositie,
is dat aloude consensusmodel op de helling gezet. Nu is het alle remmen los, in
de politiek, bij de vakbonden, maar ook onder gewone burgers, die door de
stakingen gedwongen zijn een kamp te kiezen.

'Ik vind het een positieve evolutie dat we als Vlamingen onze alomtegenwoordige
schroom wat afleggen', zegt Pauli. 'Maar we zijn van het ene uiterste in het
andere uiterste vervallen. Van een Vlaanderen waar men kritiek en ruzies uit de
weg ging, zijn we omgeslagen in een relcultuur. De fase van het gewone debat
hebben we overgeslagen.'

'Ik vrees dat die polarisatie soms tot breuken leidt in de maatschappij', zegt
Bauwens. 'Dat mensen op den duur geen vrienden meer hebben met een andere
politieke overtuiging, dat banden worden verbroken. Op Facebook las ik
commentaren: hoe kun je nu Luc De Vos goed vinden en toch op N-VA stemmen? Als
alle nuance uit het debat is verdwenen, dan hebben we toch een probleem.'





Derde actiedag treft vandaag Brussel

Brussel zal maandag nagenoeg plat gaan als gevolg van acties van vakbonden tegen
de bezuinigingsplannen van de Belgische regering. Het treinverkeer van en naar
de Belgische hoofdstad valt stil, de nationale luchthaven Zaventem verwacht
grote hinder en ook bussen, trams en metro's zullen maandag niet uitrijden. Er
worden veel files verwacht. Maandag rijden er helemaal geen treinen tussen
België en Nederland, dinsdag is er kans op uitval van treinen.

Op Facebook las ik commentaren: hoe kun je nu Luc De Vos goed vinden en toch op
N-VA stemmen? (Pieter Bauwens hoofdredacteur van het Vlaams-nationalistische
medium Doorbraak)

Van een Vlaanderen waar men kritiek en ruzies uit de weg ging, zijn we
omgeslagen in een relcultuur (Walter Pauli politiek commentator van het weekblad
Knack)




Bekijk de oorspronkelijke pagina:

LOAD-DATE: 9 February 2015

LANGUAGE: DUTCH; NEDERLANDS

GRAPHIC: De kist met het lichaam van Luc De Vos wordt de Sint-Pieterskerk in
Gent binnengedragen. Vele honderden bewonderaars bewezen hem de laatste eer.
Foto Jasper Jacobs / Belga

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              13 of 180 DOCUMENTS



                                 de Volkskrant

                            5 december 2014 vrijdag

Geloven de Russen hun leider nog?

BYLINE: VAN ONZE CORRESPONDENT, OLAF KOENS

SECTION: Ten Eerste; Blz. 1

LENGTH: 644 woorden


Reportage -- In Moskou tijdens Poetins jaarrede


De intrige is voorbij, de McDonald's is weer open. Bij het hamburgerrestaurant
aan het Poesjkinplein, de eerste McDonald's in de Sovjet-Unie, vielen een paar
maanden geleden inspecteurs binnen. Er was iets mis met de hygiëne, zeiden ze.
De werkelijke reden was politiek: het Westen heeft sancties afgekondigd, dan
slaan wij terug. De autoriteiten namen de fastfoodketen onder de loep en in een
opwelling van anti-Amerikanisme werden er een dozijn op stel en sprong gesloten.



Donderdag, de dag van president Vladimir Poetins jaarlijkse toespraak tot de
twee kamers van het Russische parlement, begon met een terreuraanslag in
Tsjetsjenië. Islamistische opstandelingen voerden aanvallen uit, het leger
schoot terug. In afwachting van de speech van de Russische leider steeg korte
tijd de waarde van de roebel. Even later hervatte deze de duik omlaag. Wie niet
oplet denkt nieuws te lezen uit 1994 in plaats van 2014.

Tekst en uitleg over de roebelcrisis kwam er niet. Volgens de Russische
president is het allemaal de schuld van het Westen. 'Steeds wanneer iemand denkt
dat Rusland te sterk, te onafhankelijk is, worden sancties als instrument
ingezet', zei Poetin. Als de Krim niet geannexeerd zou zijn zou het Westen 'wel
een ander doel hebben gevonden om Rusland beperkingen op te leggen als groeiende
mogendheid'.

De cliëntèle van de hoofdstedelijke McDonald's gelooft hier maar weinig van.
'Dat is allemaal geknipt voor televisie. We houden in Rusland heus wel van
Amerika. Kijk om je heen', lacht een jongen. 'Alles is duurder geworden', klaagt
zijn vriendin. 'We hebben er alleen de Krim voor teruggekregen. Wat koop je daar
nou voor?'

In Moskou is er geen betere lakmoesproef dan de McDonald's. De muzikanten, de
schrijvers en oppositiefiguren hebben hun pleisterplaatsen in cafés en
restaurants verderop, het gewone volk eet in de hamburgertent. Studenten,
families met kinderen, gastarbeiders en zakenlieden met plotselinge trek. 'Ik
volg het nieuws niet meer', vertelt een man die zijn stropdas losser trekt en
snel een hap in een Big Tasty zet. 'Het is als de oude Sovjettijd: als het in de
krant staat zal het wel niet waar zijn', lacht hij.

Slechts een man op leeftijd verklaart op plechtige toon dat hij het standpunt
van de Russische president volledig onderschrijft. 'Het is genoeg geweest,
altijd maar die westerlingen die zich met ons grootse land en onze eigen
politiek bemoeien! Wie met een zwaard naar Rusland komt, zal aan dat zwaard
sterven!', roept hij luidkeels. Niemand kijkt op of om.

De roebelcrisis legt de vinger op de zere plek. Wanneer de economie groeit en
het volk langzaam maar zeker kan profiteren van de olie- en gasbaten, bemoeit
het volk zich niet te veel met politiek. Dat is het stille verbond van Vladimir
Poetin. Aan die economische groei lijkt een eind te komen. Voor volgend jaar
voorspelt de Russische overheid een recessie. Uitgaven worden uitgesteld,
ziekenhuizen gesloten.

Toch is Poetin populair. Pal naast de McDonald's aan het Poesjkinplein zit een
kleine winkel waar T-shirts met daarop de Russische leider worden verkocht. In
alle mogelijke poses. Met zonnebril, met een machinegeweer, te paard. Poetin
zoals we hem kennen.

'Ze vliegen weg', zegt Dimitri, de slungelige kassajongen. De populairste?
Poetin met de tekst 'Wij laten de onzen niet stikken'. Het prijskaartje: 1.190
roebel. 'Omgerekend 35 dollar', aldus Dimitri. Maar dat klopt niet langer. Met
de huidige koers is 1.190 roebel 22 dollar, amper 18 euro. Dimitri legt later
uit dat dit niet zomaar een baan is; dat hij ook werkelijk achter de Russische
leider staat. 'Hij doet een hoop goeds voor ons land. Ik geloof echt in hem.'

De vraag is hoelang nog.

PAGINA 4
Poetin: Westen wil Rusland slopen

'Net de Sovjettijd: als het in de krant staat, zal het wel niet waar zijn'




Bekijk de oorspronkelijke pagina:

LOAD-DATE: 9 February 2015

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              14 of 180 DOCUMENTS



                                 de Volkskrant

                           4 december 2014 donderdag

Kunst tegen oliegeld in Tate

BYLINE: PATRICK VAN IJZENDOORN

SECTION: V Opening; Blz. 21

LENGTH: 850 woorden


MUSEUM sponsoring


Moet het Tate museum in Londen sponsor BP de deur wijzen? Een
kunstenaarscollectief eist om te beginnen openheid over de omvang van de steun.
'Er leeft ongemak binnen Tate.'

Ook in Nederland zijn oliemaatschappijen als sponsor actief in de museumwereld.
Oliegigant Shell is partner van onder meer het Van Gogh Museum in Amsterdam en
De Kunsthal in Rotterdam, en droeg tevens financieel bij aan de uitbreiding van
het onlangs heropende Mauritshuis in Den Haag. Zo is de Nederlandse Aardolie
Maatschappij (NAM), die sinds in 2011 de oliewinning in Schoonebeek hoofdsponsor
van het Drents Museum in Assen. Tabaksfabrikant Japan Tobacco International
(JTI) is een van de grote sponsors van het Rijksmuseum. Protesten door
actiegroepen zijn hier tot dusver uitgebleven.



shell in nederland

De affiche van Atkinson, een verwijzing naar een BP-olieramp.

'SCHILDERIJ VAN DEEPWATER HORIZON-EXPLOSIE WINT TURNER PRIJS.' Deze tekst sierde
deze week een billboard van de Londense krant The Evening Standard. Wel, niet
echt. Het was een pastiche van de activistische kunstenaar Conrad Atkinson. Met
de verkoop van 75 gesigneerde afdrukken van The oil ship, zoals dit werk heet,
steunt hij Liberate Tate, de actiegroep die al jaren strijdt tegen de sponsoring
van de Tate-musea in Londen door oliegigant BP. Saillant detail: Tate bezit tien
kunstwerken van Atkinson.

Dat Liberate Tate de 74-jarige kunstenaar heeft weten te strikken voor haar
zaak, is een grote stap. Sinds begin 2010 probeert de groep Tate Modern en Tate
Britain zover te krijgen om af te zien van giften van een milieuvervuilende
onderneming. Het collectief werd gevormd tijdens een Tate workshop over het
thema 'ongehoorzaamheid', waarbij niet mocht worden gesproken over sponsoring.
Dat werkte averechts. Enkele maanden later kreeg de strijd een impuls toen een
explosie op BP's olieplatform Deepwater Horizon een milieuramp veroorzaakte in
de Golf van Mexico

Door de jaren heen heeft het collectief, bestaande uit kunstenaars en gewone
burgers, artistieke acties georganiseerd, waaronder het met olie overgieten van
een naakt groepslid in een museumzaal van Tate. Tevens gaf het Tate Modern,
gevestigd in een oude krachtcentrale aan de zuidoever van de Theems, een 1.500
kilo wegende wiek van een windturbine, een gift die werd geaccepteerd. Ten tijde
van de recente Malevich-tentoonstelling wapperde een tiental demonstranten in de
turbinehal met een groot zwart, malevicheaans doek, dat een zwart gat moest
voorstellen.

Tate is bedreven in het werven van sponsors. In januari werd bekendgemaakt dat
de Zuid-Koreaanse autofabrikant Hyundai voor miljoenen mee zal betalen aan
nieuwe kunstprojecten, als opvolger van Unilever.

Hoe groot de bijdrage van BP is , wil bedrijf noch museum onthullen. De
actievoerders proberen het museum langs juridische weg te dwingen om die
informatie vrij te geve. Ze lijken daarbij de wind mee te hebben. In september
moest Tate gedwongen verschijnen voor het Informatie Tribunaal, dat nog voor het
eind van het jaar zal beslissen of Tate opening van zaken moet geven. Ook al gaf
het museum in de procedure aan dat het vreest voor 'intensivering van het
protest' als de precieze cijfers openbaar worden.

De olieboer is al sinds 1990 sponsor en volgens Tate dragen hun giften ertoe bij
dat belangstellenden de vaste collecties gratis kunnen bezoeken. BP schenkt ook
geld aan de National Portrait Gallery, The British Museum en de Royal Opera
House op Covent Garden, inclusief gratis toegankelijke concertante
opera-uitvoeringen op Trafalgar Square. Ook de sponsoring door concurrent Shell
van klassieke concerten aan de Southbank, pal voor haar Londense burelen, roept
verzet op.

Volgens kunstdocent Tony, lid van het collectief, sorteert de actie langzaam
effect. 'Er leeft ongemak binnen Tate, maar de top heeft de touwtjes in handen
en bovendien is oud BP-topman John Brown voorzitter van het stichtingsbestuur.'


Tijdens de algemene ledenvergadering aanstaande vrijdag zal Tate-lid Lena, een
milieuactiviste, haar stem verheffen. 'Tate kan makkelijk zonder BP. Om je een
idee te geven: de leden zijn goed voor vijf miljoen. Oliegeld is gewoon niet
meer pluis, net zoals tabaksgeld.'

Toevallig was het Atkinson die een kwart eeuw geleden met The art of tobacco
protesteerde tegen de sponsoring van de National Portrait Gallery-prijzen door
sigarettenmerk John Player. Dit j'accuse-schilderij had dezelfde opzet en
vormgeving als The oil ship.

Sponsor geweerd bij biënnale

Na protest van een aantal deelnemende kunstenaars brak de kunstbiënnale van
Sydney in Australië in maart van dit jaar met hoofdsponsor Transfield Services.
Het bedrijf is betrokken bij omstreden detentiekampen voor bootvluchtelingen op
afgelegen eilanden voor de kust van Australië. De voorzitter van de biënnale,
Luc Belgiorno-Nettis, stapte op. Hij is de zoon van een van de initiatiefnemers
van de biënnale, die ook oprichter is Transfield. Onder de kunstenaars die
protest aantekenden bevond zich een aantal Nederlandse kunstenaars, onder wie
Nicoline van Harskamp en Sara van der Heide.




Bekijk de oorspronkelijke pagina:

LOAD-DATE: 9 February 2015

LANGUAGE: DUTCH; NEDERLANDS

GRAPHIC: Actie van Liberate Tate in de hal van het museum, een jaar na de
olieramp in Mexico.
Foto AP
X

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              15 of 180 DOCUMENTS



                                 de Volkskrant

                            3 december 2014 woensdag

Belast dure voetballers en de spanning is terug

BYLINE: TSJALLE VAN DER BURG IS ECONOOM EN AUTEUR VAN HET BOEK FOOTBALL
BUSINESS.

SECTION: Opinie en Debat; Blz. 33

LENGTH: 685 woorden


Europees voetbal


Voer een heffing in op voetballers naar rato van het kapitaal van de club en
voetbal is weer leuk.

Het voetbal wordt minder leuk. In veel com petities neemt de spanning af. Zo
zijn er nog maar weinig clubs die kans hebben de Champions League te winnen en
Ajax zit daar niet bij. Verder wordt de status en dus de aantrekkingskracht van
de competities in kleine landen op den duur sterk aangetast door de uitstroom
van talent en dat geldt ook voor onze Eredivisie. Natuurlijk kan een jongen uit
Amsterdam dan supporter van Barcelona worden, om zo de club van zijn dromen
kampioen van een topland als Spanje te zien worden, of winnaar van de Champions
League. Maar hij zal de winst dan niet in het stadion vieren. Barcelona is ver
weg en Camp Nou heeft maar 99.000 plaatsen. De jongen zal dus voor de tv
juichen, mogelijk in z'n eentje omdat de buurjongen voor Arsenal is. Toch minder
leuk.



Intussen worden kaartjes duurder en betalen tv-kijkers soms voor beelden die
vroeger gratis waren. Hier valt het nog mee, maar de goedkoopste seizoenkaart
van Arsenal kost al 1.250 euro. Het topvoetbal wordt minder bereikbaar voor de
gewone man.

Hoe reageert de politiek hierop? Die laat het gebeuren. Veel politici denken
tegenwoordig dat ze vooral niet te idealistisch moeten zijn. De economie is door
de globalisering toch niet meer maakbaar. Als de overheid een maatregel neemt
die Philips flink schaadt - een ouderwets hoge winstbelasting bijvoorbeeld - dan
verhuist Philips naar het buitenland.

Maar voetbal is anders. Alle echt grote clubs zijn gevestigd in de Europese
Unie. En dat zal zo blijven. Arsenal kan niet naar New York verhuizen, want dan
verliest het bijna alle fans. En dus heeft de Europese overheid in principe
macht over de voetbalclubs.

Die macht moet men nu gebruiken. Ik stel een progressieve sociale heffing voor.
Daarbij moet een grote club als Arsenal voor elke euro die ze aan
spelerssalarissen uitgeeft, één euro besteden aan maatschappelijke doelen. Het
kan gaan om projecten tegen schooluitval of om steun aan amateurverenigingen.
Door de heffing houdt Arsenal veel minder geld over voor spelers, wat het elftal
zal verzwakken.

Feyenoord wordt wat minder hard aangepakt: voor elke euro die de club aan
spelers betaalt, moet ze 20 cent investeren in sociale projecten. Bij Cambuur
gaat het om slechts 5 cent, zodat deze club de spelers bijna evenveel salaris
kan bieden als voorheen. Cambuur krijgt zo meer kans tegen Feyenoord, en
Feyenoord scoort vaker tegen Arsenal. Prima, ook omdat de Kuip meer sfeer heeft
dan Arsenals dure Emirates Stadium en supporters meer van een overwinning laat
genieten.

Kan de sector het geld van de heffing wel missen? Zeker. De clubs uit de Premier
League verdienen tegenwoordig 53 keer zoveel als in 1960 (na correctie voor
inflatie). Ook elders in Europa zijn de inkomsten spectaculair gestegen. De
hogere inkomsten zijn vooral gebruikt om spelers meer te betalen. Door nu de
heffing op de uitgaven aan spelers te laten drukken, gaan de spelers minder
verdienen zonder dat de clubs er zelf op achteruitgaan. Omdat de heffing het
hoogst is bij de topclubs, worden vooral de topspelers flink getroffen. Maar ze
worden nog steeds miljonair.

We kunnen het voetbal dus net zo spannend maken als de meerderheid van de
Europese voetballiefhebbers wil. En er komt dan ook meer geld voor sociale
projecten. Te idealistisch? Economisch gezien zeker niet.

Maar is het politiek haalbaar? Het gaat hier om een voetbalbeleid dat gevestigde
belangen aantast en alleen maar van de grond kan komen na een hard politiek
gevecht dat flink wat jaren kan duren. De vraag is dus of er politieke partijen
zijn die voor de mensen willen vechten of de voetbalfans liever in de kou laten
staan. Durft bijvoorbeeld de PvdA, waar men zo graag beweert dat alle
partijleden (klein)- kinderen van Den Uyl zijn, de uitdaging aan of wordt de
verwijzing naar de vechter van vroeger vooral voor de bühne gemaakt? Eén ding is
zeker: of het voetbal leuk blijft of niet, hangt vooral af van de politiek.

Zo krijgt Cambuur meer kans tegen Feyenoord




Bekijk de oorspronkelijke pagina:

LOAD-DATE: 9 February 2015

LANGUAGE: DUTCH; NEDERLANDS

GRAPHIC: TSJALLE VAN DER BURG

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              16 of 180 DOCUMENTS



                                 de Volkskrant

                            2 december 2014 dinsdag

In Duitsland valt voetbal nog werkelijk te beleven

BYLINE: WILLEM VISSERS

SECTION: Sport; Blz. 30

LENGTH: 584 woorden


Ruimte op links


Vergeet soms rustig de Champions League, die elitaire verdeel- en
heerscompetitie van de UEFA. Denk even niet aan Chinezen die ADO Den Haag al
maanden tarten om een miljoenenbedrag, bedoeld voor overname. Lach een dag om
publieksvervoerders die PSV - Feyenoord op een dinsdag onmogelijk maken. Verban
gedachten aan al dat kunstgras, dat het betaald voetbal steriliseert, hetgeen
een lezer onlangs verleidde tot de fraaie constatering dat het voetbal het
contact met Moeder Aarde verliest. Keer af en toe terug naar de rauwe doch
vriendelijke werkelijkheid om het spel ouderwets te beleven, te ondergaan.



Met vijf vrienden bezochten we zondag dus FC Sankt Pauli - Kaiserslautern (1-3)
in Hamburg. Sankt Pauli, cultclub uit de Tweede Bundesliga, roversnest van
politieke correctheid, van voetballers in bruine shirts, met op de hoekvlaggen
doodshoofden als symbool van piraten, krakers en anarchie. Rockers, zwervers,
stickerplakkers, aanhangers van Che Guevara, graffitispuiters, allemaal
samengedromd in de snijdende kou, met de ene keer ruige en dan weer gezellige
muziek, in een volkswijk met hoeren, vrijbuiters, yuppen en buitenlui.

De bijna 25 duizend in stadion Am Millerntor zingen om een doelpunt of
filosoferen over het leven. Duizenden van hen staan gewoon op een stukje beton,
want dat kan en mag in Duitsland. De staanplaats is het ereschavot van de gewone
man. Staan zingt ook lekkerder, met een pul bier zorgzaam aan de borst geklemd.


Duitsland, het land van de wereldkampioen, is de hipste voetbalnatie ter wereld.
Clubs zijn van de clubs zelf, prachtige stadions zitten barstensvol en de media
maken het voetbal nog groter dan het al is. Weekblad Kicker kwam met een
fascinerende special over de 2. Bundesliga onder de titel: de beste tweede liga
van de wereld. Dat komt - lees even mee, heren bazen van de eredivisie - ook
door de grotere solidariteit tussen het hoogste en het lagere niveau.

Sankt Pauli neemt in die broederschap van succes een aparte plaats in. Toen de
club een paar jaar geleden een nieuwe tribune wilde bouwen, werd geld geleend
van supporters, om het later met rente terug te betalen. Supporters doen
gemiddeld gesproken ook niet zo onaardig tegen elkaar. Ze schreeuwen en schelden
minder. Over voetballend Duitsland is een weldadige rust gekomen.

Valt er dan niets aan te merken op het succes? Ach jawel. Bas Dost, de spits die
niet naar Feyenoord wilde omdat hij voor weer een kans ging bij Wolfsburg, viel
voor de tweede keer tijdens deze competitie in. In de 92ste minuut mocht hij
opdraven om de tijd vol te spelen tegen Borussia Mönchengladbach. De loopbaan
van de eens zo veelbelovende aanvalsleider marginaliseert. Maar aan zijn
beslommeringen kan Duitsland weinig doen. Wat verder opvalt: Bayern München
groeit zo groot, dat de Bundesliga bovenin steeds meer van zijn spanning
verliest - een gevaarlijke ontwikkeling voor de continuïteit van het succes.
Topclub Borussia Dortmund daarentegen staat laatste.

En in de 2. Bundesliga geldt datzelfde voor Sankt Pauli, dat ontieglijk slecht
voetbal liet zien zondag. Maar de mannen, vrouwen en kinderen in het stadion
wekten niet de indruk werkelijk te lijden onder de dreigende ondergang van hun
favorieten. Duitsers hebben zelfs een prettige manier van relativeren gevonden.
Ja, het zijn waarlijk vreemde tijden.

Reageren?
ruimteoplinks@volkskrant.nl
Twitter @vkwillemvissers

Rockers, zwervers, graffitispuiters, allemaal samen in de snijdende kou in een
volkswijk




Bekijk de oorspronkelijke pagina:

LOAD-DATE: 9 February 2015

LANGUAGE: DUTCH; NEDERLANDS

GRAPHIC: Op de statribune bij Sankt-Pauli.Foto An-Sofie Kesteleyn

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              17 of 180 DOCUMENTS



                                 de Volkskrant

                           29 november 2014 zaterdag

De week in wetenschap

BYLINE: ENITH VLOOSWIJK

SECTION: Sir Edmund; Blz. 4

LENGTH: 386 woorden


Het kabinet wil dat wetenschappelijk onderzoek nog 'maatschappelijk relevanter'
wordt. Fijn voor de 'topsectoren', minder prettig voor oudheidkundigen.


Je zult als wetenschapper maar gespecialiseerd zijn in archaïsche en klassieke
Griekse poëzie, met speciale interesse voor Hesiodus, de vrouwendichters en de
klassieke tragedie. Probeer zulke onderwerpen maar eens te slijten aan nationale
en Europese subsidieverstrekkers, ze zien je al aankomen!



Heeft Griekse poëzie iets bij te dragen aan het Nederlandse topsectorenbeleid?
Is het bedrijfsleven soms geïnteresseerd in onderzoek naar Hesiodos? Vallen
vrouwendichters te koppelen aan veiligheid, voedselzekerheid, klimaat en andere
thema's die Europa belangrijk vindt? Nee? Ga dan maar in de rij staan voor een
lot uit de NWO-loterij dat 'persoonsgebonden financiering' heet, of een ander
stimuleringsprogramma. De kans op een hoofdprijs is vergelijkbaar met die van de
postcodeloterij.

Het omzetten van nieuwsgierigheidsgedreven onderzoek in geldgedreven voorstellen
is voor zulke wetenschappers daarom een kunst die je maar beter kunt beheersen.
André Lardinois, hoogleraar Grieks aan de Radboud Universiteit, is er bedreven
in. Samen met collega's uit Leiden, Amsterdam en Groningen bedacht hij een nieuw
onderzoeksprogramma, 'anchoring innovation'. Het gaat over de maatschappelijke
acceptatie van innovaties, bestudeerd aan de hand van voorbeelden uit de
oudheid. Wel geniaal, een 'lastig' vakgebied verkopen door het op te hangen aan
een sexy kapstok als innovatie. Maar de hoofdprijs zat er nog niet in.

De Wetenschapsvisie die het kabinet deze week presenteerde, bevat plannen voor
een wetenschapsagenda. Volgens dat plan stemmen universiteiten hun onderzoek
straks nog meer af op maatschappelijk relevante thema's, wat moet leiden tot
'excellent' en 'nuttig' onderzoek. De thema's staan nog niet vast, maar reeds
genoemde opties zijn kwaliteit van leven, big data, circulaire economie en
omgaan met onvoorspelbaarheid.

Ik zie de Lardinoissen van academisch Nederland al in hun handen spuwen. Weer
zullen ze maanden kwijt zijn aan het schrijven van 'maatschappelijk relevante'
voorstellen. Het schijnt dat gewone burgers al polderend mogen meebeslissen over
de thema's, dus ik doe hierbij alvast een voorzet: academische vrijheid.




Bekijk de oorspronkelijke pagina:

LOAD-DATE: 9 February 2015

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              18 of 180 DOCUMENTS



                                 de Volkskrant

                           27 november 2014 donderdag

'Arbeiderskerk' zet zich schrap

BYLINE: VAN ONZE VERSLAGGEVER GUIDO VAN EIJCK

SECTION: Ten Eerste; Blz. 11

LENGTH: 811 woorden


Reportage Gevecht om Onze Lieve Vrouw van Goede Raad


Het kerkbestuur wil de gekraakte Onze Lieve Vrouw-kerk in Beverwijk terug
hebben. Woensdag troffen kraakparochianen en kerknotabelen elkaar in de
Haarlemse rechtbank.

Het was even twijfelen: naar binnen door de deur of via het raam. Het werd de
deur. 'Ik had toevallig nog een breekijzer thuis liggen', blikt de
gepensioneerde Bets van Rookhuizen terug op de ochtend van 1 april 2010 toen zij
de Onze Lieve Vrouw van Goede Raadkerk in Beverwijk van de ondergang wilde
redden.



Binnen zaten de ijzeren platen al tegen de kerkdeuren, maar een van de gelovigen
had een sleutel van de kerkdeur. Met z'n tienen drongen de gelovigen het
gebedshuis binnen en braken het bijgebouw open. De kraak was gelukt.

Woensdagochtend, bijna vijf jaar later, is Van Rookhuizen met dertig
medestanders per bus onderweg naar de rechtbank in Haarlem. Ze zijn gedagvaard
door het parochiebestuur dat eigenaar is van de kerk, een monumentaal pand. Het
parochiebestuur wil de bezetters weg hebben. In 2010 stemde bisschop Jos Punt
van Haarlem-Amsterdam in met de sluiting van de kerk, die nu in de uitverkoop
staat.

Het Beverwijkse kerkbezoek loopt al jaren terug en de tekorten lopen op. In 2013
eindigde de parochie voor bijna twee ton in de rode cijfers. Bovendien heeft
Beverwijk nog een katholiek gebedshuis, de Heilige Agathakerk. Daar werd al eens
veel geld ingestoken toen sluiting dreigde.

Tot grote onvrede van de bezoekers van de Goede Raad. 'We worden gezien als een
arbeiderskerk', vat Hes Lagerhand (73), een van de busreizigers, het sentiment
samen. Lagerhand werkte tot zijn medische afkeuring in de bouw, werd toen
taxichauffeur en was jarenlang actief in de FNV. 'De Goede Raad sprak met de
wethouders, we stonden met twee benen in de maatschappij. Die van Agatha zag je
nooit.'

Een kerk voor de gewone man, gelegen in een arbeidersbuurt, klinkt het woensdag
geregeld. De 'klompenkerk', gebouwd van 'dubbeltjes en kwartjes van de
Beverwijkse boeren en tuinders'.

Toen de kerk dicht moest, weigerden de kerkgangers naar de rijke lui van de
Agathakerk te gaan. Dan nog liever naar de gereformeerden. Voor een nachtmis
werd met Kerst snel een gereformeerde kerk omgebouwd om de katholieken te kunnen
ontvangen.

En toen kwam de kraak. De diensten werden hervat en de kerk bleef voor de
parochianen een vaste ontmoetingsplaats, zegt Herman Peekel (62), operator bij
Tata Steel in IJmuiden en vrijwilliger op de begraafplaats van de Goede Raad.

In mei van dit jaar nam hij daar afscheid van zijn overleden vrouw. Peekel
blijft er terugkomen, om onder de mensen te blijven. 'Er zitten nog
klaverjasverenigingen, die moeten ook stoppen ook als de kerk sluit.'

De parochieleden bestrijden het beeld dat hun kerk leegloopt. Bij de diensten
zijn volgens hen tientallen tot honderden mensen aanwezig. Bovendien, zegt Cor
Bart (63), voorman van het verzet: 'Mensen komen hier voor hun sociaal moment'.


Toen het parochiebestuur de zoveelste brief stuurde waarin de krakers werd
gesommeerd te vertrekken, pakte hij een hamer en spijkerde als Maarten Luther
het vel op de kerkdeur.

In oktober richtten de parochieleden zich via een videoboodschap op YouTube tot
de paus.

Een bod van een ton was onvoldoende om de kerk te redden.

In de rechtszaal laat de rechter één keer het woord kraker vallen. Ten onrechte,
zegt de advocaat die de geloofsgemeenschap vertegenwoordigt. Het gezelschap
gebruikt het kerkgebouw alleen voor diensten en activiteiten. Ze wonen er niet.


Het parochiebestuur brengt daar tegenin dat het de kerk niet in kan omdat de
sloten zijn vervangen. Daarbij staat de kerk te koop, en worden potentiële
kopers afgeschrikt.

De gelovigen zijn 'meer dan welkom in de St. Agathakerk', 800 meter verderop,
zegt de advocaat van het bestuur.

Achter in de zaal klinkt geschrokken gesnik. Cor Bart tegen de rechter: 'Het is
al sinds 1915 een emotionele zaak. Mijn moeder van 96 springt uit haar vel als
ik hierover begin.'

'Ik zou graag willen dat jullie het gewoon met elkaar uitpraten', zegt de
rechter tegen beide partijen. Maar die komen er niet uit. Het parochiebestuur
eist dat de bezetters de kerk voor 1 maart verlaten en dat het bestuur per
direct toegang krijgt tot de gebouwen. De uitspraak volgt op 10 december.

Na de zitting is de sfeer onder de bezetters gelaten. 'Er moet een alternatieve
gebedsruimte komen, anders is het gedaan met de geloofsgemeenschap in
Beverwijk', zegt Bart als laatste voorwaarde. Maar hij twijfelt zichtbaar aan
een goede afloop.

Bets van Rookhuizen, die er in 2010 als een van de eerste bij was, denkt al
voorzichtig vooruit. 'Er staan veel winkels en andere gebouwen leeg. Misschien
moeten we daar maar naartoe verhuizen.'

Parochiaan Cor Bart reageert op het aanbod voortaan te kerken in de 'kerk van de
rijke lui', de Agathakerk

Mijn moeder van 96 springt uit haar vel als ik hierover begin

LOAD-DATE: 9 February 2015

LANGUAGE: DUTCH; NEDERLANDS

GRAPHIC: Na de rechtszaak in Haarlem verzamelen de parochianen zich in hun Onze
Lieve Vrouw van Goede Raadkerk in Beverwijk.
arie kievit
De parochianen betreden de Haarlemse rechtbank.
arie kievit

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              19 of 180 DOCUMENTS



                                 de Volkskrant

                           26 november 2014 woensdag

Jury in een woud van tegenstrijdigheden

BYLINE: ROB VREEKEN

SECTION: Ten Eerste; Blz. 5

LENGTH: 947 woorden


De openbaar aanklager gaf de grand jury die geen aanleiding zag agent Wilson te
vervolgen een uitzonderlijke opdracht mee, blijkt uit het - al even
uitzonderlijk - vrijgegeven rapport. De belangrijkste punten.


Openbaar aanklager Robert McCulloch legde een grand jury - bestaand uit gewone
burgers - de vraag voor of er voldoende aanleiding was een strafrechtelijk
onderzoek tegen politieagent Darren Wilson te beginnen wegens het doodschieten
van Michael Brown.

Vrijwel altijd in dergelijke gevallen krijgt de grand jury van de aanklager een
kant-en-klare zaak gepresenteerd. Er is dan één aanklacht en uit alle getuigen
en bewijsmateriaal heeft de aanklager een selectie gemaakt. De grand jury krijgt
een handzaam overzicht van de meest bruikbare getuigenissen en bewijsstukken,
die waarmee hij denkt een strafzaak te kunnen winnen.



In de zaak tegen Wilson koos McCulloch een andere, zeer uitzonderlijke
procedure. De grand jury kreeg vijf mogelijke aanklachten voorgelegd in plaats
van één. De juryleden moesten ook persoonlijk álle getuigen verhoren en alle
bewijsstukken doornemen.

Volgens kritische waarnemers van de rechtsgang vergrootte dit de kans dat de
jury zou besluiten tot niet vervolgen, al is niet duidelijk of dat de bedoeling
was van de aanklager. Mogelijk had de procedure een effect tot gevolg van 'door
de bomen het bos niet meer zien' en werd door de tegenstrijdigheden in alle
verklaringen te veel twijfel gezaaid om te kunnen vervolgen. Ook het besluit van
McCulloch om alle verslagen (duizenden pagina's) online te zetten, is
uitzonderlijk.

Een procedure van een aanklager bij een grand jury is vrijwel altijd een
hamerstuk. Uit de recentste data blijkt dat in 2010 slechts in 11 van de 162
duizend gevallen een federale grand jury géén toestemming gaf voor vervolging.
Openbaar aanklagers hebben de naam grand jury's in hun zak te hebben. Zij kunnen
'zelfs een hamsandwich laten vervolgen', volgens een bekend aforisme.

De grand jury bestond uit twaalf inwoners van St. Louis; zeven mannen en vijf
vrouwen. De jury telde negen blanke leden en drie zwarte. De grand jury had 25
zittingsdagen. De leden hoorden 60 getuigen, die in totaal meer dan 70 uur lang
werden verhoord. Ook luisterden ze vele interviews uit de media met ooggetuigen
terug en bekeken ze honderden foto's. Er werden drie lijkschouwingen verricht
(een namens de familie van het slachtoffer).

Het was níét de taak van de grand jury om vast te stellen of politieagent Wilson
schuldig was, dan wel niet schuldig. Ze moest bepalen of de aanklager voldoende
reden had voor een strafzaak. Om tot vervolging van de agent te besluiten,
hadden minstens negen van de twaalf juryleden daar vóór moeten zijn. Dat was
niet het geval.

Opnieuw duikt hier het getal negen op, maar dat betekent niets. Zeker wijst het
niet op een strikte tweedeling zwart-wit. Over de verdeling van zwarte en witte
stemmen is niets bekend, noch over het aantal voor- en tegenstemmers. Het is
best mogelijk dat - maximaal - acht van de twaalf leden vonden dat er aanleiding
was te vervolgen. De vier tegenstemmers gaven in dat geval de doorslag.

De aanklager had de grand jury vijf mogelijke strafbare feiten voorgelegd,
variërend van de zwaarste vorm van moord tot de lichtste vorm van doodslag. In
dat geval was er sprake van verwijtbare nalatigheid; daarop staat maximaal vier
jaar gevangenisstraf. Ook voor zo'n aanklacht zag de grand jury onvoldoende
aanleiding.

Voor strafvervolging moet er sprake zijn van een 'waarschijnlijke oorzaak'. In
de praktijk is dat een lage drempel. Er hoeft geen overvloedig bewijs te zijn,
hooguit enig bewijs. Het feit dat het om vuurwapengebruik door een politieman
ging, maakte de drempel wel iets hoger. Volgens de geweldsinstructies van de
staat Missouri mogen agenten schieten om zichzelf of anderen te verdedigen, of
om een gewelddadige verdachte te beletten te vluchten. Van dat laatste was geen
sprake: Brown kwam op de agent aflopen.

Michael Brown gedroeg zich verdacht en werd staande gehouden door agent Wilson
vanuit zijn auto. In de deuropening volgde een schermutseling, waarbij Brown de
hand van Wilson met het dienstwapen greep. Tegen de grand jury zei de agent dat
de jongen zo sterk was, dat hij zich voelde als 'een 5-jarige tegen Hulk Hogan'.


Wilson schoot twee maal. Daarop rende Brown weg. Hij stopte en rende terug, in
de richting van de agent. Wilson vuurde tien kogels af, de meeste raak; twee
kogels raakten de jongen in het hoofd. Volgens sommige getuigen had Brown de
handen in de lucht, om zich over te geven, anderen spreken dit tegen.

Volgens de agent zelf kwam Brown als een doldrieste op hem afrennen, met een
uiterst agressieve blik in zijn ogen. 'Ik had nog nooit zoiets gezien', zei hij
tegen de grand jury. 'Hij gaat me vermoorden', dacht hij. 'Het was alsof hij
door me heen zou rennen.' De jongen 'greep naar zijn riem', vertelde Brown.
(Niet duidelijk is of hij vreesde dat de jongen gewapend was.)

De agent vuurde diverse salvo's, de laatste maal toen de jongen op minder dan 3
meter afstand was. 'Alles wat ik zag was zijn hoofd en dat is waarop ik schoot.
Ik weet niet hoe vaak, op z'n minst één kogel, want die zag ik bij hem naar
binnengaan.' De hele scène, van aanhouding tot dodelijk schot, duurde slechts
één minuut.

Opmerkelijk is dat de grand jury geen enkele vraag stelde over de manier waarop
Brown mikte en schoot. De mogelijkheid de jongen uit te schakelen door op zijn
benen of een ander minder essentieel lichaamdeel te richten, komt in het verhoor
niet ter sprake. Over veel andere - op het oog minder belangrijke - details
wordt wel uitvoerig doorgevraagd.

Ik had nog nooit zoiets gezien. Het was alsof hij door me heen zou rennen

LOAD-DATE: 9 February 2015

LANGUAGE: DUTCH; NEDERLANDS

GRAPHIC: ..

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              20 of 180 DOCUMENTS



                                 de Volkskrant

                           22 november 2014 zaterdag

[Hartstikke gaaf dat ik als vrouw van ook mijn lich...]*

BYLINE: RACHEL ROT GEEFT HET STOKJE DOOR EEN WENDY ROT, DEDEMSVAART.

SECTION: Sport; Blz. 43

LENGTH: 245 woorden


Hartstikke gaaf dat ik als vrouw van ook mijn licht mag laten schijnen over de
sport. Ik heb samen met mijn man vele genoeglijke uurtjes doorgebracht op de
bank als er een fijne voetbalwedstrijd op de televisie was en ook van het
schaatsen knapte ons seksleven enorm op.

Dus ik ben maar al te blij dat het seizoen weer is begonnen, ook al zit ik dan
sinds enige tijd alleen te kijken, iets waar ik verder niet over wil uitwijden
aangezien dat privé is. Toen mijn man nog op vrije voeten was en de zaken flink
voor de wind gingen keken we op onze superbreedbeeld, die nu helaas is
geconfisqueerd. Nou, ik zal hier maar niet opschrijven wat mijn man voor teksten
uitsloeg als er weer zo'n lekker ding aan de start verscheen. Ook ikzelf heb me
nooit ingehouden, maar dan als er weer zo'n Kazak kwam aanschaatsen die in zijn
strakke pak weinig te raden overliet, zal ik maar zeggen. Niets ten nadele van
onze jongens, want die Otterspeer mag er bijvoorbeeld ook wezen. Ik mag hier
toch wel onthullen dat er schaatstoernooien zijn geweest die Pascal en ik niet
helemaal tot het eind hebben uitgekeken, of in elk geval niet met onze
winterjassen aan en bontmutsen nog op, zal ik maar zeggen. Pascal zei altijd dat
de schaatssport softporno was voor de gewone man (en vrouw) en zo denk ik er ook
over. Zeker nu ik mij solo door de winter zal moeten slaan en er alleen voorsta,
biedt dit mij veel troost.

Rachel Rot-Jans, Roden, gastvrouw

* Vervangende titel / Replacement title

LOAD-DATE: 9 February 2015

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              21 of 180 DOCUMENTS



                                 de Volkskrant

                            21 november 2014 vrijdag

Rijken van nu veel rijker dan in de Gouden Eeuw

BYLINE: JOS VAN HEZEWIJK

SECTION: Opinie en Debat; Blz. 25

LENGTH: 1022 woorden


Vermogensontwikkeling


De rijksten zijn 111 keer zo rijk, maar Jan Modaal is slechts 9 keer zo rijk als
in de Gouden Eeuw.

Als de 17de eeuw de Gouden Eeuw wordt genoemd, is de 21ste toch minstens de
Platina Eeuw, want de rijksten zijn er in de tussentijd qua vermogen relatief
flink op vooruit gegaan. Overigens, dat goud en platina geldt veel minder voor
Jan Modaal, want die heeft zijn karige loontje uit de Gouden Eeuw naar
verhouding heel wat minder fors zien stijgen in het hier en nu.



In de Gouden 17de Eeuw telde Nederland ongeveer 20 families of personen met een
vermogen van 1 miljoen gulden of meer, aldus Kees Zandvliet in zijn De 250
rijksten van de Gouden Eeuw. Maar in de 21ste eeuw zijn er ongeveer 20 families
of personen met een vermogen van 1 miljard euro of meer volgens de gegevens van
de Quote 500.

Omgerekend naar hedendaagse koopkracht (Internationaal Instituut voor Sociale
Geschiedenis) zou die 1 miljoen gulden uit de Gouden Eeuw nu 9 miljoen euro
waard zijn. Nu zijn de 20 rijksten feitelijk miljardairs en dus 111 keer zo rijk
als de 20 rijksten uit de Gouden Eeuw, hoewel het huidige kapitaal veel
virtueler, dus minder liquide is door aandelen, finan- ciële hefbomen en
kapitaalinjecties van centrale banken, die in de Gouden Eeuw nauwelijks
bestonden.

Overigens zou de miljonairsfamilie uit de Gouden Eeuw, als ze haar kapitaal toen
op een solide spaarbankboekje vast had gezet, nu vele miljarden op haar
spaarrekening kunnen zien staan. Maar geen enkele familie van toen is er in
geslaagd haar kapitaal tot in het heden te behouden. Gemiddeld raakten de
rijksten in de loop der eeuwen hun vermogen al na twee generaties kwijt door
slechte investeringen, aan andere slimme lieden of het verwaterde door
erfenissen. Voor hen in de plaats kwamen nieuwe rijken, die nog grotere
fortuinen wisten te vergaren en weer verloren.

Ook in de huidige eeuw verdween in slechts tien jaar tijd al een kwart van de
miljardairs uit de Quote 500 van 2004. Internetbankier John Deuss werd onderuit
gehaald door justitie, het kapitaal van de familie Fentener van Vlissingen en
Blokker viel uit elkaar en de Oranjes blijken nu slechts multimiljonairs. Zij
werden gepasseerd door de investeerders Hans Melchers en Marcel Boekhoorn,
jeneverstoker Carel Nolet, vastgoedhandelaar Lesley Bamberger en door reder Piet
Vroon.

Maar goud en platina is er zeker niet voor Jan Modaal, de ijverige ambachtsman,
die in de Gouden Eeuw rond de 300 gulden per jaar verdiende, in onze dagen een
bedrag van 2.700 euro waard. In werkelijkheid verdient een ambachtsman
tegenwoordig gelukkig ongeveer 24.000 euro. Dat klinkt misschien wel veel, maar
al met al is Jan Modaal er in al die eeuwen slechts 9 maal op vooruitgegaan. Dat
is een stuk minder dan de 111 maal van de rijksten. Omdat de groei van vermogens
zich goed laat vergelijken met die van inkomens, mag je constateren dat de van
samenstelling wisselende groep van 20 rijksten in de loop der eeuwen 12 maal
beter geboerd heeft dan Jan Modaal. En dan niet 12 keer 300 gulden beter, maar
12 keer 1 miljoen gulden beter.

Als je het totale vermogen van de 20 rijksten afzet tegen het bruto nationaal
product blijkt dat de miljonairs in de Gouden Eeuw 13 procent van het toenmalige
bnp bezaten - waarvan meer dan tweederde in handen van de Oranjes en hun
kamerheer Bentinck - en de miljardairs uit de huidige Platina Eeuw relatief
nauwelijks meer, namelijk 14 procent van het huidige bnp. De 111 keer hogere
vermogens van de huidige miljardairs zijn dus vooral te danken aan de enorme
groei van de economie, die 100 maal groter is dan in 1700. Hieruit kunnen we ook
concluderen dat de handwerksman met 9 keer meer loon fors is achtergebleven bij
de groei van de economie, die 100 maal groeide.

Deze toenemende accumulatie van vermogens wordt in principe niet veroorzaakt
door ontwijking van belastingen. Ook in de Gouden Eeuw al hadden de
belastingdiensten nergens ter wereld greep op het internationale kapitaal. Met
de financiële wind meewaaiend kon het zich vrijelijk verplaatsen naar Parijs,
Londen, Cadiz, Madrid, Florence, Batavia, St. Petersburg, Frankfurt, Paramaribo,
Antwerpen of Amsterdam. Maar de technische mogelijkheden om geld te verplaatsen
en buiten het bereik van belastingheffing te houden zijn natuur- lijk wel
exponentieel toegenomen.

Het zal ook niet te danken zijn geweest aan de goedertierenheid van de rijksten
in de Gouden Eeuw dat ze relatief minder vermogen wisten op te bouwen dan nu het
geval is. Dat zal eerder het gevolg geweest zijn van een noodgedwongen grens aan
het vergaren van rijkdom. Anders zouden immers de daarvoor noodzakelijke
arbeidskrachten de hongerdood gestorven zijn.

Pas in de 19de eeuw werd het algemene welvaartspeil zodanig hoog dat de rijksten
door zowel de sterke bevolkingsgroei als het grote arbeidsaanbod hun vermogens
veel sterker konden laten groeien dan de lonen. Daarna gingen lage lonenlanden
en immigratie een loonmatigende rol spelen. En door toenemende globalisering
namen de accumulatiemogelijkheden in langere en ingewikkelder internationale
ketens toe.

De technologische ontwikkeling die vanaf 1600 inzette met onder andere molens
zal naast een rationeler bedrijfsvoering een belangrijke rol bij de grotere
accumulatie van vermogen gespeeld hebben. In ieder geval is te zien dat het
bruto nationaal product per hoofd van de bevolking in rijke regio's tot 1600
ongeveer 2 keer hoger is dan de rest van de wereld, volgens de berekeningen van
Angus Madisson. In 1820 steeg dat met onder meer inzet van stoommachines naar 4
keer en in 1900 met onder andere opkomst van chemie naar 8 keer. In het digitale
tijdperk vanaf 2000 stijgt het bnp per capita in het rijke Westen zelfs naar 18
keer hoger dan de rest van de wereld.

Het is daarbij voor de hand liggend dat de investeerders bij deze ontwikkeling
van de technologie de belangrijkste vruchten plukken van de enorme toename van
productiviteit. Wie betaalt, bepaalt én behaalt. Met de robots die gewis onze
wereld gaan overspoelen, zou de accumulatie van vermogens nog wel eens tot
groteske vormen kunnen leiden.

Accumulatie van vermogen door technologische vooruitgang

LOAD-DATE: 9 February 2015

LANGUAGE: DUTCH; NEDERLANDS

GRAPHIC: G.A. Berckheyde (1638-1698) De bocht in de Herengracht
Rijksmuseum
is directeur van Elite Research.
JOS VAN HEZEWIJK

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              22 of 180 DOCUMENTS



                                 de Volkskrant

                            21 november 2014 vrijdag

'Schrijf jij wel over onze helden?'

BYLINE: BERT LANTING

SECTION: Ten Eerste; Blz. 14

LENGTH: 676 woorden


Het ruikt naar de Sovjet-Unie in het rebellenbolwerk Donetsk. Ook de grauwe
kleuren van de stad roepen herinneringen op aan het arbeidersparadijs dat in
1991 ten onder ging in wat de Russische president Poetin nu de 'grootste
catastrofe van de 20ste eeuw' noemt. Maar vooral het optimisme doet Sovjetachtig
aan: op affiches wordt de prachtige toekomst van de Volkskrepubliek Donetsk
bezongen.



Of die ooit zal aanbreken, is natuurlijk nog de vraag. Op de achtergrond klinkt
het gerommel van de oorlog: aan de rand van de stad vechten de rebellen en het
Oekraïense leger om de luchthaven, die tot een hoop puin is gereduceerd. Zelfs
op zaterdagmiddag is het doodstil in het centrum: bijna niemand waagt zich op
straat. Maar als je de overgebleven inwoners daar later naar vraagt, krijg je
een echt Sovjetantwoord: Nee, dat komt gewoon doordat alle mensen aan het werk
waren. Het was een soebbotnik, een dag dat de burgers naar Sovjetvoorbeeld een
vrije dag doorwerken voor de opbouw van hun land. Maar waarom reden er dan geen
trams en bussen?

Als de kloof tussen de werkelijkheid en wat er gezegd wordt ongemakkelijk groot
begint te worden, weet je dat je op Sovjetterrein bent beland. Het gaat steeds
beter in de stad, krijg je te horen. Maar de helft van de winkels heeft de
deuren gesloten en veel fabrieken en mijnen liggen stil. Studenten zijn benauwd
omdat Kiev de diploma's van universiteiten in de Volksrepubliek niet erkent.
Niemand durft een appartement te kopen, want het kadaster is in Oekraïense
handen en het is dus onduidelijk of de koop wel rechtsgeldig is.

Het wordt weer steeds voller in de stad, klinkt het. Maar in werkelijkheid is
een groot deel van de bevolking weggetrokken uit Donetsk: wie geld heeft is weg,
veel mannen zijn vertrokken uit vrees te worden opgeroepen voor het
rebellenleger, ouders met kinderen hebben de wijk genomen. Wat overblijft, is
een bevolking die overwegend bestaat uit ouderen en bejaarden. Plus de rebellen.


Zij rijden rond in dure auto's die ze hebben afgenomen van gewone burgers. 'We
stelen', geeft rebellencommandant Aleksandr Chodakovski ruiterlijk toe, als hem
gevraagd wordt hoe ze aan hun geld komen. 'Ons hele wagenpark hebben we
gevorderd. Het is een oorlogseconomie.' Een taxichauffeur vertelt hoe rebellen
hem aanhielden in de stad, zijn paspoort en rijbewijs afnamen en hem opdroegen
benzine voor hen te kopen. Hij kreeg een aantal jerrycans mee die hij gevuld
moest terugbrengen, wilde hij zijn papieren terugkrijgen. 'Voor de oorlog,
zeggen ze. Maar ik heb toch niemand gevraagd om oorlog te voeren?', moppert hij.


Veel hotels zijn overgenomen door de rebellen: er komen toch geen toeristen meer
en zakenlieden laten zich ook maar zelden zien. In de weinige hotels waar
buitenlanders - voornamelijk journalisten -verblijven, hangen zwaarbewapende
lijfwachten van kopstukken van de Volksrepubliek rond. Ze duiken overal op, ook
in de doodstille bar/restaurant Tirol, waar een collega uit Estland bijna een
fatale fout maakt. Hij vergist zich in de uitgang en wil de verkeerde deur
openen, waarna hij meteen tegen de grond gewerkt wordt door twee rebellen. 'Als
je die deur had geopend was je dood geweest', zegt een van hen.

Voor het hotel stopt een busje met halfdronken rebellenstrijders. 'Waar is die
biertent?',willen ze weten. Welke biertent? 'Die hier in de buurt', zegt een
geïrriteerd. 'Ik weet er hier niet een', zeg ik. 'Waarom niet?', blaft hij uit
het raampje. 'Ik ben niet van hier.' 'Waar kom je dan vandaan?' Als ik zeg dat
ik uit Nederland kom, wil hij weten wat ik in Donetsk doe. 'Ik ben journalist.'
'En schrijf je wel over de helden van Novorossija (Nieuw-Rusland)?', klinkt het
dreigend van achter uit het busje. Een van de rebellen schuift de deur open en
probeert mijn arm te pakken. 'Ik denk dat we eens nader moeten kennismaken...',
stelt hij voor. Gelukkig denkt de man achter het stuur er anders over. 'Laat hem
maar, het is een journalist', zegt hij en hij geeft gas. Het gaat goed met de
Volksrepubliek.

De bevolking bestaat uit ouderen, bejaarden plus de rebellen

LOAD-DATE: 9 February 2015

LANGUAGE: DUTCH; NEDERLANDS

GRAPHIC: Een leeggeplunderde winkel op het verwoeste vliegveld van Donetsk.
Foto EPA

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              23 of 180 DOCUMENTS



                                 de Volkskrant

                           15 november 2014 zaterdag

Dromerig over vroeger, weinig oog voor de dilemma's van nu

BYLINE: MARTIN SOMMER

SECTION: Sir Edmund; Blz. 36

LENGTH: 1042 woorden


Non-fictie: tussen de resten van de sociaal-democratie


Jan Schuurman Hess: Ongemakkelijke waarheden confronteren lezer met eigen
vooroordelen

***
Atlas Contact; 304 pagina's; EUR19,99

Journalist Jan Schuurman Hess (1956) wandelde twee jaar door Nederland, op zoek
naar de restanten van de sociaal-democratie. Meestal liep hij op donderdag en
vrijdag, de andere dagen werkte hij zijn ontmoetingen uit en bereidde hij de
volgende etappe voor. Een jaloersmakende onderneming, tot stand gekomen onder de
paraplu van de Partij van de Arbeid ofschoon niet helemaal helder wordt hoe.
Schuurman Hess is op de achterflap 'redacteur verbonden aan de Partij van de
Arbeid'. Wat zou dat zijn? Redacteur of niet, ik heb niet de indruk dat hij zich
in zijn zoektocht heeft laten beknotten.



Schuurman Hess is zelf Zeeuw. Hij trekt zijn stappers aan in Zeeuws-Vlaanderen.
Redt en passant een schooltje in de buurtschap Kats dat te weinig leerlingen
heeft, maar wel mooie resultaten. In Weert spant hij zich in voor een
orgeldraaier die niet wordt gehoord. In Friesland gloeit het rode hart nog en
loopt Kamerlid Lutz Jacobi een eind met hem op. Een onafzienbare reeks kleinere
en grotere ontmoetingen - hij slaapt zo veel mogelijk bij partijgenoten onderweg
- levert verder op dat IKEA nu het grootste ontbijtrestaurant van Nederland is
omdat je er voor een krats de dag kunt beginnen. De laatste zoetwatervissers
worden gesmoord in milieuregels.

Schuurman Hess heeft het sowieso niet erg voorzien op de milieu-organisaties met
hun 'verboden nieuwe natuur', die horen bij het Nederland waar het misgaat - dat
van de schaalvergroting, de onpersoonlijke benadering, de managers en de roc's
waar tienduizenden jongeren werken aan hun persoonlijke ontwikkelingsplan, maar
niks leren waar je wat aan hebt in het leven. Zijn trein op weg naar weer een
volgende etappe staat trouwens om de haverklap stil, omdat er iemand voor
gesprongen is. Waar gaat het mis met Nederland?

Ook twaalf jaar na de moord op Pim Fortuyn overheerst de kille technocratie die
niet meer in staat is mensen te overtuigen, laat staan te enthousiasmeren of mee
te slepen. Bij Jan Schuurman Hess mag iedereen zijn hart uitstorten. Deze
wandelaar heeft wel een voorkeur voor de randen van Nederland. Het gaat langs
zuidelijk Brabant, dan diep Limburg in naar oude mijnmannen die nog hoesten.
Daarna volgt hij de oostgrens, neemt ruim de tijd voor Friesland, het land van
Troelstra en Domela met zijn kleinschalig ouderwets socialisme.

Succesvol Nederland doen we eigenlijk niet aan. Eindhoven schampt hij, ASML ziet
hij alleen in de verte. In Amsterdam laat Schuurman Hess zich rondleiden door
Lodewijk Asscher, dan nog wethouder. Maar die vertelt hoofdzakelijk over zijn
opa. Schuurman Hess heeft vooral belangstelling voor Nederland in de marge. Vind
je het gek, daarvoor is de sociaal-democratie toch opgericht, zal hij zeggen. Zo
is het, maar ongemerkt en tegen wil en dank blijkt uit deze tocht dat de PvdA
ook geografisch een marginale partij is geworden - een plattelandspartij bijna.


Dat is een pijnlijke constatering, maar aan de vraag hoe dat zo gekomen is, komt
Schuurman Hess ook na twee jaar lopen nauwelijks toe. Ja, eenzijdige gerichtheid
op het bestuur en de vloek van de marktwerking die vooral aan Wouter Bos en zijn
neoliberale consorten wordt toegeschreven. Schuurman Hess laat zich kennen als
een dromerige loper met een voorkeur voor kleinschalig en ouderwets. Hij geniet
van de klokkengieterij, het bloeiende familiebedrijf en het schooltje 'zonder
managementslaag, zonder protocollen, procedures en allerlei ingewikkelde
structuren en dure gebouwen'. Hij vliegt uit de bocht als hij de toestand in
Luik aan zijn eigen partij ten voorbeeld stelt, vanwege de mooie samenwerking
tussen de gemeente, de Parti Socialiste en de Waalse vakbonden. Je moet er toch
niet aan denken dat zo'n georganiseerde vriendenmachine hier de zaak zou
overnemen.

Jammer dat Schuurman Hess weinig oog heeft voor de dilemma's van het moderne
bestuur. Dezelfde mensen die hem op pad hebben gestuurd - Spekman, Rottenberg,
Monika Sie van de WBS, Asscher - weten heel best dat al die kleinschaligheid,
menselijke maat, gesubsidieerde werkplekken, een keerzijde heeft. De
verzorgingsstaat heeft vanzelf de neiging zijn tentakels altijd verder uit te
spreiden, en dus is permanent de vraag wat redelijkerwijs van de overheid
verlangd kan worden. Daarbij zijn de formulieren, protocollen en overige
doorgeschoten regelgeving negen van de tien keer uitvloeisel van de strijd tegen
de willekeur van de macht, vaak op initiatief van de PvdA.

Wat die partij boeiend maakt, maar ook telkens opbreekt, is dat ze niet in staat
is om met één mond te spreken. De sociaal-democratie is altijd een gespleten
beweging geweest, van de plantjes en de bloemetjes maar ook van de zware
industrie. Van de inspraak in de buurt, en tegelijk van het wetenschappelijk
socialisme dat helemaal niet zat te wachten op bemoeienis van de gewone man. Van
de emancipatie in de vorm van individualisering én ook van vergaande
overheidsbetutteling. Van gelijke kansen, maar ook van gelijke uitkomsten.

Die begrijpelijke dubbelhartigheid maakt dat het met de PvdA altijd alle kanten
op kan - geen partij ook die zo modegevoelig is en waar het gezond verstand zo
wordt ondergewaardeerd. In het slothoofdstuk is Schuurman Hess terug in Zeeland
en behandelt hij zijn laatste grief: het onderwater zetten van de Hedwigepolder,
karakteristiek voorbeeld van bureaucratisch bestuur met in Europa afgesproken
hectares 'nieuwe natuur', tot stand gekomen in overleg met handenvol
organisaties met twijfelachtig mandaat. De Partij van de Arbeid speelde geen
heldenrol, veel oor voor de Zeeuwse geschiedenis en de stormramp was er niet.
Verderop moet een jachthaven komen en een golfbaan. De ene zegsman heeft het
vertrouwen in de overheid definitief opgezegd, de tweede zal nimmer meer op de
Partij van de Arbeid stemmen. De derde wijst nog eens op de doorgeslagen
natuurbescherming als modeverschijnsel. Het pleidooi van Schuurman Hess voor
kleinschaligheid geloof ik wel. Maar na lezing zou je al die goedwillende
PvdA-bestuurders een portie gezond verstand hardgrondig toewensen.

Schuurman Hess heeft vooral belangstelling voor Nederland in de marge

LOAD-DATE: 9 February 2015

LANGUAGE: DUTCH; NEDERLANDS

GRAPHIC: Jan Schuurman Hess: Ongemakkelijke waarheden confronteren lezer met
eigen vooroordelen

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              24 of 180 DOCUMENTS



                                 de Volkskrant

                           15 november 2014 zaterdag

Optimisme schaars goed in Jeruzalem

BYLINE: VAN ONZE VERSLAGGEVER THEO KOELÉ

SECTION: Ten Eerste

LENGTH: 871 woorden


Reportage Jeruzalem


De Israëlische regering hief vrijdag het verbod voor jongere moslims om te gaan
bidden op de Tempelberg weer op. De strafmaatregel heeft veel kwaad bloed gezet.

Ashraf winkelier

Voor het eerst in maanden mogen moslims van alle leeftijden vrijdag weer op de
Tempelberg gaan bidden in de Al Aqsa-moskee. 'Natuurlijk ben ik blij, maar wie
garandeert me dat het zo blijft?', zegt de 37-jarige winkelier Ashraf. 'De
Joodse regering bepaalt of we onze heilige plek mogen bezoeken, of we in onze
huizen blijven wonen, of we toestemming krijgen een nieuw huis te bouwen.'



Optimisme is in Jeruzalem een schaars goed. Frustatie allerminst. Wie je vrijdag
ook aanspreekt, Arabieren of Joden, het woord woede valt binnen luttele
seconden.

De afgelopen weken was Jeruzalem het toneel van bloedige incidenten. Bij twee
haltes van de tramlijn die de stad doorkruist, reden jonge moslims in op
wachtende reizigers. In één geval kwamen een baby en een buitenlandse vrouw om
het leven. Een ultranationalistische rabbijn, die vindt dat Joden evenzeer als
moslims het recht hebben te bidden op de Tempelberg, raakte zwaar gewond door
kogels die van dichtbij op hem afgevuurd werden.

Bij wijze van strafmaatregel stelde de Israëlische regering leeftijdsgrenzen aan
de bezoekers van het vrijdaggebed in de Al Aqsa-moskee. De ene week lag de grens
op 50 jaar, een volgende keer op 35. Daarmee moest worden voorkomen dat
opstandige Palestijnse jongeren naar stenen en molotovcocktails zouden grijpen
om de immer op grote schaal aanwezige Israëlische ordetroepen te bestoken. Eind
oktober was zelfs niemand welkom, tot woede van de regering van Jordanië, die
krachtens afspraken met Israël de heiligdommen in Jeruzalem beheert.

Onder druk van de Amerikaanse minister van Buitenlandse Zaken, John Kerry, en
koning Abdullah van Jordanië heeft de Israëlische premier Benjamin Netanyahu
vrijdag toegestaan dat iedereen toegang heeft. 'Ik mocht er voor het eerst in
twee maanden weer heen, in mijn eigen stad', schampert de 30-jarige Younis die,
na de gang naar Al Aqsa, zijn minisupermarkt opent aan de rand van de Oude Stad.


Niet alleen de leeftijdsbeperkingen hebben kwaad bloed gezet. De 36-jarige
Mustafa Seijam uit de nabijgelegen wijk Silwan vertelt dat hij vorige week door
de politie gemolesteerd is in zijn eigen woning. 'Pure intimidatie. De Joden
willen ons weg hebben en proberen ons daarom angst aan te jagen.' Feit is dat
Joodse kolonisten zich op vaak duistere wijze toegang verschaffen tot Arabisch
Oost-Jeruzalem, dat door de internationale gemeenschap als door Israël bezet
gebied wordt beschouwd.

Het is een explosieve cocktail van gebeurtenissen, die Israëlische en
Palestijnse analisten trachten te vergelijken met de twee intifada's,
volksopstanden, van eind vorige en begin deze eeuw. De eerste werd gekenmerkt
door stenengooiers, de tweede door zelfmoordaanslagen. Voor de huidige
gebeurtenissen worden termen bedacht als lowbudget- intifada, auto-intifada, en
opstand van de lone wolfs (eenlingen). Maar de meeste analisten denken dat de
belangrijkste voorwaarde voor een groot Palestijns oproer ontbreekt: een
inspirerend, goed georganiseerd leiderschap.

Het blijft vrijdag rustig in Jeruzalem, als onder toeziend oog van Israëlische
agenten vele duizenden gelovigen de Al Aqsa-moskee weer verlaten. Alleen op de
Westoever komt het her en der tot kleine ongeregeldheden. Onder gewone burgers
in Oost-Jeruzalem lopen de antwoorden uiteen op de vraag of er een heuse
volksopstand in het verschiet ligt. 'Ik hoop het wel, omdat Israël alleen de
taal van geweld verstaat', zegt een zestiger. 'Wat we nodig hebben, is de
Islamitische Staat', zegt een dertiger, die naar eigen zeggen 'bloedserieus' is.
Hij durft zijn woorden niet te herhalen als een Israëlisch camerateam
verschijnt. Anderen, zoals de 41-jarige Daoud, denken dat 'stenen gooien' geen
zin heeft. Hij begeleidt toeristen, die vrijdag schichtig en snel door de smalle
straten van de Oude Stad lopen. Het wegblijven van toeristen als gevolg van
aanhoudend geweld zou hem zijn broodwinning kosten.

'Het kan iedere toerist overkomen dat een auto zomaar op hem inrijdt', zegt de
19-jarige Guy, een Israëlische militair op verlof. Hij staat een paar kilometer
verderop bij een van de haltes van de tramlijn waar een Palestijnse automobilist
doelbewust slachtoffers maakte. Althans, in de lezing van de Israëlische politie
deed hij dat; de familie van de kort daarop doodgeschoten man houdt het op een
ongeluk.

Aan weerszijden van de tramhalte staan nu betonnen blokken die herhaling moeten
voorkomen. De militair zegt niet bang te zijn, 'maar wel erg boos'. 'We leven in
een omgeving waarin je altijd de kans loopt gedood te worden.' Een 14-jarige
scholier met een keppeltje ('ik noem mijn naam niet') zegt bij de tramhalte
evenmin bang te zijn. Of toch, een beetje. 'De Arabieren proberen ons bang te
maken. Maar ze zijn niet zo sterk en slim als wij. En God is met ons, dat is het
belangrijkste.' Zo jong als hij is, drukt hij daarmee uit wat velen vrezen: dat
de strijd om land tussen de Middellandse Zee en de Jordaan zich van een strijd
tussen volken verhevigt tot een religieuze oorlog.

Natuurlijk ben ik blij, maar wie garandeert me dat het zo blijft?

LOAD-DATE: 9 February 2015

LANGUAGE: DUTCH; NEDERLANDS

GRAPHIC: Een Israëlische soldaat wordt beschimpt.
AFP
Activisten houden een Joodse kolonist tegen.
REUTERS
Palestijnen overschrijden met ladders de veiligheidsmuur in Jeruzalem om naar de
Al Aqsa-moskee te gaan.
AP

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              25 of 180 DOCUMENTS



                                 de Volkskrant

                           13 november 2014 donderdag

Duurvoort negeert gewone Nederlander

BYLINE: BLONDE MEVROUW

SECTION: Opinie en Debat; Blz. 30

LENGTH: 487 woorden


Via Twitter raakte ik in gesprek met Harriët Duurvoort. Naar aanleiding van dit
gesprek schreef zij in haar column (O&D, 10 november), dat zij haar
Twitter-account midden in ons gesprek heeft opgeheven, omdat één twitteraar haar
een ziekte had toegewenst. Ciske de Rat heeft iedereen de kolere toegewenst,
maar daar is niemand ziek van geworden. Harriët hoeft dus niet te vrezen voor
directe gevolgen van de aan haar gerichte tweet.



Mij is echter via Twitter door een moslim gezegd, dat ik standrechtelijk
geëxecuteerd dien te worden vanwege mijn visie op de islam. Een kogel kan een
mens wel degelijk doden. Er hoeft maar één persoon de daad bij het woord te
voegen en mij is voor altijd het zwijgen opgelegd. Daarom kies ik er vooralsnog
voor om onder een pseudoniem columns te schrijven voor Dutch Free Press en
relatief anoniem actief te zijn op Twitter.

'Krijg toch allemaal de kolere', was voor Harriët voldoende om de handdoek in de
ring te gooien. Wel heeft zij in haar column opnieuw aangegeven geen begrip te
hebben voor mijn anonimiteit. Dat er een klimaat van geweld tegen het vrije
woord is ontstaan door de komst van de islam, is Duurvoort kennelijk ontgaan.
Aangezien zij een diversiteitsexpert en voorstander van de multiculturele
parallel-leving is, had ik van haar verwacht de situatie beter te doorgronden.

Volgens Harriët bevindt iedereen die Zwarte Piet wenst te behouden zich aan de
'rechterflank'. Voor het gemak schaart zij hen in haar column onder de groep Pro
Patria, die eerder door de mainstream-media als extreem-rechts en een groep
neo-nazi's is weggezet.

Volgens een onderzoek van EenVandaag is 83 procent van de Nederlanders voor
behoud van Zwarte Piet. Bijna heel Nederland is dus volgens de logica van
Duurvoort proud to be white, rechts, extreem-rechts en een neo-nazi. En niet te
vergeten, een racist. Van een diversiteitsexpert mag je toch verwachten dat zij
zich niet schuldig maakt aan het in verkeerde hokjes duwen van mensen, maar dat
zij op inhoud discussieert.

Uit ons gesprek bleek echter dat op inhoud discussiëren niet altijd gemakkelijk
is als je zoals Harriët Duurvoort een matige debater bent en bovendien niet over
sterke argumenten beschikt. Dan geef je meer bloot van jezelf dan goed is voor
je loopbaan.

Want wat is de waarde van een diversiteitsexpert die mensen in verkeerde hokjes
duwt; die iedereen met gefundeerde kritiek op het multiculturele experiment als
(extreem)-rechts bestempelt; die slechts wil luisteren naar de visie van proud
to be black-allochtonen, van bi-culturelen en van moslims, maar de visie van
mono-culturele Nederlanders negeert?

Dan ontmasker je jezelf als een expert in zwart-witdenken, geenszins geschikt
als diversiteitsexpert. Dan maakt Twitter inderdaad meer kapot dan je lief is.
En dan publiceer je vervolgens een column in de Volkskrant in de hoop de schade
te beperken.

@Blondemevrouw is columnist. Naam en adres bij de redactie bekend.

LOAD-DATE: 9 February 2015

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              26 of 180 DOCUMENTS



                                 de Volkskrant

                           12 november 2014 woensdag

Kloof

BYLINE: SHEILA SITALSING

SECTION: Ten Eerste; Blz. 2

LENGTH: 584 woorden


Column Sheila Sitalsing


De kloof, of De Kloof eigenlijk want hij is een fenomeen op zich geworden,
blijft object van zorgelijke studies en tobberige debatten onder politici en
onderzoekers van allerlei snit.

Een tijdje geleden was die tussen 'burger en politiek' een Haagse obsessie,
omdat veel politieke partijen er enorm de pest in hadden (en hebben) dat ze in
de peilingen volkstribunen als Geert Wilders moesten laten voorgaan, wat een
begrijpelijke ergernis is, want iedereen wil graag bovenop liggen.



Heel vroeger kon je als politicus in reactie op slechte populariteitsscores nog
wegkomen met de observatie dat kiezers 'verwende diva's' zijn (dixit de
inmiddels overleden voormalige VVD-leider Hans Dijkstal), zeikerds die de
overheid de schuld geven van alles wat fout gaat maar zelf nergens
verantwoordelijkheid voor willen nemen. Dat soort salontaal kon nog makkelijk,
toen, vóór 6 mei 2002, Stunde Null in de politiek.

Na het nieuwe nulpunt wordt er aanmerkelijk respectvoller gesproken over 'de
burger' en doen politici aandoenlijke pogingen over de kloof te springen: ze
gaan bij Henk en Ingrid op de koffie, ze bellen bij willekeurige mensen aan, ze
betreden zelfs sociale huurwoningen. Maar het blijft behelpen.

Kloofonderzoekers hebben zich ondertussen op nieuwe kloven geworpen. Die tussen
hoog- en laagopgeleid, bijvoorbeeld, hetgeen het Sociaal en Cultureel Planbureau
onlangs nog inspireerde tot een boekwerk waarin de uitkomsten van een enquête
zijn vervat. Ons thuis was weer eens niets gevraagd, maar uit het onderzoek moet
blijken dat hoog- en laagopgeleid zich slecht tot elkaar verhouden. Sindsdien
verschijnt het ene hoogopgeleide stukje na het andere waarin de hoogopgeleide
auteur hoogopgeleiden ervan beschuldigt neer te kijken op de rest - iets wat de
auteur zelf natuurlijk niet doet, want die staat aan de goede kant van de kloof,
dapper tussen de laagopgeleiden.

Er zijn ook andere kloven. Tussen zwartepietapologisten en zwarteschminckhaters.
Tussen de mensen die het normaal vinden om tegen tv- en radiopresentatrice
Zarayda Groenhart te zeggen 'Je bent zwart maar je hebt geen accent, voor de
kijker is dat verwarrend' (gisteren vertelde ze hierover in deze krant) en de
mensen die dat wonderlijk vinden. Volgens Thomas Piketty is er een kloof tussen
de mensen met vermogen en de mensen zonder; van de weeromstuit is een kloof
ontstaan tussen Piketty-apostelen en -haters.

Ik heb er geen enquête tegenaan gegooid, maar ik durf de stelling aan dat de
meeste mensen veel plezier ontlenen aan hun kloof, en niet zitten te wachten op
kloofslechtende beleidsmaatregelen na het zoveelste tobberige rapport.

Gisteren twitterde freelancejournaliste Franka Hummels over een voorval waarin
vele kloven samenkomen: 'Luisteraar belt op. We hebben zoveel aandacht voor MH17
omdat in een vliegtuig allemaal zakenmensen zitten en die horen bij de VVD.' En
toen meende ik te weten waar de moeder aller kloven loopt: tussen zij die vrede
hebben met de teleurstellingen in het leven en met hun eigen tekortkomingen en
zij die het niet kunnen verkroppen dat de boel weleens tegenzit.

Iedereen die meer dan 1 kind heeft, weet dat de mens verongelijkt geboren wordt,
het 'het is niet eerlijk!' op de lippen bestorven, de antenne afgestemd op de
welvaartsverdeling in huis: krijgt iemand hier meer frietjes, cadeautjes of
tv-kijktijd?

Sommige kinderen groeien daar overheen. Sommige niet. In de kloof die hen
scheidt kolkt een rivier van verongelijktheid.

De mens wordt verongelijkt geboren

LOAD-DATE: 9 February 2015

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              27 of 180 DOCUMENTS



                                 de Volkskrant

                           12 november 2014 woensdag

Belgen geven grif voor vernielde auto

BYLINE: VAN ONZE CORRESPONDENTE LEEN VERVAEKE

SECTION: Ten Eerste; Blz. 15

LENGTH: 420 woorden


De oranje Peugeot 106 van de Brusselse elektricien Abdeslam Gharrafi is in
België uitgegroeid tot een symbool van verzet. Gharrafi zag zijn autootje vorige
week in vlammen opgaan tijdens een grote vakbondsbetoging. Veel Belgen willen
zich van dat geweld distantiëren: in amper drie dagen verzamelden ze bijna
20.000 euro voor een nieuwe auto.



Donderdag namen 120 duizend demonstranten deel aan een betoging tegen het
economische beleid van de Belgische regering. Wat aanvankelijk een groot succes
leek te worden voor de vakbonden, draaide uit op een publicitaire nachtmerrie:
een honderdtal betogers sloeg aan het rellen. Ze staken tien auto's in brand en
verwondden meer dan honderd politieagenten.

Gealarmeerd door het straatrumoer wilde buurtbewoner Gharrafi zijn auto in
veiligheid brengen, maar hij kwam te laat en zag hoe gemaskerde mannen zijn
Peugeot op zijn kop rolden en in brand staken. De auto waarvoor hij een jaar had
gewerkt, waarvan hij afhankelijk was voor zijn broodwinning, met zijn
gereedschap nog in de kofferbak. Van zijn verzekering kreeg hij niets vergoed.

'Ik snap de manifestanten niet', zei Gharrafi in Het laatste Nieuws, nadat zijn
verkoolde Peugeotje alle kranten en televisiejournaals had gehaald. 'Ze komen
hier allemaal samen om hun rechten te verdedigen en om op te komen voor de
gewone man, maar even later steken ze mijn tweedehands-wagen in brand. Ik kan
dit echt niet betalen. Ik weet niet wat te doen.'

Gharrafi's onfortuinlijke lot raakte in België een gevoelige snaar. Op sociale
media werd een inzamelactie opgezet, met onverwacht resultaat. Begonnen met het
idee om via crowdfunding 2.000 euro in te zamelen, eindigde de actie na amper
drie dagen met 19.370 euro. De initiatiefnemers zullen Gharrafi daarmee aan een
nieuwe auto helpen, maar ook de andere slachtoffers helpen.

De inzamelactie, die uitdrukkelijk als politiek neutraal werd gepresenteerd,
kreeg aanvankelijk veel steun uit antivakbondskringen: voor hen is Abdeslam
Gharrafi een bewijs dat de vakbonden niet opkomen voor 'de gewone man'.
Naderhand deden ook veel betogers een duit in het zakje: als vreedzame
demonstranten wilden zij zich zo van de relschoppers distantiëren.

De vraag is of deze ene inzamelactie zal volstaan. De komende maanden zijn er
meer vakbondsacties gepland en gevreesd wordt dat de militante dokwerkers van de
Antwerpse haven nog meer geweld zullen gebruiken. In Brussel loopt ondertussen
een onderzoek naar de burgemeester. Die zou tijdens de rellen van vorige week te
laat hebben ingegrepen.

LOAD-DATE: 9 February 2015

LANGUAGE: DUTCH; NEDERLANDS

GRAPHIC: Rellende betogers in Brussel vergrijpen zich op 6 november aan de auto
van Gharrafi (rechts bij het uitgebrande wrak).
Rellende betogers in Brussel vergrijpen zich op 6 november aan de auto van
Gharrafi (rechts bij het uitgebrande wrak).
Rellende betogers in Brussel vergrijpen zich op 6 november aan de auto van
Gharrafi (rechts bij het uitgebrande wrak).
BELGA
Rellende betogers in Brussel vergrijpen zich op 6 november aan de auto van
Gharrafi (rechts bij het uitgebrande wrak).
Belga

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              28 of 180 DOCUMENTS



                                 de Volkskrant

                           12 november 2014 woensdag

Die valse naam ging steeds meer knagen

BYLINE: VAN ONZE VERSLAGGEVER PETER DE GRAAF

SECTION: Ten Eerste

LENGTH: 795 woorden


Interview - Hovsep Khachatryan


De Armeniër Hovsep Khachatryan is een voorbeeldige, hardwerkende burger. Tien
jaar geleden kreeg hij een verblijfsvergunning, zij het met een leugen. Daarmee
kon hij niet leven en nu dreigt uitzetting voor hem en zijn gezin.

Het is een leugen die hem en zijn gezin nog duur kan komen te staan. Hovsep
Khachatryan (31) kwam in 1999 als 16-jarige jongen uit Armenië naar Nederland,
samen met zijn oom en neef. Zijn opa was vermoord, zijn vader eiste opheldering
en kreeg het aan de stok met de autoriteiten. Zijn oom hield hem voor dat ze
beter onder een andere naam als gezin asiel konden aanvragen. Dan maakten ze in
Nederland meer kans en zouden ze moeilijker te achterhalen zijn voor de Armeense
autoriteiten.



'Ik moest van mijn oom zeggen dat ik zijn zoon was', zegt Hovsep in zijn
eenvoudige huurwoning in een woonwijk in Boxmeer. 'We wisten niet wat ons te
wachten stond. We hebben zomaar een naam opgegeven.'

Dus ging hij als Hosep Harutunjan de asielprocedure in, waarbij Hosep (zonder V)
'een schrijffout' van de ambtenaar was. Ook loog hij over zijn geboortejaar
(1984 in plaats van 1983), omdat zijn neef van november 1982 was. Als ze als
broers wilden overkomen, zegt hij, moesten ze enig leeftijdsverschil creëren.

In 2004 ('als ik mij niet vergis') kreeg hij een verblijfsvergunning, vertelt
hij in perfect Nederlands. Na een verblijf in verschillende asielzoekerscentra
ging hij eerst met zijn oom in een huurhuis in Lunetten (bij Utrecht) wonen.
Daarna verhuisde hij naar Bellingwolde, waar hij bij een boer werkte, en
Harmelen, waar hij in een paardenmanege aan de slag ging.

In 2008 streek hij neer in Sint Hubert, niet ver van Boxmeer. Hij volgde
opleidingen tot lasser en heftruckchauffeur. Hij raakte 'ingeburgerd' in
Nederland. Zo sterk zelfs, dat zijn valse naam steeds meer ging knagen. 'Het zat
ons niet lekker. Bij elke gelegenheid hadden we het erover. We hebben een fout
gemaakt', verzucht hij.

In 2009 trok hij de stoute schoenen aan en stapte naar het gemeentehuis. 'Ik had
mijn vrouw ontmoet, ik wilde een gezin stichten. Ik lag wakker van die andere
identiteit. Kom op, besloten we, we gaan de waarheid vertellen, koste wat het
kost.'

Onheilsbrief

Op het gemeentehuis kreeg hij een nieuw reisdocument en rijbewijs onder zijn
echte naam. Van de Immigratie- en Naturalisatiedienst IND ontving hij ook vrij
makkelijk een nieuw pasje voor de verblijfsvergunning. Maar enkele weken later
lag de onheilsbrief van de IND op de deurmat: 'Ze hadden het vermoeden dat ik
onjuiste gegevens had verstrekt bij de asielaanvraag.'

Dat had hij ook, bekende Hovsep (Armeens voor Jozef). Omdat hij gelogen had,
trok de IND zijn verblijfsvergunning in. De Armeniër ging opnieuw het juridische
gevecht aan om in Nederland te kunnen blijven. Intussen ging zijn Nederlandse
leven door: hij vond in 2011 een vaste baan als lasser bij Marel Stork, een
bedrijf dat machines maakt voor kippenslachterijen. In datzelfde jaar trouwde
hij met Wardoehi (Armeens voor Roos), eveneens asielzoeker uit Armenië. Een jaar
eerder was hun dochter Eva geboren, in 2012 volgde zoon Suren.

Boven dat prille geluk hing echter het zwaard van de uitzetting. Buurtbewoners,
collega's en ook de gemeente begonnen zich te bekommeren om het lot van het
Armeense gezin. VVD-burgemeester Karel van Soest vroeg eind vorig jaar
staatssecretaris Fred Teeven van Justitie om coulance. Hij noemde de familie
Khachatryan een voorbeeldgezin, Hovsep een deskundig en plichts-getrouw vakman
met een vaste baan, een verantwoordelijk Nederlands staatsburger die er alles
aan heeft gedaan om in te burgeren en te integreren. 'Deze man kent en volgt de
Nederlandse mores zoals het een inwoner van Nederland betaamt', schreef de
burgemeester.

Eindoordeel

In april van dit jaar kwam het eindoordeel in de juridische procedure: het
Armeense gezin moet het land uit. 'Onze wereld stortte in elkaar', zegt Hovsep.
'Ik sloot me op, ik kwam de deur niet meer uit. Alleen dankzij de steun van
anderen is ons leven weer een beetje rechtgetrokken.'

Stork schortte zijn dienstverband op omdat hij illegaal was. De gemeente keerde
aanvankelijk bijstand uit, maar stopte daar ook mee omdat hij illegaal was. Die
uitkering wordt nu voortgezet uit de algemene middelen. 'Ik ben er erg blij mee,
maar ik had het geld liever zelf verdiend. Ik heb nog nooit bij de gemeente
aangeklopt voor financiële steun', aldus Hovsep.

Heeft hij geen spijt van de 'eerlijkheid' om zijn echte naam op te biechten? 'Ja
en nee', antwoordt hij. 'Natuurlijk heb ik me daardoor veel ellende op de hals
gehaald. Maar ik heb als jongen een fout gemaakt door een valse naam op te
geven. Daarmee kon ik niet leven.'

Ik had mijn vrouw ontmoet, ik wilde een gezin stichten. Ik lag wakker van die
andere identiteit

LOAD-DATE: 9 February 2015

LANGUAGE: DUTCH; NEDERLANDS

GRAPHIC: Hovsep Khachatryan en zijn gezin in hun woning in Boxmeer.
Foto Marcel van den Bergh / de Volkskrant

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              29 of 180 DOCUMENTS



                                 de Volkskrant

                            10 november 2014 maandag

Dagen Labour-leider lijken geteld

BYLINE: VAN ONZE CORRESPONDENT PATRICK VAN IJZENDOORN

SECTION: Ten Eerste; Blz. 9

LENGTH: 628 woorden


Britse sociaal-democraten hebben genoeg van publicitair en inhoudelijk geblunder
Miliband

De Britse Labour-oppositie is, een half jaar voor de parlementsverkiezingen, met
een verkiezingsoffensief begonnen. Niet tegen de regering, maar tegen haar eigen
leider. Zeker twintig leden van het schaduwkabinet, meldt The Observer, zijn
bereid het vertrouwen op te zeggen in Ed Miliband.

Hij is zo impopulair dat de sociaal-democraten, die normaal gesproken zeer
loyaal zijn tegenover hun leiders, zich opmaken voor een coup. De Tories zien
het met lede ogen aan. Voor hen is Miliband een electorale goudmijn.

Het was rond lunchtijd, op een voorjaarsdag eerder dit jaar, dat Ed Miliband een
rampzalige beslissing nam. In een Londens cafetaria bestelde hij een sandwich
met spek. Aan tafel met twee zwevende kiezers en gadegeslagen door journalisten,
ontspon zich een worstelpartij met dit arbeideristische middaggerecht. Stukken
brood vielen neer en ketchup droop lang zijn kin. Miliband keek gepijnigd. Zijn
spindoctoren ook. Na enkele happen verlosten ze hun baas uit diens lijdensweg,
maar het kwaad was al geschied.

De foto van dit tafereel kreeg een iconische waarde, temeer omdat deze het beeld
bevestigde dat de Britten koesteren van de 44-jarige politicus: een wereldvreemd
groentje. Vier jaar nadat hij zijn oudere broer had verslagen in de strijd om
het leiderschap grenst het idee dat Miliband ooit de sleutels van Downing Street
zou krijgen nog steeds aan het ondenkbare. In Schotland vaagt de SNP Labour weg,
in arbeidersbuurten knabbelt UKIP aan de rode stem en in de welvarende gebieden
heersen de Tories. Zeker honderd leden van de Labour-fractie zien liever dat hij
vandaag dan morgen opstapt.

De beeldvorming omtrent Miliband, ooit een bekwame minister van Milieu, is nooit
gunstig geweest. Dat heeft niet alleen te maken met zijn wat nerdige uiterlijk
en talent om elk fotomoment te laten verzanden in een episode van The Funniest
Home Videos, maar ook met een gebrek aan inhoud. Symbolisch was een goedbedoeld
initiatief tijdens zijn eerste partijcongres. Hij deelde een politiek pamflet
uit met 35 lege A4'tjes. Het idee was dat partijleden die zelf mochten invullen,
maar voor tegenstanders was deze leegte een schot voor open doel.

Nog steeds lijkt Miliband niet te weten wat hij precies wil, behalve macht. Bij
het ene partijcongres grijpt hij terug op de One Nation-filosofie van de
Conservatieve, Victoriaanse premier Benjamin Disraeli en een jaar later opent
hij, indachtig zijn marxistische vader Ralph, een klassenstrijd. Bij zijn meest
recente congrestoespraak verraste bij vriend en vijand door geen gewag te maken
van de twee belangrijkste politieke onderwerpen: de staatsschuld en immigratie.


De enige constante is zijn klacht over het koopkrachtplaatje voor de gemiddelde
kiezer. Zijn verhaal is dat het economische herstel vooral ten goede komt aan de
rijken. Daarbij praat hij over de gewone man als slachtoffer van de
Conservatieve hardvochtigheid, het bedrijfsleven en de tabloids. In het linkse
weekblad The New Statesman schreef Jason Cowley: 'Hij begrijpt de materiële
verlangens van de lagere middenklasse niet (...) Voor hem is politiek een
seminar over filosofie, politiek en economie.'

Cowley wees op nog een ander manco: Miliband heeft geen authentiek, persoonlijk
verhaal te vertellen, zoals de kruideniersdochter Margaret Thatcher dat
bijvoorbeeld wel had. Miliband is een typische carrièrepoliticus, eentje die
nooit een leven buiten de (universiteits)politiek heeft gehad. Partijcoryfee
Alan Johnson, een voormalige postbode, zei onlangs dat Miliband eigenlijk drie
jaar het leger in had moeten gaan om wat levenservaring op te doen. De naam van
de beminnelijke Johnson (64) valt steeds vaker als mogelijk opvolger van
Miliband.

LOAD-DATE: 9 November 2014

LANGUAGE: DUTCH; NEDERLANDS

GRAPHIC: Deze worstelpartij met een sandwich met spek in een Londens cafetaria
werd voor de toch al veelgeplaagde Britse Labour-leider Ed Miliband een
publicitaire nachtmerrie.
Foto's Jeremy Selwyn

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              30 of 180 DOCUMENTS



                                 de Volkskrant

                            8 november 2014 zaterdag

'Je kunt niet alles oplossen met meer marktwerking'

BYLINE: DOOR YVONNE HOFS

SECTION: Economie

LENGTH: 1330 woorden


Interview - Thomas Piketty

De enige manier om de publieke opinie achter Europese integratie te krijgen, is
te laten zien dat Europa ook werkt voor de gewone man, zegt de Franse
ongelijkheidsgoeroe Thomas Piketty. 'Het is onaanvaardbaar dat multinationals
niet of nauwelijks belasting betalen.'

De Franse topeconoom ontvangt in een rommelig vergaderkamertje in zijn hotel aan
een Amsterdamse gracht. Het is de ochtend na zijn steroptredens in de Tweede
Kamer en in Paradiso. Voor hem op tafel staan drie lege koffiekopjes. Piketty
bestelt er nog maar een om zijn derde interview die ochtend door te komen.

Nou, u heeft over publiciteit niet te klagen. De media staan bol van uw bezoek
aan Nederland. Maar de reacties zijn zoals altijd wel weer erg verdeeld: links
noemt u een held en rechts zet u neer als marxist en communist.

'Wie zegt dat ik een marxist ben?'

Politieke commentatoren van rechtse signatuur.

'O, dat vind ik treurig. Maar dan vooral treurig voor henzelf. Sommige mensen
leven blijkbaar nog steeds in de Koude Oorlog. Dat is dan hun probleem, niet het
mijne. Voor iedereen die mijn boek openslaat zal duidelijk zijn dat ik geen
marxist of communist ben. Ik geloof in het kapitalisme, in privé-eigendom en in
marktwerking. Ik geloof alleen ook dat we sterke democratische instituten nodig
hebben om het kapitalisme in goede banen te leiden. Om ervoor te zorgen dat het
kapitalisme het algemeen belang dient.'

Maar heeft u dit soort reacties niet zelf uitgelokt door een titel te kiezen die
suggereert dat uw boek de opvolger is van Marx' communistenbijbel?

'Ik denk dat de titel goed is. Hij betekent alleen dat ik het onderzoek naar
kapitaal en vermogen naar de 21ste eeuw probeer te tillen. Ik heb samen met
tientallen collega's uit vele landen een zeer grote historische database over de
verdeling van inkomens en vermogens samengesteld. Dat heb ik niet gedaan om de
linkse of rechtse zaak te dienen, maar om informatie aan te leveren voor de
democratische discussie over dit onderwerp.'

Waarom eindigt uw boek dan met een pleidooi voor een wereldwijde progressieve
vermogensbelasting? Dat is een politieke stellingname. Als u slechts historische
data had willen aanleveren, had u het daarbij kunnen laten.

'Het zou een beetje laf zijn om mijn eigen conclusies buiten het boek te houden.
Het is belangrijk dat sociale wetenschappers als ikzelf stelling nemen. Ik vind
het te makkelijk om alleen maar waarnemer te willen zijn en je als
buitenstaander op te stellen. Ik ben wetenschapper, maar ik ben ook een burger,
net als iedereen. Ik vraag mensen niet het met mij eens te zijn. Ook als je mijn
conclusies niet deelt, is de geschiedkundige informatie in de rest van het boek
nog steeds interessant.'

Denkt u echt dat u rechtse politici met wetenschappelijke argumenten zover
krijgt de belasting op winst en vermogen te verhogen?

'Rechtse politici die een progressieve vermogensbelasting als een links thema
beschouwen maken een grote fout. Kijk naar wat er de laatste paar jaar in Europa
is gebeurd. In Spanje herintroduceerde de huidige premier Rajoy de
vermogensbelasting die door zijn socialistische voorganger Zapatero was
ingetrokken - en Rajoy is nou niet bepaald links. In Italië heeft de
regering-Monti, die evenmin erg links was, een vermogensbelasting ingevoerd. In
Groot-Brittannië voerde de Labour-regering weliswaar in eerste instantie een
villabelasting op zeer dure koopwoningen in, maar de Conservatieven hebben die
vervolgens verhoogd.

'Deze voorbeelden zijn heel belangrijk. Ze bewijzen dat de politieke steun voor
meer vermogensbelasting niet alleen uit linkse hoek komt. Vermogensbelasting is
geen kwestie van links of rechts. De totale waarde van het privévermogen is de
afgelopen decennia enorm gestegen in verhouding tot de economie als geheel.
Daarom is het een kwestie van gezond verstand om arbeid een beetje minder te
gaan belasten en vermogen een beetje meer.'

U schrijft dat een wereldwijde progressieve vermogensbelasting een 'utopische
gedachte' is. U gelooft dus zelf niet in de haalbaarheid ervan. Vervolgens gaat
u wel voor zo'n belasting pleiten.

'Ik geloof inderdaad niet dat we ooit een wereldregering krijgen die een uniform
belastingregime voor de hele wereld instelt. Maar zo'n regering hebben we ook
niet nodig om een begin te maken. De voorbeelden die ik gaf over Spanje, Italië
en Groot-Brittannië geven aan dat er op nationaal niveau al veel mogelijk is.

'Daarnaast kunnen we vooruitgang boeken via internationale samenwerking op wat
kleinere schaal. De Europese Unie zou veel meer kunnen doen om financiële
transparantie te bevorderen, bijvoorbeeld door steviger in te zetten op
automatische gegevensuitwisseling tussen de lidstaten. Stap voor stap kunnen we
een heel eind komen.'

Hoe ver dan? Meer Europese integratie ligt al moeilijk, laat staan het uit
handen geven van de controle over de belastingheffing die u bepleit.

'Het is inderdaad niet gemakkelijk om internationale samenwerking op
belastinggebied te bereiken. Niet gemakkelijk, maar wel mogelijk. In de strijd
tegen het Zwitserse bankgeheim is vooruitgang geboekt. Het droevige is alleen
dat die vooruitgang geheel te danken is aan de dreiging van Amerikaanse sancties
tegen de Zwitserse banken. De Europese landen hadden zelf Zwitserland moeten
aanpakken, want vermogensvlucht en belastingontwijking zijn voor veel landen een
probleem, ook voor Nederland.

'Desondanks kijk ik met optimisme op deze episode terug, want het enige dat
nodig was om de Zwitserse regering op andere gedachten te brengen, was het
dreigement van de VS om de Zwitserse banken hun Amerikaanse bankvergunning te
ontnemen. Dit bewijst hoe belangrijk sancties zijn. Je kunt belastingparadijzen
natuurlijk beleefd verzoeken op te houden belastingparadijs te zijn. Dat is de
Europese benadering: vriendelijk vragen. Dat werkt natuurlijk niet. We moeten
voor een veel pragmatischer weg kiezen, gebaseerd op sancties. Daarmee dwing je
zulke landen een kosten-batenanalyse te maken.'

In Europa gaat het eerder de andere kant op. Landen buitelen over elkaar heen om
hun winstbelastingen te verlagen, teneinde grote bedrijven en daarmee
werkgelegenheid aan te trekken. Nederland doet daaraan volop mee.

'Het is niet gemakkelijk een klein land te zijn in een geglobaliseerde wereld.
Om economisch niet achterop te raken doen kleine landen soms dingen die compleet
tegenstrijdig zijn met maatschappelijke normen en waarden. De
vennootschapsbelasting is in de VS veel hoger dan in Europese landen, namelijk
40 tot 45 procent - als je de federale en staatsbelastingen bij elkaar optelt.
In Europa dalen die tarieven de laatste jaren gestaag, richting 20 procent, 10
procent en hier en daar zelfs naar nul.

'Desondanks is de totale belastingopbrengst in Europa hoger dan die in de
Verenigde Staten. Dat betekent dat we in Europa een veel te zware belasting
heffen op arbeidsinkomen en consumptie ter compensatie van de lage belasting op
bedrijfswinsten. De huidige praktijk, waarin sommige multinationals niet of
nauwelijks belasting betalen, is onaanvaardbaar. De enige oplossing is een
grotere politieke gemeenschap te creëren die echt een vuist kan maken tegenover
grote ondernemingen.

'Helaas is er geen democratisch draagvlak voor verdere Europese integratie. Het
politieke project van Europa is veel te eenzijdig gericht geweest op het creëren
van meer concurrentie tussen landen, bedrijven en werknemers. Maar je kunt niet
alles oplossen met meer concurrentie en marktwerking. De enige manier om de
publieke opinie achter Europese integratie te krijgen, is te laten zien dat
Europa ook werkt voor de gewone man, dat Europese samenwerking een krachtig
middel kan zijn om de globalisering gepaard te laten gaan met een eerlijker
belastingsysteem.

'En daarmee moeten we gewoon een keer beginnen, desnoods met een kleinere groep
landen. We kunnen niet eeuwig blijven wachten totdat de 28 EU-landen of de 18
eurolanden het een keer eens worden.'




LOAD-DATE: 7 November 2014

LANGUAGE: DUTCH; NEDERLANDS

GRAPHIC: Thomas Piketty: 'Vermogensbelasting is geen kwestie van links of
rechts.'
Foto Robin de Puy

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              31 of 180 DOCUMENTS



                                 de Volkskrant

                            7 november 2014 vrijdag

Stop de 'terroriches', klinkt het luid

BYLINE: VAN ONZE CORRESPONDENTE LEEN VERVAEKE

SECTION: Ten Eerste; Blz. 10

LENGTH: 625 woorden


Reportage Betogingen in Brussel


Waalse en Vlaamse betogers zijn eensgezind; de hervormingen van de
regering-Michel moeten de prullenbak in. Geweld wordt niet geschuwd.

Onder een spandoek van 'slagerij Michel' lopen drie vakbondsmannen verkleed als
koe, als eend en als kip. De koe 'voelt zich uitgemolken', staat op haar buik te
lezen. De eend 'voelt zich gepluimd' en de kip 'pikt het niet langer'. De
boodschap is duidelijk: de vakbonden verzetten zich tegen de maatregelen van de
regering-Michel.



De mannen nemen deel aan de nationale betoging tegen de Belgische regering,
donderdag in Brussel. Ze worden omringd door een zee van mensen in rode en
groene uitdossing - de socialisten en de christendemocraten - en hier daar een
vijvertje blauw - de liberale vakbond, een Belgische anomalie. Meer vaste
attributen van de Belgische vakbondsman: een fluitje, knalvuurwerk en een blikje
bier.

De betogers zijn met meer dan 100 duizend, volgens de vakbonden zelfs met 120
duizend. Zo'n opkomst is in geen twintig jaar gezien. Naast de vakbonden lopen
ook studentenverenigingen en culturele organisaties mee. 'We zien dat de mensen
zich betrokken voelen', zegt een socialistische vakbondsvrouw in kippenpak. 'De
bevolking wordt eindelijk wakker.'

Steen des aanstoots voor de betogers: de hervormingen van de regering-Michel.
Die wil de pensioenleeftijd verhogen, de lonen bevriezen en de overheid
inkrimpen. De betogers vinden dat de gewone man moet opdraaien voor de crisis en
dat de rijken buiten schot blijven. In het Frans bekt de slogan lekker: halt aan
de 'terroriches'.

Wat de vakbonden vooral steekt, is dat ze niet eens zijn geconsulteerd tijdens
de regeringsvorming, een unicum in de recente geschiedenis. De nieuwe
regeringspartijen, en dan vooral de Vlaams-nationalisten en liberalen, hebben
het niet zo op vakbonden.

Zinloos om te staken, dat was vooraf de algemene teneur, zeker in Vlaanderen.
België kent regelmatig betogingen, de vakbonden kunnen er makkelijk veel volk op
de been brengen. Maar als puntje bij paaltje komt, halen ze meestal weinig
concessies binnen. Met vurige Walen en gematigde Vlamingen valt België op
syndicaal vlak tussen Frankrijk en Nederland in.

Dit keer lijkt het protest meer de Franse kant op te gaan. Zelfs de Vlamingen
klinken donderdag strijdvaardig. 'Ik kreeg telefoontjes van mensen die nog nooit
betoogd hadden en die mee wilden komen', zegt Pamela Van Gorp (28), een
medewerkster van het Algemeen Christelijk Vakverbond (ACV) in Antwerpen. 'Vooraf
kregen we signalen dat het niet zou lukken, maar nu zijn er toch zo veel mensen
op straat gekomen. Dat doet deugd: ik ben toch niet alleen.'

Tegen het einde van de verder rustige demonstratie breken er zelfs rellen uit.
Een honderdtal demonstranten, onder wie veel dokwerkers en metaalarbeiders,
bekogelt de politie met stenen en steekt auto's in brand. Er vallen meer dan
zeventig gewonden, onder wie ook politieagenten.

Of de vakbondsacties effect zullen sorteren, is niet zeker. De N-VA en de
liberale partijen MR en Open VLD hebben geen achterban bij de vakbonden en
hebben electoraal dus niet zo veel te vrezen.

Voor de vakbonden is het zaak de druk hoog te houden. De komende weken zijn er
provinciale stakingen gepland en op 15 december een nationale staking. Als de
regeringspartijen dan nog niet bijdraaien, dreigen de vakbonden met meer acties.


'We zullen in 2015 doorgaan met hardere acties', zegt Christian Jacquemin, een
Waalse betoger van de socialistische vakbond. Op zijn rug draagt hij een poster
van poppenspeler Bart De Wever met marionet Charles Michel.

'Ik heb al veel betogingen meegemaakt en dit is een van de grootste uit mijn
syndicale carrière', zegt Henk Van Den Berghe, een leraar wiskunde en
geschiedenis en ACV-afgevaardigde.

LOAD-DATE: 6 November 2014

LANGUAGE: DUTCH; NEDERLANDS

GRAPHIC: Een agressieve betoger in Brussel krijgt pepperspray in het gezicht
gespoten.
Foto John Thys / AFP

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              32 of 180 DOCUMENTS



                                 de Volkskrant

                            5 november 2014 woensdag

Die Robert De Niro moet het nou ook weer niet te bont maken

BYLINE: VAN ONZE CORRESPONDENT ARIE ELSHOUT

SECTION: Ten Eerste; Blz. 2

LENGTH: 458 woorden


Amerikaanse beroemdheden mogen zich graag terugtrekken in hun eigen
woonenclaves, omringd door elkaar. Beverly Hills in Southern California, de West
Village in New York. Robert De Niro zit wat dichter op de gewone man. Hij heeft
een eigen domein in een lieflijk dorpje in de Hudson Valley. Het ging lang goed,
maar nu is er ruzie over een belastingaanslag. Een botsing van twee werelden.



Het dorp Gardiner heeft de fiscale waarde van De Niro's woning bepaald op zes
miljoen dollar. Dat is twee miljoen te hoog, vindt de acteur. Hij weigert de 170
duizend dollar (134 duizend euro) aan vermogensbelasting te betalen. Een rechter
stelde hem in het ongelijk. Hij is in beroep gegaan.

Aanvankelijk toonden de dorpelingen zich solidair met De Niro onder het motto
'wij zijn allemaal tegenstribbelende belastingbetalers'. Maar dat hij zich er zo
in vastbijt, hogerop gaat, wordt in Gardiner minder goed begrepen.

Dat De Niro hier in 1997 een groot stuk land kocht met daarop een boerderij uit
de 18de eeuw, verbaast niet. Gardiner ligt op een kleine twee uur rijden ten
noorden van de stad New York. Het gebied is een oase, met de klaterende Wallkill
River, grasvelden vol paarden, boom- en wijngaarden, de Shawangunk bergen, het
Mohonk Mountain House en het Minnewaska-meer met zijn adembenemende
vergezichten. In de lente ontploft de natuur, in de herfst staat zij in brand.

In het weekeinde vermengt de plattelandsbevolking zich in de restaurants met de
stadsmensen uit New York. Dat verloopt meestal probleemloos, al hebben de
bezoekers soms hun nuffige kanten als de zwierige Lianne van de Bruynswick Inn
in Wallkill een stevige Franse uiensoep serveert. Voor de plaatselijke bewoners
in Upstate is het devies: leven en laten leven.

Dat alles moet De Niro hebben aangetrokken. Gestaag heeft hij zijn domein in
Gardiner uitgebreid. Toen hij het kocht had de boerderij twee bijgebouwen en
telde zij zes slaapkamers en zeven badkamers. Sindsdien is een schuur uitgebouwd
tot een recreatieruimte, met onder meer een fitnesscentrum, zwembad, sauna en
basketbalveld. Een andere schuur werd omgetoverd tot een atelier en kantoor. Er
zijn verder op het terrein twee gastenverblijven, een tennisbaan en een kleine
skihelling.

Een 'dorp binnen een dorp', noemt The New York Times het complex. Vanaf de weg
is het niet te zien: De Niro heeft een miljoen dollar neergeteld om met een muur
van groen pottenkijkers op afstand te houden. Op straat wordt hij niet vaak
gezien.

Niemand die daaraan aanstoot nam. Tot het moment dat hij zich zo koppig opstelde
in de belastingzaak. Het verschil tussen wat hij moet en wil betalen is 57
duizend dollar. Voor een gewone Gardiner is dat veel geld, maar voor iemand met
zo'n domein is dat minder het geval, is de redenering.

LOAD-DATE: 4 November 2014

LANGUAGE: DUTCH; NEDERLANDS

GRAPHIC: De Niro's optrekje.
Foto Andrew Renneisen / NYT
Robert De Niro.
Foto EPA

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              33 of 180 DOCUMENTS



                                 de Volkskrant

                            3 november 2014 maandag

Versimpelde Bijbel mist diepere lagen

BYLINE: ANNE-MARIE WEGH IS AUTEUR VAN ECCE HOMO, OVER DE BEELDTAAL IN DE BIJBEL.

SECTION: Opinie en Debat; Blz. 22

LENGTH: 734 woorden


Bijbelvertalingen


De Bijbel bevat veel inspirerende lagen, die zich alleen prijsgeven als je bij
de oorspronkelijke tekst blijft.

Als Jezus van Nazaret nog op deze aarde zou rondlopen zou hij waarschijnlijk
enorm verheugd zijn over het aantal varianten op de klassieke Bijbelvertalingen
die de laatste tijd het licht hebben gezien, en over het succes dat deze boeken
hebben: De Bijbel in de Gewone Taal, De Bijbel voor Ongelovigen, en volgend jaar
mogen we zelfs een aparte Bijbel voor mannen en voor vrouwen verwachten
(uitgeverij Jongbloed).



Maar hij zou zich ook grote zorgen maken. Jezus' grote kracht was dat hij soms
lastige goddelijke boodschappen naar de belevingswereld van de gewone man kon
brengen. Geen ingewikkelde theologische uiteenzettingen uit zijn mond, maar
aansprekende verhalen over zaadjes die op de juiste grond moesten vallen, en
bomen die gesnoeid moesten worden om vrucht te kunnen dragen. Onze taal is nog
steeds doorspekt met uitdrukkingen die hun oorsprong vinden in het Nieuwe
Testament: parels voor de zwijnen, door het oog van de naald gaan, oude wijn in
nieuwe zakken, het kaf van het koren scheiden, et cetera et cetera.

Maar soms gebruikte Jezus parabels en gelijkenissen juist om een boodschap te
versluieren. Hij had namelijk ook hogere spirituele lessen die niet iedereen al
in staat was om te ontvangen. Als zijn leerlingen aan hem vragen: 'Waarom
gebruikt u gelijkenissen als u de mensen toespreekt?', antwoordt hij hun: 'Omdat
God jullie heeft willen inwijden in de geheimen van het hemelse koninkrijk, maar
hen niet... Want zij kijken, maar zien niets; zij horen, maar verstaan en
begrijpen niets.' (Mattheüs 13: 10-13). Deze geheime lessen gaan over de
innerlijke weg naar het Koninkrijk van God, dat zich volgens Jezus niet op een
bepaalde plek - hier of daar - maar ín de mens bevond (Lucas 17: 20,21).

De voor ingewijden bedoelde boodschap zit vaak verborgen in een subtiele
woordkeuze of in geraffineerde zinsconstructies. Een eenvoudig voorbeeld. In het
evangelie van Marcus (12:41-44) gooit een doodarme weduwe haar laatste penningen
in de offerkist van de tempel en oogst hiermee grote bewondering van Jezus.
Vreemd, want een paar regels daarvoor maakt hij zich nog druk over de
schriftgeleerden die zich volgens hem verrijken ten koste van weduwen.

De arme weduwe is echter een metafoor voor de spirituele aspirant die 'arm' is
van geest; die zich heeft ontledigd (geofferd) voor God (de tempel). Een weduwe
is in de beeldtaal iemand die het contact met God (nog) niet ervaart. Dat we dit
zo mogen interpreteren, zit verborgen in de woorden: '...een arme weduwe, die er
twee kleine munten in wierp, dat is een kwadrant.' Dit is een verwijzing naar
een spiritueel proces waarbij de aspirant groeit van leven in de dualiteit
(twee) naar eenheidsbesef (een).

In de modernere vertalingen heeft echter 'een kwadrant' plaats gemaakt voor het
meer eigentijdse 'een paar centen' (Groot Nieuws Bijbel) of 'Die waren bijna
niets waard' (Bijbel in Gewone Taal). De diepere symboliek is hiermee volledig
verdwenen!

Jezus leefde vanuit een eenheid met God, die hij liefkozend zijn Vader noemde.
Wat hij ons wilde leren - degenen die er aan toe waren - is hoe ook wij de
dualiteit kunnen overstijgen en een vereniging met God tot stand kunnen brengen.
Niet na de dood ergens in een andere dimensie, maar hier en nu op aarde.

In de boeddhistische terminologie noemt men dit: het nirwana realiseren. En ook
het hindoeïsme leert over deze weg van de geestelijke verlichting.

Wat nu dus dreigt te verdwijnen in alle versimpelingen en varianten van de
Bijbel, zijn niet alleen zeer waardevolle lessen voor innerlijke groei, maar ook
een centrale boodschap die religies zou kunnen verbroederen.

De Bijbel bevat prachtige verhalen die in een moderner jasje een groter publiek
kunnen bereiken. De buitenkerkelijke en literaire belangstelling van de laatste
jaren is een ontwikkeling die Jezus zou toejuichen. Maar laten we ook blijven
beseffen, en doorgeven aan de volgende generaties, dat de Bijbel nog veel meer
inspirerende lagen bevat, die zich prijsgeven naarmate je dichter bij de
oorspronkelijke tekst blijft.

Dan blijft dit boek zoals het is bedoeld: een bron van diepe wijsheden en lessen
voor iedere levensfase en behoefte, met teksten die steeds weer nieuwe
betekenissen krijgen.

Jezus bracht lastige goddelijke boodschappen naar belevingswereld van de gewone
man

LOAD-DATE: 2 November 2014

LANGUAGE: DUTCH; NEDERLANDS

GRAPHIC: ANNE-MARIE WEGH

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              34 of 180 DOCUMENTS



                                 de Volkskrant


                            1 november 2014 zaterdag

De moord is de erfenis

BYLINE: ELINE HUISMAN

SECTION: Vonk; Blz. 9

LENGTH: 1755 woorden


Theo van Gogh - De regisseur die ijkpunt werd


De dood van Theo van Gogh staat in ons collectieve geheugen gegrift, maar dat
geldt niet voor het werk van de filmmaker, interviewer en columnist. Hoe moeten
we hem behalve als slachtoffer herinneren?

Een reep ontbloot buikvet, gevangen tussen twee bretels. Meer heeft een icoon
niet nodig om in herinnering te worden geroepen. De warrige haardos, een
rookgordijn van sigaretten, je denkt ze er automatisch bij. Tien jaar na de dood
van Theo van Gogh duikt die buik weer overal op, van krantencovers tot
herinneringscolumns. Even is hij weer alomtegenwoordig. Maar gaat het de rest
van het jaar nog weleens over hem? En zo ja, hoe?



Opvallend weinig. In kranten en tijdschriften duikt zijn naam nog geregeld op,
maar altijd terloops. 'Na Theo van Gogh moest alles maar gezegd kunnen worden',
'de gewone man is na 11 september 2001 en de moorden op Pim Fortuyn en Theo van
Gogh sterk veranderd'. 'We moeten ons verhouden tot 11 september, tot Pim
Fortuyn, tot Theo van Gogh.'

Als Theo van Gogh wordt genoemd, gaat het altijd over zijn moord, als een
ijkpunt, een moment dat thuishoort in de rij 'gebeurtenissen die diepe sporen
hebben getrokken' in de Nederlandse geschiedenis. Als vergelijkingsmoment voor
alarmfases: 'Drie keer in tien dagen tijd kwam de commissie (stiekem, red.)
bijeen', schrijft Het Parool over de betrokkenheid van Nederlandse
inlichtingendiensten bij afluisterpraktijken, 'een frequentie die normaal
gesproken zelfs niet wordt gehaald bij schokkende gebeurtenissen als de moord op
Theo van Gogh.' Wie wil begrijpen wat een nucleaire explosie zou betekenen voor
de wereld, 'vermenigvuldig de impact van de moord op Theo van Gogh met duizend'.
En we denken allemaal te snappen wat de Haagse burgemeester Van Aartsen bedoelt
als hij na demonstraties in de Schilderswijk 'dezelfde atmosfeer als na de moord
op Theo van Gogh' ervaart.

Je zou bijna vergeten dat Theo van Gogh ooit meer is geweest dan een
tijdsaanduiding. Filmmaker, interviewer, columnist. Niemand heeft het daar nog
over. Ja, nu, bij de tiende verjaring van de moord zijn er initiatieven van
vrienden om die vergeten kant van Van Gogh onder de aandacht te brengen. Zo ging
deze week Van Gogh spreekt in première, een toneelstuk van jeugdvriend Roeland
Hazendonk, die Theo van Gogh nog een keer de kans geeft vrijuit te spreken in de
gedaante van acteur Porgy Franssen. Want, zo zei regisseur Gerardjan Rijnders,
iedereen herinnert zich zijn dood, maar niemand weet meer wie Theo van Gogh echt
was.

Submission

Is het erg? Missen we er iets aan? 'Zijn dood zuigt helaas alle aandacht weg van
zijn werk als cineast', vindt Leo van Hee, programmeur bij filminstituut Eye.
'Terwijl Van Goghs artistieke output enorm was.' Eye vertoonde afgelopen maand
zijn filmoeuvre: dertien speelfilms en twee televisiefilms. En ja, ook als Van
Gogh een zachte dood was gestorven, was dit er een keer van gekomen, bezweert
Van Hee. 'Veel van zijn films blijven na tien jaar nog steeds overeind.'

Alleen Submission ontbreekt - de producent wilde die niet beschikbaar stellen.
Uitgerekend zijn bekendste titel had weinig met de rest van zijn werk te maken.
Zijn eerdere films draaiden ook om controverse, maar waren minder politiek. 'Hij
liet altijd de onmogelijkheid van relaties zien, de angst om intimiteit aan te
gaan. Dat thema overstijgt de tijdgeest.'

Toch is Van Gogh voor de studenten van de Amsterdamse filmacademie geen
uitgebreid studiemateriaal. 'Hij past niet tussen de grote klassiekers', zegt
Ernie Tee, docent filmgeschiedenis en filmanalyse aan de academie. 'We laten ook
veel werk van minder bekende makers zien, maar die komen dan zelf hun werk
toelichten. Dat kan Van Gogh helaas niet meer doen.' Voor veel studenten is zijn
werk ver weg, ziet Tee. 'De lichting is steeds jonger, ze hebben geen beeld van
wie hij was.'

Terwijl juist jonge filmmakers veel van hem zouden kunnen leren, vindt Van Hee.
'Hij nam een extra hypotheek op zijn huis om een film te kunnen maken, nam
enorme risico's, werkte met oneindig veel energie. En hij was een geweldige
acteursregisseur. Soapacteurs als Katja Schuurman en Georgina Verbaan kregen
dankzij hem een andere uitstraling, hij haalde het beste in ze naar boven.'

Voor de gelegenheid trok NRCV's Altijd Wat ook de interviewer Theo van Gogh weer
uit de kast. In zeven afleveringen kijken BN'ers als Isa Hoes en Jan Marijnissen
terug op hun gesprek met Van Gogh in zijn interviewprogramma Een prettig
gesprek. Maar Altijd Wat plaatst de interviews wel nadrukkelijk in het kader van
de moord en de discussie over het vrije woord. Zijn ze op zichzelf niet de
moeite waard?

Zeggingskracht

'Dat zijn werk is weggeëbd is logisch, een interview is zo vluchtig als wat',
zegt topinterviewer Coen Verbraak. Dat ligt aan het genre dus. 'Maar het is wel
jammer. Van Gogh had de antenne om precies aan te voelen waar het pijn doet bij
iemand. Dat gebruikte hij in zijn filerende columns - vreselijk vond ik dat.
Maar in zijn interviews zorgde het voor rake gesprekken. Die hebben nog steeds
zeggingskracht, ondanks dat een interview altijd een momentopname is.' De vonk
tussen hem en zijn gasten is nog steeds voelbaar, zegt Verbraak. Van Gogh was
echt geïnteresseerd, kroop onder iemands huid. 'Destijds stonden zijn columns
mijn waardering voor hem nog wel in de weg', zegt Verbraak. 'In retrospectief
ben ik hem meer gaan waarderen. Hij was een heel goede interviewer.'

Geitenneukers

En die filerende columnist, waar is die gebleven? Een genre misschien nog wel
vluchtiger dan het interview. 'Mogen de cellen in zijn hoofd zich tot een
juichende tumor vormen en laat ons dan beluisteren of er enig verschil is in
meneers gekwebbel', wenste hij oud-politicus Paul Rosenmöller van GroenLinks
toe, nadat was gebleken dat partijgenote Tara Singh Varma haar terminale ziekte
had verzonnen. Over Marokkanen in Nederland: 'Er is een vijfde colonne van
geitenneukers in dit land, die autochtonen veracht en bespuwt. Ze haten onze
vrijheid. En hoewel hun niets in de weg wordt gelegd op materieel of cultureel
gebied, is het hun overtuiging dat goddeloos Nederland van de aarde weggevaagd
moet worden.'

'Geitenneukers' is het enige uit die columns dat echt is blijven hangen. De
avond van de polemiek die vrienden van Van Gogh rond zijn sterfdag
organiseerden, is maar een paar keer gehouden. Alleen GeenStijl wordt nog
weleens als nazaat aangewezen, maar dan toch als stiefkind. Na de moord op Van
Gogh is de polemiek in het slop geraakt, zegt schrijver Anton Dautzenberg,
iemand die in het huidige maatschappelijk debat uitersten durft op te zoeken.

Columnisten van nu zijn beschouwender, zegt Volkskrant-columnist Bert Wagendorp.
De kwaadheid zit er nog wel in, maar het is minder stellig en provocatief. Een
reactie op de 'polemische kakofonie van sociale media', denkt Wagendorp.
Gelukkig bestaat die polemiek niet meer in columns, verzucht hij. 'Wat een
aanstellerig gebeuren was dat, beperkt tot het kleine kutwereldje in Amsterdam.
Vervelend voor de lezer, van een laag niveau en we schoten er niets mee op.'

Dautzenberg ziet dat anders: 'Theo van Gogh was een geëngageerde kunstenaar - al
deed hij soms zijn best om dat te verbergen, uit dwarsheid of verlegenheid. Bij
een gezonde democratie hoort een gezond incasseringsvermogen; mensen als Theo
van Gogh zijn nodig om dat in stand te houden.' Niet alleen het islamdebat,
waarmee Van Gogh in de eerste plaats wordt geassocieerd, is tegelijk verbetener
en voorzichtiger geworden. Dautzenberg: 'We zijn overgevoelig geworden voor
aberraties, op welk terrein dan ook, en dat geldt zowel voor moslims als voor
niet-moslims.'

Wanneer je zo verpletterend sterft als Van Gogh, kan je werkende leven daar
misschien nooit tegenop. 'Als je op zo'n manier aan je einde komt, kleeft dat
aan je', zegt jeugdvriend Hazendonk.

Opvallend is dat in het bijzonder voor een aantal Marokkaanse Nederlanders, of
ze het nu leuk vinden of niet, de moord bepalend is geweest. Fatima Elatik,
voormalig stadsdeelvoorzitter Amsterdam Oost voor de PvdA, werd het mikpunt voor
Van Gogh, omdat ze voor een verbod pleitte op de opera Aïsja, over de vrouw van
profeet Mohammed - het zou kwetsend zijn voor moslims. De verwijzing naar Theo
van Gogh is een standaard onderdeel van haar politieke identiteit geworden - in
geen interview met haar ontbrak de verwijzing naar de moord op Van Gogh. Werd ze
het nooit zat? Natuurlijk wel, vertelde ze aan journalist Bas Soetenhorst van
Het Parool. 'Maar het hoort er ook bij. Toen ik in 1998 de gemeenteraad
binnenkwam, was ik van de tweede generatie allochtonen. Maar ik was geboren en
getogen Amsterdammer. Mensen konden mij niet in een hokje plaatsen.' Ook voor
Ahmed Aboutaleb hoort de gebeurtenis bij het moment waarop hij kleur kreeg -
profielen van de Rotterdamse burgemeester vermelden steevast zijn strenge
woorden aan het adres van de moslimgemeenschap na de moord.

Debat

Voor schrijver Asis Aynan was de gebeurtenis zo ingrijpend dat hij er afgelopen
zomer een columnreeks in de Volkskrant aan wijdde. 'Een paar dagen voor zijn
dood was ik begonnen met de ramadan. Het was meteen mijn laatste keer', vertelt
hij. 'Tot die tijd was ik een cultuurmoslim - de islam was niet op de voorgrond,
niet op de achtergrond in mijn leven. Als migrantenzoon van islamitische ouders
dwong de moord me tot intellectuele verdieping in het geloof - mijn familie komt
uit dezelfde streek in Marokko als die van Mohammed B., ik spreek Berbers,
deelde zijn religie.' Aynan stoort zich aan hoe de 'islamitische voorhoede' geen
afstand neemt van moslimfundamentalisme: 'Mannen als Nasrdin Dchar schermen met
'dat is niet mijn islam, ik heb er niets mee te maken'. Je hebt er alles mee te
maken! Van gewone katholieken verwacht ik ook dat die zich uitspreken over
misbruik in de kerk.'

De moord dwong ons na te denken over omgang met politiek en islam, met
migratiestromen, zegt Aynan. 'We zijn weinig verder gekomen met de uitspraken
van Van Gogh. Het debat is slechts verhard. Maar voor mij persoonlijk was de
moord op hem een keerpunt.'

Je zou er spoortjes in kunnen zien van een wrange erfenis, nagelaten door iemand
die niet alleen letterlijk van het leven werd beroofd, maar ook van de
mogelijkheid om daar zelf de betekenis van te bepalen. Waarna de betekenis van
je dood door anderen wordt ingevuld.

Volkskrant Magazine pagina 38: Van Goghs vrienden blikken terug

Van Gogh had de antenne om precies aan te voelen waar het pijn doet bij iemand.
In zijn interviews zorgde het voor rake gesprekken



LOAD-DATE: 12 November 2014

LANGUAGE: DUTCH; NEDERLANDS

GRAPHIC: Illustratie Gees Voorhees

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              35 of 180 DOCUMENTS



                                 de Volkskrant

                            27 oktober 2014 maandag

'We hebben nu een politiek besluit waarmee we aan de slag kunnen'

BYLINE: VAN ONZE CORRESPONDENTE MARIJE VLASKAMP

SECTION: Ten Eerste; Blz. 15

LENGTH: 939 woorden


Interview He Jiahong, hoogleraar rechten

De Chinese Communistische Partij heeft besloten het rechtssysteem te hervormen.
Jurist He Jiahong is voorzichtig positief. 'Dit wordt de vuurproef voor de
partijleiding.'

'Het is al heel mooi als we over twee jaar de eerste resultaten van de
hervormingen zien.' He Jiahong (61), hoogleraar aan de faculteit rechten van de
Renmin Universiteit in Peking en auteur van enkele thrillers, neemt de
hervormingen van de rechtsstaat onder de loep. De Communistische Partij hield
daar vorige week haar jaarvergadering over. 'Dit wordt de vuurproef voor de
partijleiding. Alleen corrupte ambtenaren bestraffen is symptoombestrijding: we
hebben een beter systeem nodig.'

U was als adviseur nauw betrokken bij deze hervormingen. Zijn de beslissingen
van het Plenum conform uw verwachtingen?

'In grote lijnen wel. Na twee jaar voorwerk, met experimentele hervormingen in
de magistratuur, hebben we nu een politiek besluit waarmee we aan de slag
kunnen.'

Maar het Plenum kwam nauwelijks met concrete maatregelen.

'Dit was het politieke startsein voor een beter rechtssysteem. Hoe dat praktisch
moet hoeft de partijleiding niet met zoveel woorden te zeggen, dat gaan de
betrokken instanties nu uitwerken. Die hervormingen moeten gewoon, want China's
grootste probleem is een gebrek aan vertrouwen in de wet. Dat het publiek de
regering en de partij niet zo vertrouwt is tot daaraantoe, maar de wet moet
gezag hebben.'

Zou een onafhankelijke rechterlijke macht helpen?

'Vanuit het perspectief van de centrale partijleiding is een volledig
onafhankelijk rechtssysteem onmogelijk. Daarop blijven hameren is niet
realistisch. Wel mogen we overheidsinmenging in de rechtsgang nu moeilijker
maken.'

Hoe wordt, zoals president Xi Jinping zegt, die macht gekooid, als de partij
zelf boven de macht blijft staan?

'Het aantal zaken waar de centrale partijleiding zich mee bemoeit, is klein. Het
probleem speelt op gemeentelijk niveau, bij al die partijbaasjes die rechters
manipuleren. Er worden nu proeven gedaan waarbij de provincie besluit over de
budgetten en het personeelsbeleid van rechtbanken, in plaats van de gemeenten.
Dan kan een plaatselijke partijsecretaris zijn macht niet misbruiken om een
rechter naar zijn hand te zetten. Natuurlijk kan hij zijn provinciale collega's
vragen een rechter onder druk te zetten, maar hij krijgt het lastiger. Helemaal
uitroeien kunnen we beïnvloeding nooit. En we zullen pas over twee jaar de
eerste resultaten zien.'

Waarom kan dat niet sneller?

'Met een Plenum heb je nog geen kant-en-klare rechtstaat. Tijdens de Culturele
Revolutie is het rechtssysteem vernietigd. Het huidige systeem functioneert pas
dertig jaar.

'De magistratuur denkt ambtelijk: ze willen dat hun meerdere iedere beslissing
neemt. Dat risicomijdende gedrag moeten ze afleren, ze moeten onafhankelijk
leren te werken. Als een partijsecretaris ze benadert, moeten ze vragen: zet je
instructies op schrift, dan voegen we ze bij het dossier. Dan durft zo'n man
echt niet meer.'

Waarom is er nog geen besluit over oud-veiligheidschef Zhou Yongkang, die
onderzocht wordt wegens corruptie?

'Geen idee. Voor zo'n zaak moet het bewijs waterdicht zijn. Wie weet horen we
pas iets als de openbare aanklager Zhou gaat onderzoeken. Het openbaar
ministerie is bij uitstek de organisatie voor corruptiezaken, maar is nog niet
in staat dat te doen. Als een partijsecretaris zegt: die persoon mag niet worden
vervolgd, dan gebeurt het niet. Absurd. Corruptiebestrijding is in handen van de
partij, buiten het justitiële systeem om. Goed is dat niet, maar we hebben geen
andere keuze. Voordat het openbaar ministerie ervoor klaar is die taak van de
partij over te nemen, zijn er jaren voorbij en je kunt ondertussen niet stoppen
met de corruptiebestrijding.'

Deze week komen er regels voor presentjes voor ambtenaren. Waren die er nog
niet?

'Na het Achttiende Partijcongres is van alles verboden, maar dat lost het
probleem niet op. Als de kans klein is dat je gepakt wordt voor het aannemen van
een cadeautje, blijf je het aanpakken. Al staat er de doodstraf op.

'Ieder mens heeft een slechte en een goede kant. Als de maatschappij en het
systeem goed zijn, prevaleert de goede kant. Het probleem van China is dat het
systeem nu het slechtste in de mens stimuleert.

Gaan we onze energie steken in het bestraffen van dertig jaar grootschalige
illegale zelfverrijking, of gaan we het rechtssysteem verbeteren, waar we in de
toekomst wat aan hebben? Ik stel voor dat ambtenaren die hun illegale vermogen
nu eerlijk opgeven, niet worden vervolgd. Dat wil er bij de gewone man echter
niet in. Die zegt: executeer iedere corrupte ambtenaar. Maar dan moet je bijna
alle ambtenaren doden! Wie gaat dat doen? Andere ambtenaren. Die ook allemaal
corrupt zijn.'

Fotografie als handige hobby voor smeergeld

Ineens zijn de idyllische plaatjes van gebergten uit de Pekingse metrostations
verdwenen. De fotograaf Qin Yuhai bleek een corrupte ambtenaar. Zijn
fotocamera's ter waarde van bijna 50 duizend euro waren cadeautjes van
zakenvrienden. Fotografie is een handige hobby om smeergeld op te strijken.
Volgens staatspersbureau Xinhua zijn 'opvallend veel ambtenaren' aangesloten bij
de 2.000 Chinese fotografieverenigingen. Op gemeentekosten pakken ambtenaren een
helikopter of terreinwagen naar een natuurgebied voor een fotoserie. Zakenlieden
'kopen' dan die foto's voor idioot hoge bedragen. Kunst kent immers geen prijs.




pagina 21 Commentaar: Rechtsstaat China

Het probleem van China is dat het systeem nu het slechtste in de mens stimuleert
(He Jiahong was als adviseur nauw betrokken bij de aangekondigde hervormingen)

LOAD-DATE: 26 October 2014

LANGUAGE: DUTCH; NEDERLANDS

GRAPHIC: He Jiahong
..
Partijlid en hoge ambtenaar Yang Dacai werd op 5 september 2013 in Xi'an
veroordeeld tot 14 jaar cel wegens corruptie.
Foto Reuters

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              36 of 180 DOCUMENTS



                                 de Volkskrant

                            27 oktober 2014 maandag

Rechtsstaat China

BYLINE: FOKKE OBBEMA

SECTION: Opinie en Debat; Blz. 21

LENGTH: 386 woorden


Commentaar

Zolang de CCP zijn macht niet wil laten begrenzen door de rechter, is van een
rechtsstaat geen sprake.

Voor het eerst in de geschiedenis van de 93-jarige Chinese Communistische Partij
(CCP) was een zogeheten plenum gewijd aan de rechtsstaat. Dat zo'n politieke
hoogmis van de partij geheel in het teken van een beter rechtssysteem staat, kan
als vooruitgang worden gezien in een land met zo'n lange geschiedenis van
juridische willekeur, corrupte rechters en gesol met burgerlijke rechten.



Maar de resultaten van het plenum geven door westerse bril bezien geen reden tot
juichen. Want de CCP blijft hoe dan ook een allesoverheersende rol vervullen -
en wordt dus niet ondergeschikt gemaakt aan de rechtsstaat, zoals in het Westen
de norm is. Die kloof is fundamenteel: in de beleving van de partij dient de
rechtsstaat ertoe gehoorzaamheid van burgers af te dwingen, terwijl het in het
Westen juist draait om hun bescherming tegen een almachtige overheid.

Vanuit dat westerse perspectief kon dit plenum nooit een succes worden, hoeveel
woorden er ook aan transparantie en verantwoordingsplicht werden gewijd. Maar de
vraag is dan nog wel: hebben gewone burgers baat bij het nu afgesproken
hervormingspakket? Dat staat nog te bezien. Niet alleen omdat de inhoud maar ten
dele bekend is, maar vooral omdat een andere koers voor China per definitie tijd
vergt. De voorstellen ogen gunstig voor slachtoffers van bestuurlijke corruptie
op lokaal niveau. Zij lijken een grotere kans te maken wanneer zij bijvoorbeeld
landonteigening bij de rechter aan de kaak stellen. Tot dusver is de invloed van
lokale partijbonzen op rechters meestal te groot om een serieuze kans van slagen
te hebben.

De stappen die president Xi op dit vlak wil zetten vormen een vervolg op de
anticorruptie-campagne, waarmee hij zich heeft onderscheiden. De willekeur
daarvan moet door meer rechtsstaat worden beëindigd. Nu bepaalt nog de uitkomst
van politieke afrekeningen, niet van morele zuiverheid, wie zijn machtspositie
verliest. Dat heeft geleid tot een angstcultuur. De rechtsstaat met Chinese
karakteristieken moet meer rechtszekerheid brengen. Dat is een loffelijk
streven. Maar de kans op succes is ook door Chinese bril bezien twijfelachtig
zolang de CCP zelf zijn macht niet door rechterlijke toetsing begrensd wenst te
zien.

LOAD-DATE: 26 October 2014

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              37 of 180 DOCUMENTS



                                 de Volkskrant

                            25 oktober 2014 zaterdag

Met een tweet Israël bestoken

BYLINE: ROBERT-JAN FRIELE

SECTION: Vonk

LENGTH: 2975 woorden


Over de hele wereld kunnen actievoerders aanhaken


Tegen het apartheidsbewind in Zuid-Afrika bleek een boycot effectief. De lessen
van toen worden nu toegepast in een campagne tegen Israël.

De voorzet komt op 6 december 2013, om 14.04 uur. Op Twitter richt
@bds_nederland zich tot drinkwaterbedrijf Vitens: 'Waarom gaan jullie
samenwerken met bedrijf #mekorot dat profiteert van bezetting en stelen
grondstoffen?' Een link verwijst naar een stuk over de rol van drinkwaterbedrijf
Mekorot in de door Israël bezette Palestijnse gebieden.



Om 14.26 uur volgt nog een tweet, dit keer met een link naar het rapport
Troubled Waters van Amnesty International, over de kwalijke gevolgen van het
Israëlische drinkwaterbeleid en de rol van Mekorot daarin.

Dan, om 16.45 uur, een tweet verwijzend naar de lijst van aandeelhouders van
Vitens, waaronder zeven provincies. Die komt Robert Jansen,
GroenLinks-gedeputeerde in Overijssel, onder ogen. Hij zoekt via Twitter contact
met NRC-correspondente Leonie van Nierop in Israël en laat enkele uren later
weten dat hij 'opheldering' zal vragen aan het provinciebestuur. @bds_nederland
weet: de bal is aan het rollen.

Vitens is niet het enige bedrijf dat de druk voelt van het zakendoen in Israël.
Een half jaar eerder beëindigt ingenieursbureau Royal HaskoningDHV zijn
medewerking aan de bouw van een waterzuiveringsinstallatie in Oost-Jeruzalem.
Pensioenfonds PGGM besluit begin dit jaar de beleggingen in vijf Israëlische
banken van de hand te doen. Rond dezelfde tijd verkoopt het Noorse
staatspensioenfonds op 'ethische gronden' zijn belangen in twee Israëlische
bedrijven. En de Amerikaanse Presbyteriaanse en Methodistenkerken trokken zich
rond de zomer terug uit bedrijven die Israël helpen bij het instandhouden van de
bezetting en illegale nederzettingen.

Vijf voorbeelden uit de laatste anderhalf jaar. Wat is er aan de hand? En wie
zitten erachter?

Muur

De Westoever, acht jaar eerder. Het geduld van mensenrechtenvoorvechters in de
Palestijnse gebieden raakt op. Er is bijna een jaar verstreken sinds het
Internationaal Gerechtshof in zijn 'adviserende opinie' heeft geschreven dat de
muur die Israël heeft gebouwd op de Westelijke Jordaanoever illegaal is, maar
Israël doet nog steeds alsof zijn neus bloedt en de internationale gemeenschap
zet het land niet genoeg onder druk.

Wie daarover als eerste zijn irritatie deelt, weet Ingrid Jaradat van de Civil
Coalition for Palestinian Rights niet meer. Wel dat er een antwoord op de mail
komt, en een tweede, een derde, een vierde. Ineens zijn de Palestijnse en
tientallen collega's verwikkeld in een discussie over de vraag: wat moeten we
doen? Het antwoord: oproepen tot een boycot van Israël, omdat het land het
internationale recht overtreedt.

Jaradat woont enkele maanden eerder een workshop van een Palestijnse ngo bij
waar de Nederlandse Adri Nieuwhof en de Zuid-Afrikaan Bangani Ngeleza vertellen
over de anti-apartheidsboycot in de jaren tachtig en negentig. Nieuwhof was ooit
actief voor het Komitee Zuidelijk Afrika. Ngeleza's vader was lid van het ANC en
zat tien jaar vast op Robbeneiland. Nieuwhof: 'Ik had mijn Zuid-Afrika-ervaring
zelf al weggestopt, totdat de Palestijnen me ernaar vroegen.'

Initiatieven om de bezetter te boycotten waren er al onder het Britse mandaat
over het gebied, vertelt Jaradat. Ook beperken boycotacties zich niet tot de
Palestijnse gebieden. Wie heeft ze niet zien staan op een drukke zaterdag, de
activisten die bij supermarkten protesteerden tegen de verkoop van dadels
afkomstig uit illegale nederzettingen?

Maar al die boycotinitiatieven bleven piepklein. In de zomer van 2005 komt er
ineens beweging in. Het vereist koortsachtig e-mailen, bellen en vergaderen,
maar niet lang na die workshop van Nieuwhof is er geen Palestijnse vakbond,
vluchtelingen-, vrouwen- of jongerenorganisatie, tandartsen- of doktorenclub
meer die niet wil tekenen voor de Call for Boycott, Divestment and Sanctions
(BDS). De campagne moet Israël bewegen tot het respecteren van het
internationale recht (en dus het beëindigen van de bezetting en het afbreken van
de muur), het verlenen van volledige rechten aan Arabisch-Palestijnse inwoners
van Israël en het recht op terugkeer van alle Palestijnse vluchtelingen. 170
Palestijnse organisaties zetten er hun handtekening onder.

De parallel met Zuid-Afrika is frappant, zegt Nieuwhof. 'De oproep om de
overheid ter verantwoording te roepen, komt uit het land zelf. Dat geeft
solidariteitsbewegingen elders legitimiteit. Niemand kan meer vragen waarmee ze
zich bemoeien. De mensen dáár vragen om actie.'

Dus als Vitens eind 2013 aankondigt een samenwerking aan te gaan met Mekorot,
hoeven activisten in Nederland niet te aarzelen. 27 tweets later kraait
@bds_nederland victorie: 'Goed nieuws, @vitens beëindigt samenwerking met
#mekorot!'

Delegitimering

Nederland, Noorwegen, de VS, Groot-Brittannië: sinds 2005 heeft de BDS-beweging
overal de kop opgestoken. John Kerry, de Amerikaanse minister van Buitenlandse
Zaken, constateert begin dit jaar: 'De delegitimeringscampagne wordt steeds
groter. Mensen staan ervoor open.'

Columnist Thomas Friedman schrijft in The New York Times: 'Het is duidelijk dat
een derde intifada onderweg is. Het is de intifada die Israël altijd het meest
heeft gevreesd - niet eentje met stenen en zelfmoordterroristen, maar eentje
gedreven door niet-gewelddadig verzet en een economische boycot.'

Die 'derde intifada' wordt wereldwijd aangestuurd door het BDS National
Committee (BNC), dat bestaat uit een secretariaat van zo'n vijftien
vrijwilligers in Palestina en een fulltime coördinator die werkt vanuit Londen.
Zij ondersteunen BDS-activisten overal ter wereld, maar beslissen niet over hun
campagnes. Jaradat: 'Wij kennen de politieke context in andere landen niet goed
en weten niet wat goede campagnedoelen zouden zijn.'

Andersom denkt een vaste kern van activisten van over de hele wereld mee met het
BNC over nieuwe campagnes. En soms komt vanuit Palestina het advies iets níet te
doen. Jaradat: 'We worden vaak benaderd door mensen die McDonald's willen
boycotten, maar wij zien daarvoor onvoldoende redenen in Israël of Palestina. De
primaire doelen van de BDS-beweging zijn bedrijven die actief in de bezetting
investeren.'

De campagne heeft zich de laatste jaren geconcentreerd op enkele grote
bedrijven: het Deens-Britse beveiligingsconcern G4S, het Franse nutsbedrijf
Veolia en het Israëlische Soda Stream. G4S helpt Israël onder meer met de
beveiliging van de muur en gevangenissen. Veolia is betrokken bij de lightrail
in Jeruzalem, die enkele illegale nederzettingen verbindt met de stad en
gedeeltelijk in bezet gebied is gebouwd. En de fabriek van Soda Stream staat in
een illegale nederzetting op de Westoever.

Beveiliging

De bedrijven zijn vrijwel overal ter wereld actief, wat ze tot een aantrekkelijk
doelwit maakt: in tientallen landen kunnen actievoerders makkelijk aanhaken bij
de campagne. Zo wees de stichting DocP, die de BDS-campagne in Nederland
coördineert, de Technische Universiteit Delft op de rol van G4S in Israël. Het
bedrijf beveiligt de universiteit. Het leidde tot een gesprek met het college
van bestuur, dat besloot in de nieuwe aanbesteding een richtlijn op te nemen
voor maatschappelijk verantwoord ondernemen. Als de TU Delft volgend jaar de
aanbesteding afrondt, zal blijken welke gevolgen dat heeft gehad.

In Londen zag King's College ervan af met G4S te werken. Michael Deas, de
fulltime BDS-coördinator werkzaam in Londen: 'Drie maanden voordat het contract
van G4S afliep, zijn we begonnen met actievoeren. We vertellen daarbij vooral
hoe G4S betrokken is bij de illegale activiteiten van Israël. Dan komen die
misstanden ineens dichtbij.'

Veolia wordt op vergelijkbare wijze aangepakt. Toen dochterbedrijf Connexxion in
Utrecht meedong naar de aanbesteding van het openbaar vervoer, kwamen activisten
van Utrecht 4 Palestina in een vergadering van het zogeheten regionale
bestuursorgaan uitleg geven over de rol van Veolia in Israël en de bezette
gebieden. Ook in Noord-Brabant en Limburg voerden activisten actie tegen
aanbestedingen aan Veolia.

Het BNC kan bij dit soort campagnes als steunpunt fungeren. Jaradat: 'Soms
vragen activisten om brieven voor hun gemeenteraadsleden, waarin we uitleggen
hoe we in Palestina tegen Veolia aankijken. Of ze vragen op welke informatie
over Veolia ze de nadruk kunnen leggen in hun campagne.'

Rapporten geschreven op basis van jaarverslagen, getuigenverklaringen en
uittreksels uit allerlei handelsregisters vormen het fundament van de
BDS-campagne. Activisten elders in de wereld koppelen die informatie aan
bedrijven in hun eigen land. Welk pensioenfonds heeft aandelen in die foute
Israëlische bank? Koopt een bepaalde supermarkt producten van een Israëlisch
landbouwbedrijf dat actief is in illegale nederzettingen? En welke organisaties
hebben een contract met G4S? Dat worden dan de doelen voor hun campagne, die
bestaat uit brieven schrijven, gesprekken voeren met directies en aandacht
vragen in de media.

In het geval van het Nederlandse Riwal leidde dat zelfs tot een inval van het
Openbaar Ministerie. Riwal verhuurde kranen aan het Israëlische ministerie van
Defensie, die werden gebruikt bij illegale bouw in bezette gebieden. De
Palestijnse mensenrechtenorganisatie Al Haq deed in Nederland aangifte wegens
schending van internationale wetten, waarop het OM tot actie overging. Tot
vervolging kwam het niet, omdat het OM de zaak 'te complex' vond.

Strafbaar

Nieuwhof: 'Riwal was een uitstekend voorbeeld van de strafbaarheid van het
meewerken aan illegale activiteiten. Die inval van het OM was een signaal voor
Nederlandse bedrijven. Daaraan refereren wij in onze gesprekken met ze.'

Cruciaal in de BDS-campagne is volgens Nieuwhof wat ze 'handelingsperspectief'
noemt. Het publiek informeren is slechts een eerste stap. 'Daarna moeten mensen
zich afvragen: 'Oké, en wat kan ík doen?'

De boycot van dadels uit illegale nederzettingen zette in dat opzicht te weinig
zoden aan de dijk, vond Mario Franssen van het Belgische Intal. 'Je informeert
mensen wel, maar organiseert ze niet. En wij hadden die ambitie wel.'

Dus begon Intal in België met vijftien andere organisaties een campagne tegen de
bank Dexia, die in 2001 een Israëlische bank heeft overgenomen die onder meer
hypotheken verstrekt aan illegale nederzettingen. De campagne kreeg de naam
'Israël koloniseert - Dexia financiert'. Op de flyer staat wat 'gewone burgers'
kunnen doen: het sturen van een protestkaart naar Dexia, rekeninghouders kunnen
bellen naar de bank en vragen waarom die de illegale nederzettingen financiert.
Activisten kunnen ook hun gemeentebestuur ter verantwoording roepen, aangezien
Dexia in handen is van de Belgische gemeenten. Franssen: 'Op een gegeven moment
was er een standaardtekst voor een motie. Die is door veertig gemeenten
aangenomen.'

Toen Dexia daarna het standpunt innam dat het alleen verantwoording hoefde af te
leggen aan zijn aandeelhouders, kochten 45 activisten aandelen. Op de
aandeelhoudersvergadering van 2011 slaagden ze erin de belangen van Dexia in
Israël op de agenda te zetten.

Protestkaarten en het beïnvloeden van aandeelhoudersvergaderingen: het klinkt of
de tijd van de Zuid-Afrikaanse boycotbeweging herleeft en dat is ook zo, zegt
Nieuwhof. 'Met één groot verschil: internet. De toegang tot informatie is veel
gemakkelijker en die informatie is sneller te verspreiden dan in de jaren
tachtig. Destijds voelde je je alleen onderdeel van de campagne tijdens
vergaderingen. Nu krijg ik voortdurend vertaalde krantenknipsels uit de hele
wereld per mail. Dat geeft mensen een gevoel dat ze bij de beweging horen. En je
hebt geen duizend mensen nodig. Als je het goed aanpakt, kun je dingen
beïnvloeden.'

Culturele boycot

De BDS-beweging gaat verder dan de ngo's die al decennia bedrijven oproepen geen
zaken te doen in de bezette gebieden, of met bedrijven die profiteren van de
bezetting.

BDS wil uiteindelijk een algehele boycot van Israël. En niet alleen economisch,
maar ook academisch en cultureel.

Jaradat: 'Veel academische en culturele evenementen worden gesponsord door
officiële en semi-officiële Israëlische organisaties, met als enige doel uit te
dragen dat Israël een normaal en vreedzaam land is.'

Daarom stuurde @BDSAmsterdam op 14 oktober een tweet naar @SandervanDoorn. Dj
Van Doorn gaf donderdag een concert in de Israëlische Masada Arena. 'We vragen
je met klem de internationale boycot tegen Israël niet te doorbreken', schreven
de BDS-activisten hem via Twitter.

Vrijwel alle buitenlandse artiesten die optredens in Israël plannen, kunnen
rekenen op dergelijke verzoeken. De meesten van hen negeren ze, maar enkele
grote namen, onder wie Roger Waters en Sinéad O'Connor, weigeren nog langer op
te treden in Israël. Ze voeren de BDS-campagne aan als reden. En wetenschapper
Stephen Hawking heeft laten weten de academische boycot te respecteren.

Zo zijn er sinds 2005 twee stromen ontstaan als het gaat om ongewapende acties
tegen Israël: die van 'divestment-only' (uitsluitend gericht op het einde van de
bezetting en de misstanden die daaruit voortkomen) en die van de BDS-beweging.
Het uiteindelijke doel mag verschillen, er is opvallend veel overlap tussen
beide stromingen. Toch willen vertegenwoordigers van de eerste stroming, veelal
werkzaam bij de grote hulporganisaties, niet met naam genoemd worden in dit
artikel, uit angst voor antisemiet te worden uitgemaakt, met als mogelijk gevolg
dat ze hun subsidies kwijtraken.

Jaradat: 'De Oxfams van deze wereld hebben altijd de grootste aandrang om te
zeggen dat ze geen BDS zijn. Voor ons is dat prima, maar wij rekenen ze tot ons
kamp. Dat stelt ons in staat ook beperkte maatregelen als succes van de
BDS-beweging neer te zetten en onze groeiende invloed te laten zien.'

De BDS-beweging claimt dus graag successen, zoals @bds_nederland deed in het
geval van Vitens. Meet de beweging zich daardoor niet een te grote broek aan?
Het geval-Vitens laat zich namelijk ook op een andere manier uitleggen. NRC
Handelsblad publiceerde een kritisch verhaal over de steun voor firma's in
Israëlische nederzettingen, en noemde daarin Mekorot. Daarop zegde minister
Lilianne Ploumen van Ontwikkelingsamenwerking haar geplande bezoek aan het
bedrijf af, en vijf dagen later zegde Vitens de samenwerking met Mekorot op.
Aangezien Vitens niet wil reageren op vragen, valt niet te achterhalen wat de
doorslag gaf.

Connexxion dat geen contract krijgt in Utrecht, King's College dat niet in zee
gaat met G4S: liggen hier zakelijke overwegingen aan ten grondslag, komt het
door de boycotcampagne, of misschien een combinatie van beide?

Reprimande

Wie wil weten of de BDS-beweging succes heeft, moet vooral kijken naar de
oppositie ertegen, zegt David Wildman per Skype vanuit New York. Hij is
secretaris voor mensenrechten van het bestuur van de Amerikaanse
methodistenkerk. Die voert vanaf 2001 campagne tegen de bezetting en trok deze
zomer zijn investeringen terug uit G4S. Hij herinnert zich hoe twee
samenwerkende Joodse belangenorganisaties in de VS in 2010 besloten 6 miljoen
dollar (4,7 miljoen euro) te investeren in de strijd tegen BDS.

Ook elders is de oppositie hevig. Na de besluiten van Vitens en PGGM kreeg de
Nederlandse regering een reprimande van Tel Aviv. En de Israëlische premier
Benjamin Netanyahu noemde de BDS-beweging begin dit jaar uitgebreid in zijn
jaarlijkse toespraak bij de Amerikaanse lobby-organisatie Aipac. 'Mensen die het
BDS-label dragen, moeten we behandelen zoals we antisemieten behandelen.'

Alhoewel de aanvallen op de BDS-beweging best hun effect zullen hebben, zegt
Wildman, bereiken ze paradoxaal genoeg ook het tegenoverstelde: 'Onze
tegenstanders staan over het algemeen sneller in The New York Times dan wij, en
dat biedt ons de gelegenheid ons verhaal de wereld in te krijgen. Onze critici
helpen BDS een bekend begrip te maken, veel meer dan wij zelf zouden kunnen.'



ZUID-AFRIKA

MANDELA ALS INSPIRATIEBRON

'Onze vrijheid is onvolledig zonder de vrijheid van de Palestijnen', zei Nelson
Mandela in 1997. Vergelijkingen met de Zuid-Afrikaanse apartheid werden al
langer gemaakt, en hevig betwist door Israël, maar zeker sinds die uitspraak
zien veel Palestijnen de strijd van de zwarte Afrikanen voor gelijke rechten als
een voorbeeld. De spullen op de foto stonden in een winkel in Gaza-stad, vlak na
de dood van Mandela in 2013.




SLOGANS
DOELTREFFENDE ACTIES

Actieposters van BDS. Dit zijn slogans tegen de inmiddels failliete
fruithandelaar Carmel Agrexco, vervoerder Veolia, beveilliger G4S en bank Dexia.
De bedrijven liggen al jaren onder vuur.



MENINGSVERSCHIL OVER ISRAËL

Ook al is de BDS-beweging op papier vreedzaam, ze krijgt kritiek wegens
veronderstelde bedoelingen die minder vreedzaam zijn. Nergens in de verklaringen
van de BDS-beweging erkent ze expliciet het bestaansrecht van de staat Israël.
Volgens politicoloog Norman Finkelstein, erkend criticus van Israël, is dat met
opzet. 'Dat zou de beweging splijten', zei hij in 2012. 'Een deel van de
BDS-aanhangers wil Israël vernietigen.' De BDS-beweging geeft toe dat er grote
politieke meningsverschillen zijn over de toekomst van Israël en Palestina
binnen de 170 aangesloten organisaties, en zegt daarom bewust op de oppervlakte
te blijven daarover.

LONDEN
PRO-PALESTIJNSE ACTIES

Actievoerders uiten begin augustus in Londen hun onvrede over het Israëlische
offensief in Gaza. Op de wang van de demonstrant een sticker met de oproep tot
een boycot van Israël, met een verwijzing naar de Zuid-Afrikaanse
anti-apartheidsboycot van de jaren tachtig en negentig.

We vertellen hoe G4S betrokken is bij de illegale activiteiten van Israël. Dan
komen die misstanden ineens dichtbij (Michael Deas Coördinator BDS-beweging,
vanuit Londen)

Mensen die het BDS-label dragen, moeten we behandelen zoals we antisemieten
behandelen (Benjamin Netanyahu Premier van Israël)

LOAD-DATE: 24 October 2014

LANGUAGE: DUTCH; NEDERLANDS

GRAPHIC: Mark Esper/Hollandse Hoogte
AFP
internet
internet
internet
internet

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              38 of 180 DOCUMENTS



                                 de Volkskrant

                           23 oktober 2014 donderdag

Chinezen op EU-cursus in 'rule of law'

BYLINE: FOKKE OBBEMA

SECTION: Ten Eerste

LENGTH: 1523 woorden


Met opleidingen aan Chinese juristen hoopt de EU een rechtsstaat in China
dichterbij te brengen. Een ambitieuze missie: 'Voor Chinezen draait de rule of
law juist om de gehoorzaamheid van burgers.'


De Europese Unie denkt de Chinezen een handje te kunnen helpen bij het opbouwen
van een rechtsstaat. Drie Europees-Chinese samenwerkingsverbanden, met een
totale Europese bijdrage van 33 miljoen euro, zijn daarvoor de afgelopen jaren
opgetuigd. De niet geringe ambitie luidt, in Europees jargon: 'Het bevorderen
van China's overgang naar een open maatschappij, gebaseerd op de rule of law en
respect voor mensenrechten'.



Valt een rechtsstaat in China van buitenaf dichterbij te brengen? De vraag is
actueel, nu de Chinese Communistische Partij (CCP) deze week voor het eerst een
'plenum', een hoogmis van de partijtop, geheel wijdt aan de rule of law.

Een eerste, niet geringe hindernis, is dat in China iets volstrekt anders onder
rule of law wordt verstaan dan in het Westen, benadrukt Aalt Willem Heringa. De
hoogleraar vergelijkend staatsrecht aan de universiteit van Maastricht was in
2013 een jaar lang decaan van de China-EU School of Law - een van de voornaamste
projecten, dat voor 18 miljoen euro op de Europese begroting staat.

'Met rule of law doelen wij op de kwaliteit van rechtsregels en
rechtsbescherming voor burgers. Maar voor Chinezen draait het juist om
gehoorzaamheid: burgers dienen zich te houden aan de wetten. En die worden
opgesteld door de Chinese Communistische Partij', stelt Heringa.

Bij de China-EU School of Law komen die twee opvattingen samen. De Europese
docenten proberen Chinese studenten, officieren van justitie en rechters
vertrouwd te maken met rechtsstatelijke beginselen. Zij krijgen cursussen aan
universiteiten in Maastricht, Bologna of Hamburg om er 'enkele weken of soms een
maand' in de Europese benadering van het recht te worden ondergedompeld. 'Dat
helpt ook wel een beetje. Maar het is niet meer dan een druppel op een gloeiende
plaat. De school telt zo'n driehonderd studenten, terwijl in China jaarlijks
tienduizenden juristen afstuderen', relativeert Heringa het belang.

Bij zijn Chinese collega's bespeurde hij geen bijster grote interesse voor
mensenrechten. Van strafkampen voor politieke gevangenen waren zij op de hoogte,
maar een onderwerp van debat was het voor hen geenszins. 'Als we daar een
conferentie over hadden willen organiseren, was dat zeker niet mogelijk
geweest'.

Voor leden van de Chinese elite, waartoe juristen behoren, weegt het belang van
de economische vooruitgang op tegen gebrek aan politieke vrijheid, taxeert
Heringa na een jaar Peking. 'Wat mij vooral opviel was hun loyaliteit aan hun
land. Over mensenrechten kon in academische blaadjes tamelijk vrij worden
gediscussieerd. Maar er was geen sprake van dat ze het aan de grote klok zouden
hangen in bijvoorbeeld de staatsmedia.'

Inleving in die Chinese denkwereld en Europese bescheidenheid zijn vereisten
voor succesvolle EU-projecten, stelt de Belgische China-expert Rogier Creemers
in Oxford. Over de ambitieuze doelstelling van Europa van China een 'open
maatschappij' te maken, sniert hij: 'Dat klinkt lekker voor een jaarverslag,
maar heeft weinig met de realiteit te maken.' De EU moet zich realiseren dat het
Chinese recht van ver komt. 'Eind jaren zeventig was er als gevolg van de
Culturele Revolutie nog in het geheel geen rechtssysteem. Alles wat er nu is, is
in de afgelopen decennia opgebouwd.'

Voor Europa is het verder zaak niet te pretenderen een moreel gelijk te hebben
of enige vorm van superioriteit uit te stralen. De EU staat er door Chinese bril
bezien sinds de crisis gekleurd op, weet Creemers van zijn contacten met
Chinezen: 'Europa wordt bepaald niet meer als voorbeeld gezien, met onze crisis
op financieel en democratisch vlak, en ons onderlinge gebakkelei.'

Bij het suggereren van verbeteringen aan het rechtssysteem is het zaak te
luisteren en te beseffen wat de onmogelijkheden zijn. 'Grondwettelijke toetsing
van fundamentele rechten zit er bijvoorbeeld eenvoudigweg niet in. Vooral
Amerikanen blazen nog wel eens te hoog van de toren. Je moet je voorstellen
gieten in termen waar je Chinese partners wat mee kunnen. Dus noem het vooral
geen 'mensenrechtenproject'. Vervolgens kun je dan met enig succes over
inperking van marteling beginnen, zoals Scandinavische landen hebben gedaan. Er
zijn juridische professionals in China die daar het belang van inzien.'

Op het vlak van mensenrechten valt wel iets te bereiken, maar minder
controversiële rechtsgebieden zijn kansrijker. Zeker wanneer er sprake is van
gedeelde, economische belangen. Zowel China als Europa is gebaat bij een betere
naleving van intellectueel eigendom - een permanente kopzorg van het Europese,
en in toenemende mate ook het Chinese bedrijfsleven.

Als auteursrechtspecialist heeft Creemers meegeholpen bij nieuwe regels voor
online-publicaties. Ook daar is ruimte voor een Europese inbreng, 'omdat de
Chinese regering duidelijk het belang van het auteursrecht voor de economische
ontwikkeling van het land onderstreept. En daar kunnen gewone mensen ook baat
bij hebben.'

Economische belangen voorop, terwijl gunstige effecten voor burgers meegenomen
zijn - dat is ook het beeld dat Frans-Paul van der Putten, China-specialist van
Clingendael, schetst van de Chinese benadering van de rule of law. Van het
'vierde plenum' dat nu in Peking wordt gehouden, verwacht hij dan ook vooral
resultaten op economisch vlak.

'Voor dissidenten, Tibetanen en Oeigoeren gaat deze bijeenkomst niet veel
opleveren, maar voor gewone burgers kan die op termijn wel degelijk van groot
belang blijken.'

De sceptische commentaren in westerse media, die benadrukken dat het plenum geen
serieuze hervormingen kan opleveren aangezien de CCP toch alle controle behoudt,
onderschrijft hij maar gedeeltelijk. 'Zeker, de partij houdt de controle, maar
dat maakt deze bijeenkomst niet betekenisloos.'

Hij schetst een verband met de campagne tegen corruptie, waarmee president Xi
zich sinds zijn aantreden in 2012 heeft onderscheiden. Daarmee heeft hij
corrupte partijbonzen en hun zakenvrienden aan willen pakken; een effectiever
rechtssysteem moet toekomstige gevallen voorkomen. 'De bedoeling is dat de
verregaande economische hervormingen die Xi voor ogen heeft, dan gemakkelijker
kunnen worden doorgevoerd.'

Vooral op lokaal niveau moet de rule of law zich gaan uitbetalen: 'De
gemeentelijke ambtenaar die onder een hoedje speelt met een machtige ondernemer,
waardoor beiden rijk worden met vastgoed, moet begrijpen dat hij door het
vernieuwde rechtssysteem niet langer onschendbaar is.' Concreet is dat het geval
wanneer een boer die voor een vastgoedproject van zijn land beroofd dreigt te
worden, kans maakt bij de rechter om onteigening te voorkomen.

Mooi voor de boer, maar voor Xi is het belang economisch: nieuwe investeringen
in vastgoed die de omvangrijke Chinese 'vastgoedbel' verder opblazen, blijven zo
achterwege. Dat helpt Xi bij zijn strijd tegen 'gevestigde belangen', die de
omslag van de economie naar meer dienstverlening en consumptie dwarsbomen.

Eind vorig jaar werden de daartoe benodigde economische hervormingen op het
'derde plenum' afgesproken, maar in de praktijk is daar nog weinig van
terechtgekomen. De grote vraag is of het vierde plenum nu wel de wegbereider van
een volgend economisch succesmodel kan worden. Van der Putten wil daarvoor eerst
de resultaten afwachten. Maar Creemers kan enige scepsis niet verbloemen nu Xi
wel economisch, maar totaal niet politiek wil hervormen: 'Ik denk dat de grenzen
zijn bereikt van een politiek model dat legitieme conflicten uitsluit. Vroeg of
laat zal de CCP een vorm van oppositie moeten toestaan.'

Duitsland voorop in hulp rechtsstaat
Duitsland is niet alleen de voornaamste Europese handelspartner van China, maar
zet zich ook meer dan enig EU-land in om een Chinese rechtsstaat naderbij te
brengen. Voor het trainen van Chinese rechters in Duitsland, onder meer in
Hamburg en Göttingen, en het uitzenden van Duitse rechters naar China, heeft de
Duitse regering 8 miljoen uitgetrokken. Voor dat geld wordt ook nog de Chinese
wetgever geholpen bij het opstellen van juridisch deugdelijke wetten.

Ook betaalt Duitsland mee aan diverse Europese projecten, waarvan de China-EU
School of Law in Peking (Europese bijdrage: 18 miljoen euro) het grootste is. De
universiteit van Hamburg speelt daarbij een sleutelrol. In de afgelopen zes jaar
hebben vijfduizend Chinese rechters, officieren van justitie en advocaten er een
cursus gevolgd. Daarnaast doen 320 studenten een master in Europees en
internationaal recht. Nederland geeft via zijn ambassade in Peking een
bescheiden bedrag uit aan onder meer trainingen van advocaten die
mensenrechtenactivisten verdedigen. Dat gebeurt op beperkte schaal en wordt niet
aan de grote klok gehangen. Niettemin loopt ons land het risico er de woede van
de autoriteiten mee op de hals te halen, nu mensenrechtenactivisten onder
president Xi veel harder worden aangepakt dan onder zijn voorgangers.

Gebruik termen waar je Chinese partners iets mee kunnen. Dus geen
'mensenrechtenproject' (Rogier Creemers China-expert)

LOAD-DATE: 22 October 2014

LANGUAGE: DUTCH; NEDERLANDS

GRAPHIC: Chinese verdachten in afwachting van hun proces.
Foto AFP

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              39 of 180 DOCUMENTS



                                 de Volkskrant

                            22 oktober 2014 woensdag

Schilder in de bouwput

BYLINE: DOOR HARMEN BOCKMA

SECTION: V Opening; Blz. 7

LENGTH: 784 woorden


rEPORTAGE Breitner in amsterdam Beeldende kunst


Aan het eind van de 19de eeuw begonnen de grote stadsuitbreidingen van
Amsterdam. George Hendrik Breitner legde de metamorfose vast.

Lang niet iedere schilder zag eind 19de eeuw de kracht van bouwputten en de kale
schoonheid van half afgebroken straten die wachtten op nieuwbouw. Maar wel
George Hendrik Breitner, die er met schetsboek en fotocamera op uittrok om
daarna op doek te kunnen vastleggen hoe snel Amsterdam veranderde. Hij genoot
van de heiers en grondwerkers, door hem 'poldergasten' genoemd. 'Wat een
beweging, wat een kleur', verzuchtte hij bij het zien van mannen wroetend in de
modder.



Het Stadsarchief in Amsterdam en het Rijksmuseum laten in een uitgebreide
tentoonstelling voor het eerst zien hoe Breitner precies te werk ging bij zijn
tochten door de stad. Het Rijksmuseum beschreef en digitaliseerde de afgelopen
twee jaar 117 schetsboeken van Breitner. Ze maakten het, samen met niet eerder
gepubliceerde brieven, mogelijk de plekken waar hij is geweest nog nauwkeuriger
te lokaliseren.

'De foto's en schetsen vulden elkaar aan', zegt conservator Erik Schmitz van het
Stadsarchief, die de expositie samenstelde met zijn collega Bert Gerlagh en
oud-conservator Freek Heijbroek van het Rijksmuseum. 'Breitner schetste om de
compositie weer te geven van wat hij zag, de hoofdlijnen van de voorstelling en
de belangrijkste beeldelementen, soms met aanduiding van de kleuren. De foto's
gaven informatie over het terrein, de ruimtelijke verhoudingen en allerlei
details. Tezamen verwerkte hij die informatie in zijn doeken.'

Breitner (Rotterdam 1857 - Amsterdam 1923) kwam in 1886 naar Amsterdam. Het
Rijksmuseum was een jaar eerder geopend, het Centraal Station en het
Concertgebouw stonden in de steigers, het Noordzeekanaal bracht de haven opnieuw
tot bloei. De stad barstte bijna uit haar voegen, de eerste contouren van de
grote 20ste-eeuwse uitbreidingen werden zichtbaar. Naast zijn straatgezichten in
het centrum, van onder meer de Dam, het Rokin en de Jordaan, liet hij ook zien
wat er aan de randen van de stad gebeurde.

Zeker tweemaal bezocht Breitner de bouwplaats voor een nieuw havenpakhuis aan de
Barentszkade, de huidige Van Diemenstraat. Er is niets pittoresks aan de
schilderijen die hij eraan wijdde. De werklui zijn 'als nietige figuurtjes
opgenomen in een landschap dat vrijwel geheel bestaat uit omgewoelde bruine
grond, enorme heistellingen en ontelbare aantallen hei-palen', schrijven
Heijbroek en Schmitz in de catalogus over Heiwerk aan de Van Diemenstraat. 'De
nadruk ligt op het industriële en massale karakter van de door stoomkracht
aangedreven nieuwe tijd, waarin de funderingen worden gelegd voor een zich
verjongend Amsterdam.'

Maar ook in het centrum zag Breitner de stad veranderen. Aan de Sint
Agnietenstraat moesten oude huizen wijken voor de uitbreiding van het toenmalige
stadhuis (nu hotel The Grand). Hij schildert er de zijmuren van panden die nog
overeind staan, compleet met het bruinzwarte roet-spoor van een verdwenen
schoorsteen. Op de voorgrond is een grote plas water te zien waarin de bebouwing
op de achtergrond is weerspiegeld.

'Het schilderij behoort tot een particuliere collectie en is bijna nooit eerder
te zien geweest', zegt Schmitz. 'Het is te danken aan de digitalisering van de
schetsen dat we nu weten welke locatie er is afgebeeld. Het opschrift op de
schets luidt 'afbr[aak] Agnietenstraat'. Ik wist van andere schilderijen dat hij
er vaker is geweest. Hij maakte van de bouwplaats zeker negentien foto's en zes
schetsen.'

Breitner wilde peintre du peuple, schilder van het gewone volk, zijn en hij
wilde 'de Geschiedenis in haren uitgebreidsten zin' schilderen. 'Hij was in zijn
tijd de enige die de bouwput inging en zo de werklui schilderde en de
metamorfose van de stad vastlegde', zegt Schmitz. 'Breitner zag het nieuwe
Amsterdam voor zijn ogen ontstaan, en krachtiger dan hij deed door de bouwputten
te schilderen, kun je het niet verbeelden.'

Wandeling

Tijdens de duur van de tentoonstelling start er elke zondagmiddag om 13.00 uur
vanuit het Stadsarchief een wandeling langs tien locaties in het centrum van
Amsterdam waar Breitner veelvuldig schetsen maakte, zoals het Rokin en de Dam.
Ook komt de wandeling langs de Lauriergracht, waar de kunstenaar zijn beroemde
serie meisjes in kimono schilderde. Kosten 12,50 euro; reserveren via
020-2511.511 of info@stadsarchief.amsterdam.nl

George Hendrik Breitner in Amsterdam, J.F. Heijbroek en Erik Schmitz, Uitgeverij
Thoth. Breitner in Amsterdam, t/m 1/2, Stadsarchief Amsterdam.

Breitner wilde 'peintre du peuple', schilder van het gewone volk, zijn en hij
wilde 'de Geschiedenis in haren uitgebreidsten zin' schilderen

LOAD-DATE: 21 October 2014

LANGUAGE: DUTCH; NEDERLANDS

GRAPHIC: Breitners Heiwerk aan de Van Diemenstraat uit 1897.
Particuliere collectie

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              40 of 180 DOCUMENTS



                                 de Volkskrant

                            18 oktober 2014 zaterdag

Leiden sociale media tot luie journalistiek?

BYLINE: DE OMBUDSVROUW

SECTION: Opinie en Debat; Blz. 32

LENGTH: 764 woorden


Ombudsvrouw Annieke Kranenberg


Een VVD-Kamerlid reageert er op een PvdA-minister. Jihadisten tonen er hun
nieuwste onthoofding. Kolder over een compositietekening bij Opsporing Verzocht,
die op een stoet Bekende Nederlanders lijkt. Een pleidooi tegen een
asielzoekerscentrum wordt er 234 keer gedeeld.



Er gaat vrijwel geen dag voorbij of Twitter of Facebook worden als bron in de
krant genoemd. Tijdens revoluties en rampen hebben sociale media hun
uitzonderlijke nieuwswaarde onmiskenbaar bewezen. In een mum van tijd leggen
journalisten contact met ooggetuigen duizenden kilometers verderop - dat bleek
ook nu weer tijdens de protesten in Hongkong.

Dichter bij huis zijn sociale media eveneens een belangrijke nieuwsbron. Neem
het bericht 'Persoon gewond afgevoerd na schoten door Haagse politieagent',
vorige week dinsdag. Het nieuws over de schietpartij kwam 's avonds laat op de
redactie binnen. De politie wilde nauwelijks iets kwijt, maar de
avondcoördinator en -verslaggever kwamen op Twitter wel informatie tegen. Dat
verwerkten ze in hun bericht: 'Volgens verschillende ooggetuigen op Twitter was
het slachtoffer een inzittende van een auto die door de politie was
aangehouden.'

'Ooggetuigen?', vraagt een lezer. Heeft de krant dat gecheckt? Nee, reageert de
avondcoördinator, want ze werkten tegen de deadline aan. Maar de meeste tweets
kwamen van een regionale site met een deugdelijke reputatie. Bovendien bevatten
enkele berichtjes straatfoto's die de authenticiteit versterkten.

Op zich legitieme redenen om de tweets te gebruiken. De bronvermelding had wel
preciezer gekund, bijvoorbeeld door de regionale site te noemen of door te
melden dat de tweets afkomstig zijn van mensen die zéggen dat zij de
schietpartij zagen. Dat lijkt misschien een futiel verschil, maar het is wel
wezenlijk. Als een verslaggever ter plekke mensen spreekt, kan hij doorvragen en
inschatten hoe betrouwbaar de bron is. Die toets ontbreekt op Twitter als er
geen contact wordt gelegd. Iedereen kan wel beweren dat hij ooggetuige is.

Ook andere journalistieke richtlijnen schieten er weleens bij in als het
informatiewalhalla op sociale media zich openbaart. Sommige mensen hebben
werkelijk een broertje dood aan hun eigen privacy en delen alles. Feitelijk zijn
hun berichten vogelvrij - handig voor de autoriteiten, bedrijven en
journalisten. Dat betekent niet dat journalisten ze ook móéten gebruiken.

Recentelijk ging het mis in een profiel over Mario D., de chauffeur van de
monstertruck die het noodlottige ongeluk in Haaksbergen veroorzaakte. Aan het
einde stond een passage over echtgenote Gina, die ook bij de 'Monster Mania
shows' is betrokken en daarvan foto's op haar Facebookpagina plaatst. 'Behalve
foto's van verschillende shows van het Eurol-stuntteam biedt Gina op haar
onlinepagina puppies aan en ventileert ze haar afkeer van asielzoekers. Dat zijn
'criminelen en tasjesrovers', en 'zwarten' die 'ons land overnemen' - zo valt
daar te lezen.'

Behoorlijk wat lezers stoorden zich eraan. 'Ongepast en irrelevant', mailt er
een. De citaten 'appelleren aan onderbuikgevoelens', schrijft een ander.
'Daarbij voegen ze niets toe aan het inzicht in het gedrag van de bestuurder.'
Dat had het referentiekader moeten zijn. Tenzij Mario D. op een groep
asielzoekers of puppyhaters inreed, doet de passage niet ter zake.

De verslaggever heeft daar niet bij stilgestaan. Hij wilde slechts 'het
tokkiemilieu' van D. schetsen. Normaliter moet een verslaggever al zorgvuldig
afwegen of een inbreuk op de persoonlijke levenssfeer is gerechtvaardigd. Bij
verdachten, slachtoffers én hun familie geldt dat des te meer (daarom hanteert
de redactie de initialenregel). Daar komt bij dat de citaten over asielzoekers
niet Gina's woorden betreffen, maar uit een verzonnen sinterklaasliedje komen
dat zij heeft gedeeld.

Het gebrek aan context bij sociale media irriteert vaker. Zodra tweets als
voxpop opduiken, melden zich lezers. Waarom zou een groepje twitteraars - deels
communicatie- en mediaprofessionals - representatief zijn voor de stem des
volks? Een terechte vraag. De twitterpopulatie lijkt mij net zo exemplarisch
voor 'de gewone man/vrouw' als bijvoorbeeld de bezoekers van het Oerolfestival
op Terschelling.

Sociale media zijn een geweldige informatiebron, maar leiden tot luie
journalistiek als alleen maar wordt gemeld wat er wordt getwitterd, geliked en
geshared - en niet waarom. Een telefoongesprek met een twitteraar zou zomaar een
verrassend verhaal kunnen opleveren.



ombudsvrouw@volkskrant.nl,
volkskrant.nl/ombudsvrouw

Passage over vrouw Mario D. appelleerde aan de onderbuik

LOAD-DATE: 17 October 2014

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              41 of 180 DOCUMENTS



                                 de Volkskrant

                            18 oktober 2014 zaterdag

Publieke omroep, top of flop?

SECTION: Opinie en Debat; Blz. 33

LENGTH: 258 woorden


Bakken

Heel de Publieke Omroep bakt, schrijft Max Pam (O&D, 15 oktober). Een tip voor
politici, tv-critici en columnisten: kijk eens een paar weken naar de door u zo
bewierookte BBC 1 en 2. En daar komt u al die programma's tegen waar u zich bij
onze NPO zo aan ergert: spelshows, quizzen, soaps, ziekenhuisseries, tuinieren,
doe het zelf, koken, inclusief The Great British Bake Off (heel Engeland bakt),
Strictly Come Dancing, Top Gear, The Voice of UK, snooker, golf, rugby en
natuurlijk voetbal. Allemaal op primetime. Uiteraard is er hier en daar een
krent in de pap, maar die pap is aanzienlijk wateriger dan van de NPO

Gerrit Jachtenberg, Utrecht

BN-programma's

Staatssecretaris Dekker kan veel beter de reclame bij de publieke omroep
verbieden, want de hele programmering is erop gericht om zo veel mogelijk
reclame-inkomsten binnen te halen. In feite gedraagt de publieke omroep zich als
een commerciële omroep.

Om zo veel mogelijk reclame-inkomsten op te strijken wordt voetbal (is
ontspanning en hoort thuis op NPO 1) op NPO 3 uitgezonden, waardoor steeds leuke
programma's moeten wijken. Door die reclame worden films, muziekprogramma's en
documentaires met diepgang niet op normale uitzendtijdstippen uitgezonden. Wel
zie je te veel programma's waarin 'de gewone man of vrouw ' een hoofdrol speelt.
Ook nog eens duur om te maken. En je ziet veel BN-programma's, waarin de BN'er
iets anders doet dan waarmee hij BN'er is geworden. Bij de NPO moet het niet
gaan om de kijkcijfers, maar om de waarderingscijfers.

André Doorlag, Groningen

LOAD-DATE: 17 October 2014

LANGUAGE: DUTCH; NEDERLANDS

GRAPHIC: Paul de Leeuw presenteert Ranking the Stars (BNN).

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              42 of 180 DOCUMENTS



                                 de Volkskrant

                            17 oktober 2014 vrijdag

Groot in klein

BYLINE: GIDI HEESAKKERS, FOTO IVO VAN DER BENT

SECTION: V Opening

LENGTH: 1407 woorden


De keuzeN van herman van veen Wat zijn dit voor vragen?

Herman van Veen ( 69 ) staat binnenkort weer zes weken lang in Carré. Met zijn
laatste album Kersvers voegt hij een nieuw geluid toe aan zijn toch al zo
omvangrijke oeuvre.

V

oor de gewone man of de culturele elite? 'Ik maak wat ik interessant en mooi
vind voor wie het wil horen en zien. Ik ben gefascineerd door iets, wil erover
schilderen of zingen en ben zo ongegeneerd dat te doen. Het is aan de mensen om
dat mooi of lelijk te vinden. Ik heb geen doelgroep, maar zou ik een doelgroep
hebben dan had ik liever de gewone man dan de zogenaamde elite.

'Ik bén die gewone man, schoenmaat 43. Mijn vader was zetter bij een krant. Bij
ons thuis werd een mooie trui als hij versleet een borstrok, de borstrok werd
een pannenlap en de pannenlap werd een eierwarmer.

'Voor mij zijn de grootste meesters Hans van Manen, Rudi van Dantzig en violiste
Janine Jansen. Voor hen spelen, daar mag je me voor uit bed halen. Willem
Wilmink, vriend en schrijver, zei: 'Metselaars maken muurtjes in de hoop dat er
een metselaar voorbij komt die zegt: pico bello muurtje, zeg.'

Geer of Goor?

'Wie? Dat zijn die twee gasten? En wie is Geer en wie is Goor? Dus de ene is de
donkere en de andere is de blonde? Laat ik maar voor Goor gaan. Omdat hij iets
onvoorwaardelijks oncontroleerbaars heeft. In die onvoorwaardelijkheid zit de
onschuld. Aan die jongen zit in mijn beleving niet veel calculerends. Die gast
is gewoon wie hij is en flapt er alles uit, zonder gêne. De ander is
beschouwelijker in mijn beleving.'

Gehaat of geliefd?

'Ik ben natuurlijk liever geliefd, maar irritatie over mijn werk vind ik prima.
Er zijn mensen die mijn stem irritant vinden, maar daar kan ik niks aan doen. Ik
kan mijn stem niet veranderen, zoals ik ook mijn haarlijn niet kan veranderen.

'Je leert het meest van confrontaties. Van de voorstelling Onder water, over de
zee en de vervuiling ervan, heb ik geleerd dat ik geen voorstellingen moet maken
met een verhaallijn. Als ik mezelf opsluit in een verhaalstructuur, kan ik mijn
dagelijkse bevindingen daar geen plek geven. De zaal, die altijd vol zat, was
half leeg. Je ijdelheid krijgt een buts, maar so what? Als ik daarna snap hoe
het voor mij beter werkt, ben ik gelukkiger.'

Het kleine verdriet of het grote geluk?

'Ik zou graag zeggen het grote geluk, maar het is het kleine verdriet. Groot
geluk bestaat niet zonder klein verdriet. Als papa vroeger een lieveheersbeestje
op zijn rug zag liggen, pakte hij een mes en draaide hij het om. De meeste
geluksmomenten hebben zo'n oplossend karakter. Zo van: 'Pffff, het vliegtuig is
geland. Jeminee, wat heb ik een hekel aan turbulentie.' Dan ben je blij dat je
weer veilig op de grond staat. Geluk is ook een vorm van opluchting. Oók, niet
alleen maar.

'De sprongen voorwaarts in het leven maak je naar aanleiding van turbulente
ervaringen. Je verkering moet flink persen om die mooie baby op de wereld te
zetten. Wat herinner je je van een geboorte het meest? De pijn die zij had. Ik
stond erbij en ik dacht: holy shit, die wordt uit mekaar gescheurd, zeg! Wát een
hoofd heeft die baby. Daarna ligt er wel iets heel moois, maar ik zie nog steeds
die schaar die in de buik ging, hoor nog het 'Kunt u de schaar even aangeven,
meneer Van Veen?' En daar ging ik hoor, hoppakee. Ik heb nog nooit een
vloerbedekking zo snel op me af zien komen. De keren erna ging ik bij het
hoofdeinde zitten.

'Vreugde kan ik op een doek beter kwijt dan in een lied. Ik had me nooit kunnen
voorstellen dat ik zou gaan schilderen. Ik begon er veertien jaar geleden mee,
na de dood van mijn ouders, om het onzegbare te kunnen zeggen. Ik heb mijn
verdriet in een liedje verwerkt, maar dat omvatte het niet. Schilderen is een
voorrecht, een mogelijkheid om te gaan met gevoelens die je in taal niet kunt
vatten.

'Terwijl ik een kist met spullen van mijn vader opende, zag ik opeens hoe mijn
handen op die van hem leken. Stel nu dat dit de handen van mijn vader waren,
dacht ik, wat zou hij er dan mee doen? Schilderen, was het antwoord. Hij was
graficus, drukker, maakte houtsneden. Ik denk dat hij een schilder was die het
door de oorlog niet is geworden.'

Landgoed of rijtjeshuis?

'Mijn landgoedgeluk komt voort uit het rijtjeshuis waarin ik ben opgegroeid. Ons
huis was aan de binnenkant groter dan aan de buitenkant; dat had met je
voorstellingsvermogen te maken. Het grootste geluk is dat ik hier, op landgoed
De Paltz tussen Soest en Soesterberg, meer nuances zie. In de verfwinkel kun je
'groen' bestellen, maar dan ben je gauw thuis. In geen winkel kan ik de
nummertjes krijgen van de 50 duizend kleuren groen die hier te zien zijn.
Omringd door de natuur kun je niet generaliseren, als je écht kijkt. Alles doet
er toe, ook wat er niet toe doet. Ik heb tijdens dit gesprek al zeven veldmuizen
zien oversteken. Dat doet er toe.

'Voor een landgoed kiezen is kiezen voor de natuurlijke maat der dingen. Het
rijtjeshuis is de menselijke maat. Ik heb 23 jaar in een straat gewoond. Op
zondag nam mijn vader me mee fietsen, de stad uit. 'Ja jongen', zei hij dan.
'Dit is een boterbloem. En dat is een sperwer. En dat is een schrijvertje en dat
is een salamander.' Toen al zei ik: als ik later groot ben, ga ik in de natuur
wonen. Mijn ouders openden mijn ogen voor iets dat er ook toe doet, en er
misschien wel meer toe doet dan een Rabobank om de hoek.'

Uit of thuis?

'Thuis. Ik vind het fantastisch om te spelen en te reizen, maar ik vind het
zeker zo geweldig om naar huis te gaan. Reizen is intens. Als ik in New York
speel, zie ik van New York niet zoveel. Zo'n stad kun je niet tot je laten
doordringen, want dat leidt fenomenaal af van wat je er te doen hebt. Ik moet
300 worden om alle steden waar ik ooit heb gespeeld nog eens te bezoeken.'

Een bos bloemen of een bos prei op je graf?

'Prei. Dat zing ik in een van de nummers op Kersvers. Voor ik het vergeet gaat
over het recht op levensbeëindiging, maar ook over het recht op de keuze tussen
wel of geen bloemen op je graf. Een bos prei is aardser, realistischer dan een
symbolische bos bloemen. Hou maar eens zo'n ding vast, met die worteltjes en die
knol. Ik vind dat veel mooier. Als het zover is, wil je me dan onbeademd een
Johnny Walker schenken met een overdosis Klaas Vaak, dat zing ik.

'Realistisch zijn is de basis voor het grootste geluk. Als je realistisch bent,
komt de romantiek vanzelf wel, niet omgekeerd.'

Wat is moeilijker, loslaten of vasthouden?

'Loslaten. Ik ben net een van mijn beste vrienden verloren (Van Veens vaste
pianist Erik van der Wurff overleed in september, red.). Daarmee omgaan kost me
vreselijk veel moeite. Ik heb het gevoel dat ik op een wip zit. Op het middelste
punt heb ik nog een zekere controle, maar het andere moment ben ik deep down of
juist euforisch om wat we hebben gehad. Als ik nu piano speel, weet ik beter dat
ik piano speel dan drie weken geleden, omdat er nu een relatie is met iemand die
er niet meer is. De piano heeft een heel andere betekenis gekregen.

'Vast willen houden is de oorzaak van het niet kunnen loslaten. Je kinderen zou
je verdriet willen besparen, maar ik weet dat dat niet kan. Ze hebben recht op
hun vallen en op hun euforie. Je probeert het weer te beïnvloeden omdat je zo
veel van ze houdt, maar de zon moet het toch zelf doen. Ik heb altijd de neiging
er een zon bij te hangen.'

Door

Foto

Herman van Veen werd in maart 1945 geboren in Utrecht. Daar studeerde hij viool,
zang en muziekpedagogie aan het conservatorium. Hij zingt, schrijft, componeert,
regisseert, acteert, schildert en is activist voor de Rechten van het Kind. In
1965 maakte hij zijn theaterdebuut met het muzikaal clowneske Harlekijn. Daarna
speelde hij wereldwijd voorstellingen in vier talen. Van Veen bedacht Alfred
Jodocus Kwak en maakte meer dan 175 albums. Ook schreef hij scenario's voor de
films Uit elkaar en Nachtvlinder. Herman van Veen woont op landgoed De Paltz
tussen Soest en Soesterberg, waar hij artistiek leider is van het Herman van
Veen Arts Centre. Hij is getrouwd met ballerina Gaëtane Bouchez en vader van
vier kinderen, uit twee eerdere huwelijken.

Herman van Veen staat van 23/10 t/m 6/12 in Koninklijk Theater Carré in
Amsterdam. De voorstelling op 25/11 is zijn 500ste in Carré. Het album Kersvers,
het nieuwste van vele tientallen platen sinds 1968, verscheen vorige maand.

Ons rijtjeshuis was aan de binnenkant groter dan aan de buitenkant; dat had met
je voorstellingsvermogen te maken

CV Herman van Veen

LOAD-DATE: 16 October 2014

LANGUAGE: DUTCH; NEDERLANDS

GRAPHIC: Herman van Veen staat van 23/10 t/m 6/12 in Koninklijk Theater Carré in
Amsterdam. De voorstelling op 25/11 is zijn 500ste in Carré. Het album Kers...

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              43 of 180 DOCUMENTS



                                 de Volkskrant

                            11 oktober 2014 zaterdag

Die hekjes zijn een bumperfuik

BYLINE: THOMAS VAN LUYN

SECTION: Magazine Columns; Blz. 35

LENGTH: 549 woorden


column

Ik heb nu voor de derde keer mijn bumper kapot getrokken op een stom hekje. Je
weet wel, zo'n hekje, zo'n rail van twintig centimeter hoog die je ziet langs
alle Hollandse grachten. Hoewel, ziet; je ziet 'm nu juist níét. Dat is net de
grap. Waarschijnlijk was de gedachte dat het een lelijk gezicht zou zijn om
paaltjes op al die mooie oude kades te plaatsen. Maar als je er niks zou
neerzetten, loop je het risico dat de hardwerkende Nederlander zijn wagen in de
plomp parkeert en boos wordt op hullie van de overheid die daar niks tegen doen,
hetgeen ongetwijfeld vaak zal zijn gebeurd vóór het hekje er stond.



Dus werd er gekozen voor een volkomen onzichtbaar hekje, niet hoger dan waar je
enkel overgaat in je scheenbeen. Struikelhoogte zeg maar. Waarschijnlijk heeft
een commissie van Veilig Verkeer Nederland zich gebogen over het ontwerp van het
hekje en geconcludeerd dat deze hoogte ideaal zou zijn voor 95 procent van de
auto's. Alleen hele hoge zouden er overheen kunnen rijden, en alleen hele lage
zouden er tegenop kunnen botsen.

Maar die auto's er tussenin dan? Daar heb ik er een van. Waarvan de bumper er nu
dus voor de derde keer af ligt.

Hoewel, bumper, bumper: een bumper is een rubberen band om je auto waarmee je
zonder schade tegen dingen op kunt bumpen. Het woord zegt het al, eigenlijk. De
afgelopen twintig jaar is de bumper echter weggesaneerd door een gecoördineerde
campagne van de designfetisjisten, de lakschadebranche en de uitdeukmaffia. Nu
heb ik een ding voorop mijn auto waarmee je niks mag aanraken, in krasgevoelige
'carrosseriekleur', met parkeersensoren, mistlampen en andere dure shit die niet
kapot mag. De bumper dus hè? De plek waarmee je bumpt. Tegen trekhaken en
hekjes. Logischer zou zijn om zo'n ding voorop een wildweststoomlocomotief te
lassen. Of dat geval voorop een bulldozer. Weet je, één of twee rubberen nopjes
had ik al heel wat gevonden. Maar nee dus.

Die hekjes zijn een bumperfuik voor mijn auto. Dat komt omdat ik een voorkomende
en attente automobilist ben: ik wil, wanneer ik mijn auto visgraat-parkeer naar
de gracht, niet de kont van mijn auto op straat asociaal laten uitsteken, dus
steek ik zo diep mogelijk in. Het hekje weet dat en laat moeiteloos mijn
neusbumperding over zich heen glijden zonder mij daarvan te verwittigen. Daarna
heeft het hekje uren de tijd zich te verkneukelen op het moment dat ik weg wil
rijden. En ja hoor: wil ik uitparkeren, dan houdt het mijn bumper vast met de
verbetenheid waarmee een hond zijn rubberen bot vasthoudt . Dat merk ik
overigens niet onmiddellijk, ik denk eerst dat er een hobbeltje of een stoepje
is waar mijn banden overheen moeten; niets wat een extra dotje gas niet kan
oplossen. Pas als ik 'Rrrrasssskkkggiepknars!' hoor, weet ik: daar stond weer
zo'n hekje.

Moet ik nu:

a) de gemeente aanklagen?

b) mijn verzekering gebruiken in de wetenschap dat ik de rest van mijn leven
extra moet dokken?

c) een sigaar opsteken en lachen om de wrede capriolen van de schikgodinnen?
'Hahaha!'

d) een chagrijnige column schrijven die reacties zal uitlokken à la: 'Kijk dan
ook uit je doppen' of 'Moet je maar niet in 020 wonen roflol'.

Ik heb gekozen voor d, nadat ik het halve land ben overgestoken met een
loshangende non-bumper in niet-meer-carrosseriekleur.

t.vanluyn@volkskrant.nl

LOAD-DATE: 10 October 2014

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: de Volkskrant Magazine


                    Copyright 2014 De Persgroep Nederland BV
                              All Rights Reserved

                              44 of 180 DOCUMENTS



                                 de Volkskrant

                            9 oktober 2014 donderdag

'Burger' Kenyatta als president toegejuicht

BYLINE: VAN ONZE VERSLAGGEVER ROB VREEKEN

SECTION: Ten Eerste

LENGTH: 818 woorden


Reportage Zitting Internationaal Strafhof Den Haag


Kenia traineert het onderzoek dat het Internationaal Strafhof doet naar het
politieke geweld dat meer dan duizend levens kostte. Toch verscheen de president
in Den Haag. Als burger.

Nooit eerder was een op het oog gortdroge, technische zitting van het
Internationaal Strafhof (ICC) in Den Haag zo belangrijk. Niet alleen het lot van
de Keniase president Uhuru Kenyatta stond woensdag op het spel, ook de
toekomstige positie van het strafhof zelf. Kunnen onwillige regeringen voortaan
verzoeken van de aanklager om medewerking eenvoudigweg negeren?



Het besef van importantie is nergens zo groot als in Kenia. Niemand minder dan
het staatshoofd wordt verdacht van misdaden tegen de menselijkheid, gepleegd na
de verkiezingen van december 2007. Bij politiek geïnstigeerd geweld kwamen meer
dan duizend mensen om het leven.

'Heel Kenia zit vandaag voor de televisie', zei Khatib Mwashetani, parlementslid
voor het district Lunga Lunga, in de pauze van de zitting. 's Morgens om 5 uur
was hij op Schiphol geland en meteen doorgereden naar het ICC-gebouw aan de
Haagse Maanweg. Vijftien parlementsleden zaten in het toestel, tientallen
collega's waren maandag of dinsdag al op het vliegtuig naar Nederland gestapt.

Uit 'solidariteit met onze president' volgens Mwashetani. Kenyatta had maandag
tot veler verrassing meegedeeld alsnog te voldoen aan het verzoek van het hof de
hoorzitting (een strafzaak is nog niet geopend) woensdag bij te wonen.

Om als 'gewoon burger' naar Den Haag te kunnen gaan, droeg hij de macht
tijdelijk over aan vicepresident William Ruto (zelf ook verdachte bij het ICC).


Niettemin was de ontvangst op de Maanweg bepaald presidentieel. Zo'n 150
Kenianen, onder wie veel parlementariërs in donker kostuum (de mannen) of
kleurig chic (de vrouwen), stonden Kenyatta op te wachten. Het in rode overalls
gestoken Sonko Rescue Team, meegenomen door senator Mike Sonko, riep leuzen en
danste de Kenyatta-shuffle. 'Respect our Prezo, he's innocent', meldde het
spandoek.

Nadat de 'gewone burger' uit zijn taxi was gestapt, worstelde hij zich door een
kluwen landgenoten naar binnen, handen schuddend en ontspannen lachend. Dat was
dan de hele show voor de dag, want de 2,5 uur durende zitting beleefde hij
zwijgend en aandachtig luisterend, net als de parlementsleden.

Eenmaal klaterde onder hen een applausje op. Dat was toen aanklager Benjamin
Gumpert zei geen bewijs te hebben dat de president zich persoonlijk heeft
bemoeid met de obstructie van het strafrechtelijk onderzoek. Dat doet er echter
niet toe, vervolgde hij: Kenyatta is 'de machtigste persoon van het land' en als
zodanig verantwoordelijk voor de obstructie door Keniase staatsorganen.

Dit raakte de kern van wat aan de orde was, gisteren bij het ICC. De aanklagers
denken een zaak te hebben, maar ze worden - zeggen ze - door de Keniase staat
tegengewerkt bij het verzamelen van bewijzen. Ook worden getuigen bedreigd.
Daardoor, zo geven ze toe, beschikken ze over onvoldoende bewijsmateriaal om
Kenyatta te kunnen vervolgen.

Twee keer kregen ze al een half jaar uitstel voor het openen van de strafzaak.
Gisteren vroegen de aanklagers uitstel voor onbepaalde duur, net zo lang tot de
Keniase regering gaat meewerken. 'Ze rekenen waarschijnlijk op de verkiezingen
van 2017, in de hoop dat iemand anders dan president wordt', zei parlementariër
Mwashetani. Geen gekke veronderstelling.

Daarnaast belandde gisteren een tweede verzoek op de tafel van de rechters, dat
van Kenyatta's advocaat Steven Kay. Al geruime tijd eist hij dat de vervolging
wegens gebrek aan bewijs wordt afgeblazen. Nu bepleitte hij zelfs dat de
rechters ogenblikkelijk een vonnis uitspreken - een 'niet schuldig' uiteraard.
'Er is geen enkel bewijs. De zaak is mislukt', concludeerde hij.

Voor het functioneren van het strafhof kan zo'n afloop grote consequenties
hebben. Het staken van de zaak-Kenyatta zou zelfs 'rampzalig' zijn, stelde
Gumpert. 'Het kan niet zo zijn dat als een land maar lang genoeg tegenwerkt, een
zaak vanzelf verdwijnt. Dat zou betekenen dat landen de loop van het recht
kunnen torpederen.'

Het ICC is afhankelijk van de medewerking van de aangesloten staten. Kenia hoort
daartoe. Het onderzoek naar Kenyatta werd geopend vóór hij in 2013 tot president
werd gekozen. Als de rechters binnenkort vaststellen dat Kenia inderdaad
obstructie pleegt, kan het land tot de orde worden geroepen door de andere 121
lidstaten van het hof.

De rechters moeten nu kiezen: kappen of uitstel. Maar meer nog dan voor het hof
zelf, is die uitspraak van belang voor de slachtoffers van het geweld van zeven
jaar geleden, volgens Esther Waweru van de Keniase mensenrechtengroep HRC, ook
eventjes overgekomen uit Nairobi. 'Het ICC belichaamt voor hen de laatste hoop
dat recht zal geschieden.'

Esther Waweru Keniase mensenrechtenactivist

Internationaal Strafhof is de laatste hoop voor de slachtoffers

LOAD-DATE: 8 October 2014

LANGUAGE: DUTCH; NEDERLANDS

GRAPHIC: Uhuru Kenyatta arriveert bij het Internationaal Strafhof in Den Haag.
Tientallen parlementsleden en inwoners van zijn land juichen hem toe.
Foto ANP

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              45 of 180 DOCUMENTS



                                 de Volkskrant

                             7 oktober 2014 dinsdag

Zijn ze er toch ingetuind

BYLINE: DOOR PAUL ONKENHOUT

SECTION: V Opening

LENGTH: 1364 woorden


Strips- achtergrond: voetbalhelden


Voetbalstripheld Roy Race mag dan zijn 60ste verjaardag vieren, het genre zelf
is op sterven na dood. Een terugblik op de gloriedagen van Roy, Kick, Roel en
Sjakie.

Een voetballer die met Melchester Rovers negen keer kampioen van Engeland wordt
en drie keer de Europa Cup wint, in Zuid-Amerika wordt overvallen door rebellen
en later acht medespelers verliest na een aanslag door terroristen in het
Midden-Oosten, dat kan alleen in stripverhalen. Roy Race, heette hij, Roy of the
Rovers.



Zestig jaar geleden, op 11 september 1954, verscheen in het Engelse tijdschrift
Tiger de eerste aflevering van de strip. Roy Race zou uitgroeien tot de
beroemdste voetballende stripheld, een icoon die in zijn hoogtijdagen, de jaren
zestig, de oplage van het weekblad in Engeland opstuwde tot 400 duizend
exemplaren.

Jongens wilden hem zijn en schreven brieven naar de redactie met het verzoek om
een handtekening. Managers stelden hem als voorbeeld voor hun spelers. Roy
bestond niet alleen op papier, hoewel zijn leven onwaarschijnlijke wendingen
nam. Hij overleefde een aardbeving in het stadion van de Melchester Rovers en
moest zijn loopbaan beëindigen na een helikopterongeluk (amputatie linkervoet).


Ook de manager van de Engelse nationale ploeg, Alf Ramsey, was een trouwe lezer
die intensief contact had met tekenaar Paul Trevilion. Vaak belde hij Trevilion
op om te klagen over een lichaamshouding van Roy tijdens een doelpoging, zei de
tekenaar vorige maand in The Guardian. 'Ramsey raadde me altijd hetzelfde aan:
ga naar buiten en kijk naar de bewegingen van Bobby Charlton.'

Nederland had zijn eigen Roy of the Rovers: Kick Wilstra, de 'wonder-midvoor'.
In november is het 65 jaar geleden dat de eerste aflevering verscheen, in het
Rotterdamse jeugdblad Ketelbinkiekrant. Tegelijkertijd lijfde ook een ander blad
hem in, Kapitein Robs Vrienden. Later waren de avonturen van de 'Kikker' te
volgen in de Typhoon, Friese Koerier en Het Parool.

Wilstra was een samenvoeging van de namen van drie bekende voetballers, Kick
Smit, Faas Wilkes, en Abe Lenstra. Aan de stijl was te zien dat de tekenaar,
Henk Sprenger (1919-2005), zich had laten inspireren door Amerikaanse comics.

Sprenger was een begenadigd ta- lent die met onder anderen Marten Toonder,
Pieter Kuhn (Kapitein Rob) en Hans G. Kresse (Eric de Noorman) deel uitmaakte
van de Hollandse School. Hij gaf de jaren vijftig kleur met een blonde held die
in Nederland (Victoria), Engeland (Malton Rovers) en Italië (Titan uit Milaan)
furore maakte, bij zijn debuut voor Oranje meteen drie keer scoorde en trouwde
met zijn jeugdliefde Jannie Robijn.

Kleur moet niet letterlijk worden genomen: Kick Wilstra beleefde zijn avonturen
in zwart-wit. De bal werd nog een leren knikker of het bruine monster genoemd,
voetbalschoenen waren kicksen, de veelscorende spits was een goalgetter. In het
middelpunt stond de jongen uit Veendorp die in negentien achtereenvolgende
interlands het, toegegeven, onwaarschijnlijke aantal van 52 doelpunten maakte.

Uit deel 2 van De avonturen van Kick Wilstra de wonder-midvoor: 'Zijn naam was
iedere Nederlander bekend. Er werden zelfs liedjes op hem gezongen, kortom, hij
was een dankbaar slachtoffer voor de sportpers en heldenvereerders.' Het was
niet ver bezijden de waarheid. Ook na zijn loopbaan sprak hij nog tot de
verbeelding.

In 1996 bouwde Erik Janssens een site om Kick Wilstra te eren. Waarschijnlijk
heeft niemand zo'n grote collectie Wilstra-boeken en -memorabilia als hij. De
afgelopen jaren werkte hij de site niet bij, maar met de 65ste verjaardag van de
'beste voetballer die Nederland ooit heeft gehad' merkt de Rotterdammer dat de
belangstelling weer toeneemt. Voetbal International bijvoorbeeld bereidt een
speciale uitgave voor.

Janssens (55) maakte in de jaren zeventig kennis met Kick Wilstra. 'Het was mijn
jongensdroom, zoals van veel andere jongens.' De indruk was onuitwisbaar: 'Kick
is integer en eerlijk en hij is ook nog eens een keiharde werker.'

Ook op Joost Pollmann (1957), striprecensent, tentoonstellingmaker en voormalig
creatief directeur van de Stripdagen Haarlem, maakten de avonturen van Kick
Wilstra grote indruk. Hij las de door Het Parool uitgegeven, zestig cent
kostende boekjes naar eigen zeggen met rode oortjes. 'Ik kan me nog goed
herinneren hoe spannend het was om mee te leven met de doorbraak van Kick: van
gewone jongen tot ster van het stadion. Alsof je het zelf meemaakte.'

Pas later kreeg hij oog voor de manier waarop Sprenger de avonturen van de
voetballer in beeld had gebracht. 'Toen zijn werk een paar jaar terug werd
tentoongesteld, zag ik opeens hoe mooi het was getekend. Vooral de covertjes
waren prachtig, met titels als Latijns-voetbal en voetbal-Latijn.'

Zijn bewondering toonde Pollmann ruim vier decennia later met een boek waarin
hij de geschiedenis van de voetbalclub Haarlem vermengde met die van Nederlandse
voetbalstrips, De klonen van Kick Wilstra. De 'fabelachtige stripfiguur' van
Sprenger, tevens 'sportman van ongekende allure', kreeg veel navolging.

Iedere generatie had zijn eigen stripheld. De voornaamste erfgenaam van Kick
Wilstra is volgens Pollmann Roel Dijkstra, de sterspeler van FC Leidrecht. Het
eerste album van Andries Brandt en Jan Steeman, Buitenspel, verscheen in 1976.
Dijkstra was óók een wonder-midvoor, en ook blond.

Talloze striphelden kregen daarna voetbalschoenen aangemeten. De meeste helden
waren van buitenlandse origine, Roy of the Rovers bijvoorbeeld. Niet Roy Race,
maar Rob Visser was de hoofdpersoon in de populaire Nederlandse versie, Rob van
de Rovers. Hij speelde voor Randstad Rovers.

De Frans-Belgische tekenaar Raymond Reding creëerde eind jaren zeventig een
andere internationale ster, Eric Castel. In Nederland kreeg hij de naam Ronnie
Hansen. Hij debuteerde eind jaren zeventig voor Barcelona.

Ook Sjakie Meulemans is van origine een buitenlander. Sjakie was een ster
dankzij de 'wondersloffen' van de legendarische vedette Voltreffer Vick. In
Engeland heette Sjakie Billy Dane. In 1970 speelde Dane voor de eerste keer op
zijn wondersloffen, in het tijdschrift Scorcher.

Voetballende striphelden tonen veel gelijkenissen. Ze zijn aanvaller en ze
scoren vaak. Hun privéleven blijft grotendeels verborgen. 'Daar krijgen we
alleen wat van te zien als ze op het punt staan om naar de training of de
wedstrijd te vertrekken', zegt Pollmann. 'In de verhalen is nauwelijks human
interest te ontdekken.'

Dat gold ook voor Appie Happie van De Taaie Tijgers, de held van Dik Bruynesteyn
(1927-2012) die hem in Het Parool samen met onder anderen Tinus Plotseling,
Sjakie Strijkijzer en doelman Lange-Jan-Met-De-Pet tot leven wekte. De tijd is
streng geweest voor de strip: Appie Happie is nu vooral oubollig.

Het genre voert inmiddels een overlevingsstrijd. Toon van Driel (1945) is de
enige Nederlandse tekenaar die de sport trouw blijft, met FC Knudde en de helden
Jaap en Dirk. Als actuele dagstrip verschijnt FC Knudde al sinds 1973 in het
Algemeen Dagblad. Aan vervolgverhalen in de stijl van Kick Wilstra of Roel
Dijkstra heeft Van Driel zich nooit gewaagd.

Evenmin werd hij door voorgangers geïnspireerd. Kick Wilstra zegt hem niet veel.
Dik Bruynesteyn heeft hij een keer bezocht, maar hij ging zijn eigen weg. 'Zelfs
Sjakie en de wondersloffen was voor mij niet om doorheen te komen. Ik vond het
niks.'

Hij ziet de toekomst voor de voetbalstrip somber in. 'Alle tekenaars zijn
gestopt of dood. Dat is de eerste categorie. De tweede categorie is oud en
versleten, zoals ik.'

Internet is de toekomst, zegt Van Driel. Zijn sportcartoon op http://nu.nl wordt
volgens hem dagelijks bekeken door 80 tot 100 duizend mensen. 'Ik maakte altijd
strips, nu heet het content. Ik hou van het Algemeen Dagblad, ik zal nooit
vertrekken, maar met kranten weet je het nooit. Internet biedt nieuwe kansen.'

Ook Joost Pollmann is somber over de overlevingskansen van de klassieke
voetbalstrip. 'Strips waren een medium voor de jeugd, maar tegenwoordig gamen
jongeren liever. Het publiek voor klassieke strips als Kick Wilstra is bijna
uitgestorven.'


'Alle tekenaars zijn gestopt, of dood. Dat is de eerste categorie. De tweede
categorie is oud en versleten, zoals ik'

LOAD-DATE: 6 October 2014

LANGUAGE: DUTCH; NEDERLANDS

GRAPHIC: Cover van Roy of the Rovers uit 1978.
Kick Wilstra.
Henk Sprenger
WaanzinJaap, Dirk en de andere spelers van FC Knudde krijgen volgende maand een
hoofdrol op een nieuwe satirische sportsite, http://fcknudde.nl. Initiatiefnemer
is de tekenaar van FC Knudde, Toon van Driel. Het fundament van de site zal
bestaan uit cartoons, strips en blogs. Twee of drie redacteuren gaan op zoek
naar wat Van Driel de 'waanzin in de sport' noemt. 'En we hoeven niet lang te
zoeken, want vooral in het voetbal is tegenwoordig iedereen gekker dan ooit
tevoren.' Rechts: FC Knudde op postzegel.

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              46 of 180 DOCUMENTS



                                 de Volkskrant

                             7 oktober 2014 dinsdag

Sterft de middenklasse snel uit?

BYLINE: PETER DE WAARD

SECTION: Economie; Blz. 19

LENGTH: 490 woorden


De kwestie


'Come friendly bombs fall on Slough. It isn't fit for humans now.' Met die
woorden nodigde de Engelse dichter Betjeman in 1937 bommenwerpers die in de
Spaanse burgeroorlog Guernica en andere steden bestookten uit naar Engeland te
komen. Slough, ten westen van Londen, was in die tijd een nieuwe verzamelplaats
van de zogenoemde middenklasse: de witte boorden of maandloners die met hun taal
en maniertjes als Hyacinth Bucket ('Bouquet') tegen de hogere klasse
aanschuurden en op de arbeidersklasse neerkeken.



De Britse intellectuele elite - van Betjeman toen tot aan JK Rowling nu - heeft
een eeuw lang in hun schrijfsels of andere kunstwerken de middenklasse verguisd
of er de draak mee gestoken. De middenklasse was echter niet alleen een Brits
verschijnsel - elk land kende zijn Jan Modaal of gewone man - alleen was die
daar het meest fijnzinnig gedefinieerd. Het was de klasse die tijdens etentjes
sprak over huizenprijzen, in de jaren negentig in aandelen belegde en zichzelf
bepaalde luxe onthield om de kinderen bijles te laten nemen of naar de
muziekschool te laten gaan.

In geen enkel ander land was de politiek zich ook zo bewust dat die klasse de
grote meerderheid en ruggegraat van de samenleving vormde. Na de Tweede
Wereldoorlog verdween eerst de upperclass, door 90 procent erfbelasting op de
landgoederen, en daarna de arbeidersklasse, door de de-industrialisatie.
Margaret Thatcher en Tony Blair onderkenden dat hun partijen nooit meer zouden
worden verkozen zonder de steun van de middenklasse. Thatcher liet daarvoor als
Tory de elite vallen, Labour Blair 'verraadde' de arbeidersklasse.

Inmiddels is de middenklasse zelf de bedreigde klasse geworden. De geleerden
zijn het niet eens of mondialisering en robotisering zullen leiden tot
massawerkloosheid, maar wel staat vast dat het aantal middenklasse-banen in een
alarmerend tempo vermindert. Een deel wordt overgenomen door goedkopere
lonenlanden en een deel door machines. De kantoorwerker van nu zal emplooi
moeten zoeken als horeca-werker. Opleiding doet er niet meer toe. Vaardigheden
en talent des te meer.

Wat nu ontstaat, is een superklasse van rijken en een onderklasse van armen. Het
verschil tussen de mensen die het maken en de grote massa die het niet maakt,
wordt groter, zoals Thomas Piketty vaststelde.

Kenmerk van de middenklasse was het befaamde appeltje voor de dorst. De
middenklasse spaart voor de oude dag, verplicht via het pensioenfonds of
onverplicht via een spaarrekening. Maar sparen heeft geen zin meer. Het kost
alleen maar geld, omdat de rente lager is dan de inflatie en de ingehouden
belasting. Het verdwijnen van de middenklasse vindt voorlopig nog geruisloos
plaats - met name in het Westen. Maar in Azië en Latijns-Amerika is de opstand
al begonnen.

Als Betjeman nu had geleefd had hij van Slough 'beschermd stadsgezicht' gemaakt.



REAGEREN? P.DEWAARD@VOLKSKRANT.NL

Robotisering leidt tot een superklasse en een onderklasse

LOAD-DATE: 6 October 2014

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              47 of 180 DOCUMENTS



                                 de Volkskrant

                             3 oktober 2014 vrijdag

Rebellen trachten zich vast te klinken aan Russen

BYLINE: BERT LANTING

SECTION: Ten Eerste; Blz. 12

LENGTH: 671 woorden


Analyse: Oekraïne


Het broze bestand wankelt, de rebellen lijken het vliegveld van Donetsk in
handen te krijgen.

Het bestand in Oekraïne staat onder zware druk. In het oosten van Oekraïne
vinden weer zware gevechten plaats, ondanks het akkoord dat Kiev en de
pro-Russische rebellen vorige maand overeenkwamen. Met een grootscheeps
offensief bij het vliegveld van Donetsk proberen de rebellen hun militaire
positie te verbeteren.



De afgelopen dagen hebben de rebellen verscheidene vergeefse pogingen gedaan het
vliegveld te veroveren op het Oekraïense leger, maar het lijkt erop dat zij nu
aan de winnende hand zijn.

De pro-Russische rebellen azen al maanden op de luchthaven. Oekra-iense
waarnemers vrezen dat de rebellen de luchthaven zullen gebruiken om een eigen
luchtmacht op te bouwen. Zij speculeren dat Moskou de door de rebellen
uitgeroepen Volksrepubliek Donetsk gevechtsvliegtuigen zal leveren, zoals het de
rebellen eerder ook van tanks, artillerie en luchtdoelgeschut heeft voorzien.

De felle gevechten om het vliegveld ondermijnen het bestand, dat toch al vrij
wankel was. Sinds de wapenstilstand van kracht werd, zijn de gevechten weliswaar
afgenomen, maar op sommige plaatsen ging de strijd voort.

De zware gevechten rond de luchthaven eisten ook hun tol onder de
burgerbevolking. Woensdag vonden vier personen de dood toen een schoolgebouw in
het noordwesten van Donetsk werd getroffen. Bij een andere beschieting werd een
autobusje getroffen. Daarbij kwamen acht burgers om. Een pand met het kantoor
van het Internationale Rode Kruis in Donetsk werd donderdag getroffen door een
mortiergranaat. Daardoor kwam een Zwitser om. Een woordvoerder van de
hulporganisatie heeft dat meegedeeld.

Ook op andere punten begint het in Minsk gesloten akkoord af te brokkelen. De
twee partijen spraken af dat zij al hun gevangenen zouden uitwisselen, maar de
gevangenenruil verloopt steeds moeilijker. Honderden Oekraïense militairen
worden nog steeds gevangen gehouden.

De rebellen klagen dat Kiev gewone burgers oppakt en die probeert te ruilen voor
gevangen Oekraïense militairen. Van hun kant beschuldigt Kiev de rebellen ervan
dat zij de gevangenen als koopwaar gebruiken. Volgens de Oekraïense
autoriteitenkomt het regelmatig voor dat familieleden van gevangen militairen te
horen krijgen dat ze losgeld moeten betalen.

Vanuit nationalistische kringen in Oekraïne klinkt zware kritiek op president
Porosjenko. Critici zien het oplaaiende geweld als een bewijs dat hij Donetsk en
Loegansk te makkelijk uit handen heeft gegeven. In het akkoord is afgesproken
dat de door de rebellen bezette gebieden in ieder geval drie jaar zelfbestuur
krijgen. Daarmee legt Kiev zich feitelijk neer bij de door de rebellen
uitgeroepen Volksrepublieken Donetsk en Loegansk.

Porosjenko heeft echter weinig keus: het Oekraïense leger bleek niet opgewassen
tegen de rebellen, zeker niet nadat die steun hadden gekregen van troepen uit
Rusland. Bovendien is Kiev financieel aan het eind van zijn Latijn. Kiev heeft
zo weinig geld, dat sommige eenheden door Oekraïense zakenlieden overeind moeten
worden gehouden.

In het akkoord hebben de twee partijen afgesproken dat het rebellengebied deel
blijft uitmaken van Oekraïne. In de luwte van het bestand zijn de rebellen
echter druk bezig hun gebied los te maken en aan Rusland vast te klinken.
Volgens Oekraïense bronnen is Rusland begonnen Russische paspoorten uit te delen
aan inwoners van Donetsk en Loegansk. Als eersten krijgen gepensioneerden die
dat willen het Russische staatsburgerschap. Voordeel voor hen is dat ze dan in
aanmerking komen voor pensioenen uit Rusland.

Maar volgens Kiev gaat het Moskou erom zijn greep op dit deel van Oekraïne te
verstevigen. Ook in de opstandige regio's Zuid-Ossetië en Abchazië die formeel
onder Georgië vallen, deelde Rusland kwistig paspoorten uit. Dat gaf Moskou een
argument om voor 'zijn' staatsburgers op te komen en militair in te grijpen,
toen de Georgische president Saakasjvili in 2008 zijn gezag over de gebieden
probeerde te herstellen.

LOAD-DATE: 2 October 2014

LANGUAGE: DUTCH; NEDERLANDS

GRAPHIC: Leden van het pro-Oekraïense bataljon St. Maria oefenen bij Marioepol.
Foto Alexander Khudoteply / AFP

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              48 of 180 DOCUMENTS



                                 de Volkskrant

                            1 oktober 2014 woensdag

Windmolens spekken de rijken

SECTION: Opinie en Debat; Blz. 35

LENGTH: 201 woorden


Brief van de dag

Goed dat Martin Sommer een kritisch stuk heeft geschreven over windmolens (O&D,
27 september). Het had nog best kritischer gekund. Met het windmolenbeleid is de
overheid op een merkwaardige manier geld aan het rondpompen. Alle burgers dragen
via de energierekening fors bij aan schone, duurzame energie, dus ook aan
windmolens.



Dat geld schenkt de overheid vervolgens aan mensen die een aandeel windenergie
kopen, die dankzij deze subsidie kunnen rekenen op zo'n 7 procent rendement. Een
luxe-investering! De lusten van deze royale overheidssubsidie komen dus terecht
bij welgestelden die geld hebben voor investeringen in windenergie.

Gewone burgers betalen deze rekening, terwijl omwonenden van windmolens nog eens
extra worden belast door diverse vormen van overlast (geluid, slagschaduw,
verstoring van het landschap) en hierdoor waardevermindering van hun woning. Het
windmolenbeleid draait hierdoor de verkeerde kant op: geld wordt gepompt van arm
naar rijk, waardoor de kloof tussen arm en rijk groter wordt. Zo moeilijk is
deze analyse niet. Met 5 minuten nadenken kan iedereen tot deze conclusie komen.
Zitten er mensen in de Tweede Kamer te slapen?

Annelies de Vries, Wageningen

LOAD-DATE: 30 September 2014

LANGUAGE: DUTCH; NEDERLANDS

GRAPHIC: Op Goeree-Overflakkee worden zestig windmolens geplaatst.
Foto Arie Kievit

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              49 of 180 DOCUMENTS



                                 de Volkskrant

                           30 september 2014 dinsdag

Judas

BYLINE: DOOR MICHAEL PERSSON FOTO GUUS DUBBELMAN

SECTION: V Opening

LENGTH: 1534 woorden


Interview Morten Storm


De Deen Morten Storm, 38 pas, leidde al vele levens, onder meer als
motorbendelid, jihadist en CIA-spion. Het boek dat hij daarover schreef, is nu
vertaald. 'Ik heb niemand verraden!'

Er zijn maar weinig mensen die zo veel vrienden hebben verloren als Morten
Storm. Zijn familie liet hij achter om lid te worden van een motorbende, de
motorbende verliet hij om jihadist te worden, de jihadi's ruilde hij in voor de
Deense en Amerikaanse inlichtingendiensten en die spionnenwereld verliet hij
voor - ja, voor wie eigenlijk?



Voor zichzelf, zegt hij. Zijn vrouw raakte hij ook kwijt.

Daar zit hij dan, in een kantoortje van zijn Nederlandse uitgever. Nog best op
zijn gemak, gezien de doodsbedreigingen die hij uit zijn oude extremistische
vriendenkring krijgt. 'De dood is iets waarmee je leert leven', zegt hij.

In Al Qaida undercover, de vorige week verschenen Nederlandse vertaling van zijn
boek (in deze krant beschreven op 16 augustus jl.), vertelt Storm (38) hoe hij
als ongeschoolde, kleine crimineel in een Deens provinciestadje werd gegrepen
door de islam, radicaliseerde, in Jemen belandde, een netwerk aan terroristische
vrienden opbouwde en die vervolgens uitleverde aan westerse
inlichtingendiensten. Verschillende van zijn oude vrienden zijn dankzij zijn
informatie door Amerikaanse drones geëlimineerd (hij stuurde onder meer een
bruid af op Anwar al-Awlaki, topman van Al Qaida in Jemen - met een koffer vol
zendertjes).

En daar zit hij dan, een grote vent met een blotebillengezicht, de haren in een
spuuglok, een enorme Thor-hamer op zijn rechteronderarm getatoeëerd. Hij was, zo
schrijft hij, steeds op zoek naar loyaliteit.

Wat was er zo aantrekkelijk aan de radicale islam?

'Ik herkende mezelf in de Koran. Het is een mooi verhaal, in het begin. Mohammed
vecht tegen de gevestigde orde en is tegelijkertijd geduldig en
vergevingsgezind. Er is een God die goede bedoelingen beloont. Er zit veel
kameraadschap en tolerantie in. En er zat een doel in dat bij de Bandidos
ontbrak.'

Wat was er zo onaantrekkelijk aan de radicale islam?

'Langzaam maar zeker liet ik me helemaal leiden door de Koran. Het is of je
harde schijf helemaal wordt gewist en er nieuwe islamitische software op wordt
gezet. Als je eenmaal zo ver bent, brokkelt het vermogen steeds verder af om
emotioneel, rationeel en menselijk te zijn. Alles wat je doet, doe je omdat de
profeet het heeft gezegd. Dan is de gewelddadige jihad volkomen logisch. Wat IS
nu doet, in Syrië en Irak, is precies wat de profeet Mohammed deed.'

Dat zijn uw oude vrienden.

'Ik heb er zelf ook in geloofd. Kijk, de jihad is logisch als je denkt dat de
Koran het woord van God is. Ik weet nog dat we video's zagen van onthoofdingen
van Russische soldaten in Tsjetsjenië - dat was als muziek, dat was Metallica.
En later, toen ik in Jemen was, met een kalasjnikov in de hand, dat voelde als
God, ik was degene die kon besluiten over leven en dood. Ik wilde gaan vechten.
Ik stond op het punt om naar Somalië af te reizen. Maar toen belden ze dat ik
niet hoefde te komen. Te gevaarlijk. Dat was het moment dat ik begon te
twijfelen.'

Waaraan?

'Aan de islam. Ik moest op jihad van Allah, maar Allah hield me tegen. Toen ben
ik gaan googlen: contradicties in islam. En ik kwam ik er veel meer tegen. Ik
las de Koran opnieuw, nu objectief. Er staat zo veel in dat niet klopt. Als er
contradicties in staan, kan het nooit het woord van God zijn. Het was gewoon
door mensen geschreven. Het was een ongelooflijke ervaring.'

En toen ging u voor de geheime dienst werken.

'Ik was niet alleen minder radicaal geworden, of zachter of gematigder. Ik
geloofde helemaal niet meer. Ik zag dat de Koran een mensending was. Tien jaar
heb ik daarin geloofd, ten fucking years. Nu wilde ik eruit stappen. Maar ja,
dan ben je een murtad, een afvallige. Nog erger dan een ongelovige. Ik was
getrouwd met een moslima, ik wilde haar niet kwijt. Ik kon kiezen: verdwijnen of
doorgaan met mijn leven, terwijl ik het kwaad in dat leven wel bestreed.'

U zette de CIA op het spoor van Al-Awlaki, topman van Al Qaida in Jemen en een
goede bekende van u. Hoe is het om oude vrienden te laten vermoorden?

'Ieder van die mensen verdiende het om te sterven. Hun godsdienst is
kwaadaardig. Daarom heb ik aan die operaties meegewerkt.'

In uw boek beschrijft u ze met sympathie. U heeft jaren met hen geleefd en heeft
zelfs wroeging als Al-Awlaki omkomt bij een drone-aanval.

'Natuurlijk, als je met ze leeft, zijn het aardige jongens. Als je aan hun kant
staat, gaan ze voor je door het vuur. Ze hebben omgangsvormen, ze zijn
menselijk, natuurlijk. Maar ze doen het alleen om Allah te behagen. Dat is wat
ze motiveert. En daarin zit de kwaadaardigheid.'

U heeft uw vrouw in Jemen ontmoet en bent jaren met haar getrouwd geweest. Was
zij ook kwaadaardig?

'Ze was een moslima en ze was de pilaar van mijn leven. Ze hield van me, op één
voorwaarde: dat ik die stomme religie zou volgen. Het was voor haar onmogelijk
om van een ongelovige te houden. Dus toen ik vertelde wie ik was geworden, was
ze weg.'

U heeft dat lange tijd voor haar verborgen kunnen houden, maar bent toch op een
gegeven moment uit de school geklapt. U bent naar de krant gestapt, heeft uw
spionnenbestaan opgegeven. Waarom?

'Omdat mijn leven in gevaar was. De CIA en de Deense geheime dienst lieten me
vallen, ik was bang dat ze me zouden laten verdwijnen.

'Daarom heb ik gesprekken opgenomen, bewijzen verzameld en ben ik naar de media
gestapt. De openbaarheid was mijn levensverzekering. Maar ik wist dat ik een
hoge prijs zou moeten betalen. En dat gebeurde. Ik ben mijn vrouw verloren, en
mijn beste vrienden.'

Heeft uw vrouw u vergeven?

'Dat weet ik niet. Ik heb geen contact meer met haar.'

Bent u een verrader?

'Ik ben op verschillende momenten in mijn leven tot nieuwe inzichten gekomen.
Als mijn vrienden die inzichten niet deelden, betekent dat niet dat ik een
verrader ben.

'Ik ben geen snitch. Ik heb die jongens van mijn motorbende nooit aangegeven. Ik
was er gewoon overheen gegroeid. En die jihadi's in Jemen waren gevaarlijk. Ze
wilden onschuldigen vermoorden. Ik weet het, want ik was ook gevaarlijk. Ik heb
er in mijn radicale jaren een pamflet over geschreven: gewone burgers zijn
verantwoordelijk voor het kiezen van hun regeringen en daarom mogen burgers
worden vermoord wanneer hun regering de islam aanvalt. Het pamflet wordt helaas
nog steeds veel gebruikt door Engelse jihadistische wannabe's. Ik was misleid,
maar kwam tot inkeer. Zij niet, mijn vrouw helaas niet. Ben ik dan een
verrader?'

Sommige Denen vinden u een landverrader.

'Ik heb niemand verraden! Ja, ik ben naar de media gestapt met mijn verhaal,
maar dat was pure zelfbescherming. Ik moest vertellen wat er was gebeurd, anders
hadden ze me laten verdwijnen, daar ben ik van overtuigd. Maar ik ben compleet
loyaal gebleven. Die mannen waren mijn buddies. We waren een team, ik was op
zoek naar succes voor ons team. We maakten plannen, we voerden ze uit, we
dronken bier op de goede afloop. Ik heb nooit hun namen genoemd, op de foto's in
het boek heb ik hun gezichten onzichtbaar gemaakt.

'Zij zijn de verraders: zij kwamen hun beloften niet na, zij wilden me kwijt. En
ik zag de corruptie, de hoeren tijdens mijn debriefings. Zij hebben mij
verraden, zij hebben mij mijn land doen haten.'

Had u verder willen gaan, als spion?

'Ze hebben me eruit gezet terwijl ik nog zo veel had kunnen doen. Man, ik ben zo
gefrustreerd dat ik niet mee kan doen in de strijd tegen de terroristen. We
should kick their ass. Ik ken nog veel mensen uit mijn netwerk, ik zou
suggesties kunnen doen wie waar zit.'

Ziet u nog wel eens iemand uit uw vroegere leven?

'Nee. Ook mijn ex-collega's willen niets meer met me te maken hebben. Dat is
teleurstellend. Ik ben eigenlijk het minst teleurgesteld in mijn vroegere
jihadistische vrienden. Zij - mensen als al-Awlaki - zijn zeer oprechte mensen.
Ze doen wat ze zeggen.

'Dat is de zieke ironie: de mannen van Al Qaida zouden me hebben beschermd met
hun leven. De good guys wilden me dood hebben.'

Heeft u ergens spijt van?

'Ik betreur dat ik mijn zoon Osama heb genoemd. Ik zou kunnen zeggen dat ik dat
heb gedaan omdat het een prachtige Arabische naam is, die leeuw betekent. Maar
dat zou hypocriet zijn. Ik weet waarom ik hem zo heb genoemd.

'Ik hoop dat hij zijn naam verandert, als hij oud genoeg is. Je kunt altijd
veranderen.'


AL QAIDA UNDERCOVER DOOR MORTEN STORM. XANDER UITGEVERS, 22,50 EURO.

Haatboek

Morten Storm heeft zijn verhaal laten optekenen door twee CNN-journalisten, Tim
Lister en Paul Cruickshank. Zij hebben zijn ongelooflijke relaas zo veel
mogelijk gecheckt, aan de hand van foto's en opnamen die Storm zelf heeft
gemaakt en middels gesprekken met andere betrokkenen. Alles bleek waar. Storm
sprak vorige week met filmregisseur Paul Greengrass (van de Bourne-trilogie en
United 93) over de verfilming van zijn boek, dat geweldige recensies kreeg van
onder meer The New York Times en Washington Post. 'Toch haat ik mijn boek', zegt
Storm. 'Pas vlak voor de deadline lukte het me het te lezen. Het staat vol
slechte energie.'

'Toen ben ik gaan googlen: contradicties in islam. Ik las de Koran opnieuw, nu
objectief. Er staat zo veel in dat niet klopt'

LOAD-DATE: 29 September 2014

LANGUAGE: DUTCH; NEDERLANDS

GRAPHIC: 'Ik betreur dat ik mijn zoon Osama heb genoemd.'
Foto Guus Dubbelman

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              50 of 180 DOCUMENTS



                                 de Volkskrant

                           30 september 2014 dinsdag

Bank die 'weer normaal' doet? Dat staat te bezien

BYLINE: YVONNE HOFS

SECTION: Ten Eerste; Blz. 7

LENGTH: 766 woorden


Analyse -- SNS-campagne


SNS Bank zegt normaal te gaan bankieren, en media zagen er nieuws in. Dit zegt
alles over de abominabele reputatie van banken. Kan SNS die verbeteren?

SNS Bank gaat vanaf nu 'heel normaal' bankieren, verkondigde de vierde bank van
Nederland gisteren in een persbericht. Dit 'nieuws', waar de marketingafdeling
van SNS ongetwijfeld maanden aan gewerkt heeft, werd door de meeste media
tamelijk kritiekloos overgenomen. Want heel normaal bankieren, dat is bijzonder.
Toch?



Als Philips een persbericht rondstuurt met de mededeling dat het bedrijf
voortaan heel normaal lampen gaat verkopen, zullen journalisten geneigd zijn
voorzichtig naar de geestestoestand van de bestuursvoorzitter te informeren. Als
een bank zoiets zegt, is dat blijkbaar niet vreemd, eerder zo opmerkelijk dat
het een nieuwsbericht waard is.

Dat zegt alles over de verschrikkelijke reputatie die banken - en verzekeraars -
genieten. Geen bedrijfstak is waarschijnlijk zo impopulair als de financiële
sector. Bij miljoenen Nederlanders liggen een of meer woekerpolissen in de kast,
een tastbare herinnering aan het feit dat het klantbelang in deze branche
jarenlang een tertiair belang was, na het eigenbelang en het
aandeelhoudersbelang. SNS onderstreepte dit gisteren nog eens met een eigen
enquête. Driekwart van de Nederlanders ventileert daarin de mening dat de banken
niet genoeg hebben geleerd van het verleden en niet goed naar hun klanten
luisteren.

SNS Bank heeft die boodschap in de oren geknoopt. 'Wij pakken dit signaal op',
zegt de directeur van SNS Retail Bank, Dick Okhuijsen, in het SNS-persbericht.
'We gaan bankieren zonder onzinnige regels, maar met menselijke gewoontes. We
gaan laten zien dat bankieren een stuk normaler kan.' Dat zal de gemiddelde
Nederlanders als muziek in de oren klinken. Eindelijk een bank die de gewone man
serieus neemt.

Voor mooie woorden en goede bedoelingen koopt de klant niks. Wat gaat SNS Bank
in de praktijk veranderen aan zijn klantenbenadering en werkwijze? De bank
kondigde gisteren alvast enkele maatregelen aan.

SNS-klanten mogen vanaf nu elke maand drie dagen gratis rood staan op hun
betaalrekening. Sympathiek, maar dit kost de bank vrijwel niets: minder dan een
euro per maand per roodstaande klant.

Een andere concrete maatregel is dat klanten die met de bank bellen niet langer
geconfronteerd worden met een keuzemenu, maar direct een medewerker aan de lijn
krijgen. Dat kost de bank vermoedelijk wat meer dan een euro per maand aan extra
arbeidskosten. De vraag is of klanten die klagen over het keuzemenu er veel
gelukkiger van worden als ze vervolgens twee keer worden doorverbonden. Maar SNS
Bank verdient op dit punt het voordeel van de twijfel.

Dubieuzer is het tromgeroffel waarmee de bank aankondigt het aantal SNS-winkels
te gaan uitbreiden, daarbij benadrukkend dat andere banken alleen maar
bankkantoren sluiten. SNS verzwijgt dat deze winkels geen volwaardige
bankfilialen zijn, maar pure verkooporganisaties waar zelfstandig financieel
adviseurs, onder SNS-vlag, financiële producten van SNS Bank aan de man brengen.
Deze winkels hebben in tegenstelling tot echte bankfilialen geen kasfunctie; je
kunt er bijvoorbeeld geen geld storten.

Of de klant echt beter wordt van dit groeiend advieskantorennetwerk hangt af van
het management. Dat de meeste SNS-winkels gerund worden door franchisenemers
wier inkomen grotendeels afhangt van de verkoopomzet kan er ook toe leiden dat
het zwaartepunt weer snel komt te liggen bij zo veel mogelijk omzet draaien. De
ervaring uit het verleden leert dat de klant daar niet bij gebaat is.

Ook is de uitbreiding van het aantal SNS-winkels geen nieuws: de operatie loopt
al jaren. Evenmin nieuw is de focus op consumenten als klantengroep.
Bestuursvoorzitter Gerard van Olphen kondigde al kort na de nationalisatie van
SNS Reaal aan dat SNS Bank weer een echte consumentenbank moest worden. SNS
heeft hierin weinig keus, want die markt is de enige die de bank bestrijkt. De
rest van de activiteiten is verkocht of afgesplitst. In tegenstelling tot de
Rabobank, ING en ABN Amro heeft SNS Bank geen activiteiten in het buitenland.
Geld om die te ontwikkelen is er niet, gesteld dat de bank dat zou willen. Dus
om nu te doen alsof de focus op de consument geheel uit morele overwegingen
voortkomt...

Dit alles laat onverlet dat SNS Bank goede bedoelingen kan hebben en echt van
plan is de gisteren geuite marketingkreten in degelijke, betrouwbare
dienstverlening om te zetten. Maar dat moet de bank eerst nog bewijzen.

Een tijdje gratis rood staan: sympathiek, maar het kost de bank vrijwel niets

LOAD-DATE: 29 September 2014

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              51 of 180 DOCUMENTS



                                 de Volkskrant

                           27 september 2014 zaterdag

Minacht de recladda

BYLINE: GUSTAAF HAAN

SECTION: Vonk

LENGTH: 1659 woorden


Reclame - Mag het een onsje minder?


Veel reclame-uitingen zijn volkomen inhoudsloos en dat frustreert de werking van
de vrije markt, betoogt Gustaaf Haan. Deze 'recladda' beïnvloedt namelijk wel
degelijk ons koopgedrag.

De Inuït schijnen 33 woorden voor sneeuw te hebben. Die hebben ze nodig om de
wereld om zich heen te beschrijven. Zo bezien is het merkwaardig dat het
Nederlands maar één woord heeft voor het verschijnsel reclame, te weten:
'reclame'.

Een gewone Nederlander krijgt op een gewone Nederlandse dag te maken met
misschien wel honderd reclames. Van pop-ups over de digitale krant tot een
billboard langs de snelweg, van een logo op een suikerzakje tot het labeltje in
merkkleding; reclame maakt een groot deel uit van ons dagelijks leven.



Op zijn best staan mensen neutraal tegenover die stortvloed, vaker is reclame
een bron van (lichte) ergernis, getuige het bestaan van 'nee-nee-stickers',
ad-blockers en het feit dat betaalde media-abonnementen zonder uitzondering
minder reclame bieden dan de gratis versie. De Gouden Loekie mag anders
suggereren, ik ken niemand die tijdens de film gaat plassen om op tijd terug te
zijn voor de reclame. Gek dus dat er nauwelijks discussie is over de vraag of
het niet wat minder kan.

Onlangs betoogde columnist Jesse Frederik dat reclame ons alleen maar
materialistisch maakt. Sylvia Witteman reageerde in haar column met een simpel
'zonder reclame geen concurrentie, en zonder concurrentie geen kwaliteit'. Zo
loopt de discussie meestal vast nog voor ze is begonnen. Want de reclame waar
Witteman over sprak, is wezenlijk anders dan die van Frederik. Toevallig noemen
we ze hetzelfde en dat is onhandig. Daarom stel ik het vrij willekeurige woord
recladda voor, te onderscheiden van reclame.

Eerst gewone reclame. Als er een 'gewone' vorm van reclame is dan moet dat
informatieve reclame zijn. Het is alle reclame die iets vertelt over een product
of dienst. Als je op een billboard iets leest als 'Nu! 500 belminuten voor 5
euro per maand!' dan weet je dat je voor 5 euro in elk geval 500 belminuten kunt
krijgen. Handig als je een telefoonabonnement zoekt. Een kledingwinkel die
klanten werft met 'absolute bodemprijzen!!!' probeert zich blijkbaar te
onderscheiden met goedkope kleding. Het is aan ons om te snappen dat exclusieve
kwaliteitsmode waarschijnlijk elders te koop is, bij een winkel die juist
daarmee adverteert. Die verantwoordelijkheid kunnen we aan. En natuurlijk kunnen
claims van adverteerders leugenachtig zijn maar daar is de Reclame Code
Commissie voor.

Uithangbord

Veel reclame biedt op z'n minst enige informatie. Over een
2-halen-1-betalen-actie, een nieuwe versie van een smartphone of de verbeterde
smaak van een instant soepje. Hoe nieuw of nuttig die informatie is, doet er
voor het onderscheid niet toe. Zelfs voor producten waaraan jarenlang niets
verandert, kun je informatieve reclame maken: er zijn altijd weer nieuwe
generaties die nog nooit van je product hebben gehoord. Zelfs zonder duidelijke
bewering kan reclame toch informatief zijn. Een uithangbord zegt: 'Hier is onze
winkel'. De foto van een smeuïge aardbeienyoghurt laat zien: zo lekker ziet onze
yoghurt er uit. Met reclame vertelt de adverteerder wat hij te bieden heeft; of
je daarin geïnteresseerd bent mag je zelf weten.

Informatieve reclame is onmisbaar voor keuzevrijheid. Er valt weinig te kiezen
als je niet weet wáár je uit kunt kiezen. Informatieve reclame maakt de
'onzichtbare hand' van Adam Smith een beetje zichtbaar; het wijst ons de weg
naar slimme deals, nieuwe uitvindingen, onbekende concurrenten met betere
dienstverlening of hogere kwaliteit. Zonder informatieve reclame is er geen goed
werkende markt. Ik stel voor om voor dit type reclame kortweg 'reclame' te
blijven noemen.

Trucjes

Maar dan recladda. Onder recladda valt elke manier om klanten te werven anders
dan door middel van informatie over een product of dienst. Denk aan de
vernoeming van een concertzaal naar een biermerk, het eindeloos herhalen van een
merknaam in een (met opzet) irritant radiospotje of een sticker met alleen een
bedrijfslogo, geen tekst of uitleg.

Pas als je je realiseert dat recladda blijkbaar werkt, besef je ook hoe vreemd
dat eigenlijk is. Waarom verkoopt een drankje beter als mensen de naam op een
billboard hebben zien staan? Ik weet het niet. Blijkbaar zijn er onderbewuste,
niet volledig rationele mechanismen die mensen gevoelig maken voor zulke
trucjes. Neem de persconferentie van een bondscoach, met prominent het logo van
bijvoorbeeld een merk mobiele telefoons, vlak naast zijn hoofd op de achterwand.
Dat logo vertelt niets over de telefoons en helpt ons dus niet om een
geïnformeerd besluit te nemen in de telefoonwinkel. Tegelijkertijd beïnvloedt
het wel ons besluit. Dat die invloed veel groter is dan veel mensen (van
zichzelf) vermoeden, blijkt niet alleen uit wetenschappelijk onderzoek, maar
vooral uit de praktijk. Bedrijven betalen niet voor niets miljoenen om hun
logootje vlak naast het hoofd van de bondscoach te krijgen. Maar als dat ons al
helpt om een goede telefoon te vinden, is 't hoogstens bij toeval.

Recladda heeft geen enkel maatschappelijk nut. Sterker nog, recladda doet schade
aan de maatschappij. Dat wil zeggen: aan de werking van de markt. Recladda helpt
namelijk niet de beste deals, maar alleen de slimste marketeers. Dat is een
merkwaardige paradox: échte fundamentalisten van de vrije markt kunnen geen
voorstander zijn van dit type reclame. Of ze moeten volhouden dat recladda geen
effect heeft. Maar dan zou de nieuwjaarsduik waarschijnlijk nog gewoon
'nieuwjaarsduik' heten.

Eén reden waarom die paradox niet aan het licht komt, is dat het mensbeeld van
politiek en overheid nauwelijks ruimte laat voor de rol van het onderbewuste.
Tot voor kort. De WRR heeft een rapport uitgebracht over het beïnvloeden van het
gedrag van burgers waarin gewag wordt gemaakt van 'nieuwe
gedragswetenschappelijke kennis over hoe mensen keuzes maken'. Mensen kiezen,
bijvoorbeeld in de supermarkt of bij het afsluiten van een lening, niet alleen
op basis van inhoudelijke overwegingen. Mijmerend over de reeks mislukte
liberaliseringsprojecten van de afgelopen twee decennia - taximarkt,
energiemarkt, tandartstarieven, enzovoort - komt de WRR tot de stelling: 'mensen
kiezen minder rationeel dan verondersteld'. Nee maar!

De WRR-wetenschappers erkennen overigens dat 'de beïnvloedingstechnieken waarmee
de overheid nu voorzichtig kennismaakt, door bedrijven al veel langer en
geraffineerder [worden] ingezet'. Bedrijven blijken het al heel lang te weten:
als je mensen maar vaak genoeg je logo in hun gezichtsveld drukt, gaan ze meer
van je spullen kopen!

Schwalbe

Het is jammer dat er geen harde grens bestaat tussen reclame en recladda. Bijna
elke reclame-uiting heeft wel aspecten van beide. Reclame en recladda kunnen
alle twee irritant zijn of ongepast, of juist grappig of inspirerend. Toch hoop
ik dat het onderscheid de discussie verheldert. Als we het erover eens worden
dat reclame maatschappelijk nut heeft en recladda alleen bedrijfseconomisch nut,
kunnen we het hebben over wat we daarvan vínden.

Het zou goed zijn als de Reclame Code Commissie een standpunt innam over
recladda. Het zou goed zijn als studenten marketing de reclametechnieken niet
alleen op effectiviteit, maar ook op hun maatschappelijke rol leren beoordelen;
er is mij geen enkel marketingboek bekend dat zoiets doet. Verbieden zal
moeilijk zijn. Misschien zal het met recladda gaan als met schwalbes, met
bankiersbonussen of met belastingvlucht naar Brasschaat; we kunnen het niet
uitbannen maar we kunnen beginnen het te herkennen en er met minachting over
spreken.

Gustaaf Haan is logicus en oprichter van de Zonnefabriek.


TEST

Reclame of recladda?

Vat de reclametechniek die je tegenkomt samen in één zin. Bijvoorbeeld: 'product
X wordt gepresenteerd door een fotomodel in bikini', 'product X wordt aanbevolen
door tandartsen' of 'de naam van product X staat groot op een opblaasbare
koningsdagkroon'. Laat deze zin voorafgaan door de volgende formule: 'Ik
overweeg product X te kopen nu ik weet dat [zin].'

In het geval van reclame moet kun je je voorstellen dat iemand deze overweging
in alle redelijkheid maakt. Is dat ondenkbaar en enigszins bespottelijk, dan heb
je te maken met recladda.


LOGO

Mijn klacht over Activia Danone

De Reclame Code streeft ernaar misleidende reclame tegen te gaan. Voorbeelden
daarvan zijn onterechte claims, expliciet of in suggestie. De Reclame Code
Commissie beoordeelt of reclame-uitingen de Code overtreden.

Over beïnvloeding via het onderbewuste zegt de Reclame Code helaas niet veel. Er
is een artikel gewijd aan het vervangen van één frame in een film door een
reclameboodschap op zo'n manier dat de kijker alleen onderbewust wordt
beïnvloed. Die specifieke techniek staat de Reclame Code niet toe.

Verder bestrijdt de Code niet-informatieve reclame alleen indirect en in
algemene termen. Het definieert het verstoren van consumentengedrag als:

'[...] het vermogen van de consument om een geiÌ nformeerd besluit te nemen
merkbaar [te] beperken, waardoor de consument tot een transactie besluit waartoe
hij anders niet had besloten'.

Toen Activia Danone nog sponsor was van de gelijknamige schaatsploeg, diende ik
een klacht in bij de Reclame Code Commissie. Ik betoogde dat het logo van
Activia Danone een vorm van misleidende reclame was, omdat het mij aanzet tot
het kopen van Activia Danone zonder dat ik weet waarom.

De Commissie ontkende niet dat de reclame op het pak schijnbaar bedoeld was om
mij Activia te laten kopen - het wezen van reclame. De commissie was ook niet
van mening dat het logo mij informeerde over de drinkyoghurt. Desalniettemin
werd de klacht - ook in hoger beroep - afgewezen.

Recladda onttrekt zich in feite aan beoordeling door de commissie. Recladda zegt
niks. Wie niks zegt kan ook niet liegen. Mijn klacht en het oordeel van de
Commissie in eerste en tweede aanleg zijn na te lezen op http://bureauhaan.nl.

LOAD-DATE: 26 September 2014

LANGUAGE: DUTCH; NEDERLANDS

GRAPHIC: Foto ANP
Foto ANP
Foto ANP
Foto ANP
Foto EPA
Foto Jasper Ruhe
EPA
Foto Joost van den Broek
Foto EPA
Foto HH
Foto Getty Images
Foto Lex van Lieshout
Foto Reuters
Foto EPA
Foto Reuters

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              52 of 180 DOCUMENTS



                                 de Volkskrant

                          25 september 2014 donderdag

'Exit'

BYLINE: JEAN-PIERRE GEELEN

SECTION: V Opening; Blz. 2

LENGTH: 577 woorden


Tv-recensie


Zo gaat dat dus: je wordt na de derde uitzending van Pauw gebeld door een
omroepblad over de denkbeeldige strijd Pauw versus Tan, je ingedikte quotes
worden drie weken later afgedrukt, waarna nijvere koppensnellers van websites
met hun eigen verminkte versie aan de haal gaan en de reaguurder zijn zieke gal
mag lozen.



'Geelen vreest exit Pauw', luidde gisteren het dingetje van het uur. Is dat zo?
Ja, maar vooral: nee.

Duidelijk is dat Pauw bijna vier weken na de geboorte nog steeds wat wankel op
de benen staat. De ontspannen 'nachtclubsfeer' suggereert meer lichtheid dan P&W
vroeger. Een dichter, een filmer over André Hazes, Jaap Jongbloed die weent om
zijn vermiste geesteskind: het kan ineens allemaal, maar het is nog onwennig.

Natuurlijk: het is nog zoeken naar een eigen koers, elk nieuw programma heeft de
tijd nodig te aarden, zowel bij de makers als de kijker. Maar zo nieuw is Pauw
niet, het draagt elk dna (redactie, gasten, presentator, tijdstip) van
voorganger P&W. Misschien is dat voor sommige kijkers het 'probleem' ook wel -
niet het mijne, overigens.

Pauw is een scherper interviewer dan Tan, gevatter, humoristisch en soms prettig
onvoorspelbaar. Het wel erg warme bad van Tan voor Pharell Williams zul je bij
Pauw niet snel aantreffen, al hoefde vorige week ook de nieuwe zestiger Bart
Chabot zich weinig zorgen te maken.

De vrees voor een 'exit' zit hem dan ook vooral in 'Hilversum', waar zenderbazen
het programma lijken af te rekenen op de kijkcijfergrens van 500 duizend, die
soms akelig in zicht is. Terwijl het goede nieuws van de concurrentie is: er
zijn meer kijkers voor Tan en Pauw dan één talkshow rond die tijd ooit haalde.
Er zit dus nog rek in het publiek.

Wat verklaart de exit van de Pauw-kijker? Perceptie speelt een rol. Tegen het
beeld van een 'sleetse'P(&W) is het moeilijk vechten. Pauw (het programma) is
soms best scherp, gezellig ook, maar niet dwingend genoeg. Pauw is niet het
gesprek van de volgende dag, hooguit Pauw zelf.

Afgelopen weken zag ik soms goede, relevante afleveringen of items, maar te
weinig. Vaker openbaarde zich een wanhopig zoeken naar ophef en vertier, soms
onder de vlag van relevantie. De moslimradicaal met wie Sybrand Buma niet in
debat wilde, en die dan maar een dag later zo hard mogelijk moest worden
weggezet. Afgelopen maandag een discussie met journalist Arnold Karskens,
schrijver Özcan Akyol, Samira Bouchibti en Fariud Azarkan of moslims zich moeten
distantiëren van terreur: één groot kippenhok.

Prozaïsch puntje: Pauw is te laat. Bij de hardwerkende burger gaat de volgende
morgen om half zeven af. Dat was ten tijde van Pauw & Witteman ook, maar
jarenlang had dat het monopolie op de late avond. Pas sinds RTL - eindelijk -
met Tan kwam, was er een alternatief. Totaal andere inhoud en (optimistischer,
'positieve') sfeer, maar het ziet er ook uit als een talkshow, en mooi een half
uur vroeger.

'We gaan beginnen'? Het nieuws van de dag is om 23.00 uur wel zo'n beetje
uitbehandeld; in DWDD, journaals, Nieuwsuur en soms Tan.

Mogelijk dat, alleen al voor het spook van de perceptie, een exit ooit
onvermijdelijk zal blijken (maar wat is er tegen 600 duizend kijkers?). Laat dan
Pauw terugkeren waarmee hij excelleert: (wekelijks?) een uur lang met één gast,
zoals in Vijf jaar later. Actueel, diepgaand en scherp. Wie de aflevering van
vorig jaar met Fleur Agema bekijkt, ziet een succesformule.

Pauw is niet het gesprek van de volgende dag, hooguit Pauw zelf

LOAD-DATE: 24 September 2014

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              53 of 180 DOCUMENTS



                                 de Volkskrant

                          25 september 2014 donderdag

Selfie

SECTION: V Opening; Blz. 12

LENGTH: 505 woorden


aaf brandt corstius Aaf leest sterren


Twee selfietrends die zich voorlopig nog niet zo makkelijk laten combineren

Belfie

Een nieuw soort ster lijkt op te komen in het firmament der sterren: de
kont-ster. Dat is een ster die vooral bekend is om haar kont. En daarbij moeten
we aanmerken: haar dikke kont. We kenden al de kont van Khloé Kardashian, de
beroemdste kont ter wereld. Hij is groot, indrukwekkend en je kunt er
gemakkelijk een theekopje op zetten. De kont heeft zijn eigen fans en Khloé
onderhoudt hem goed. Deze week nog plaatste zij een foto op Instagram van
zichzelf, squattend in de sportschool, waarbij ze opmerkte: 'Omdat er nog nooit
iemand een liedje over een kleine kont heeft geschreven.'



Dan is er nog de kont van Pippa Middleton, die zijn eigen Facebookpagina heeft.


Maar Khloé en Pippa, die kunnen ook zelf iets, waren zelf al iemand, ook zonder
hun kont. Pippa is... de zus van Kate. En Khloé is... nou ja, iemand met een
realityserie over zichzelf.

Nu is er echter een vrouw of liever gezegd een kont opgestaan die helemaal op
eigen merites groot is geworden. Figuurlijk. Letterlijk groot was hij al. Het is
de kont van Jen Selter, zomaar een sportschoolreceptiemedewerkster die op
Instagram foto's van zichzelf begon te plaatsen, waarbij haar volgers steeds
meer opviel hoe uitstulpend haar kont was.

Nu plaatst Jen bijna alleen nog kontfoto's - belfies heten dat, butt selfies -
heeft ze 4,5 miljoen volgers op Instagram, kreeg ze een fotoshoot in Vanity Fair
en schreef The New York Times deze week een uitgebreid stuk over haar. 'Butts
have become a thing', zei Jen Selter in de krant.

Daar kunnen we niets tegenin brengen.

Selfie

En dan het nieuws op het front van de traditionele, frontale selfie, en daar dan
weer een specifiek type van. Stel, je bent een gewone burger, die niet deel
uitmaakt van het sterrenstelsel. En daar zie je, zomaar op straat, ineens een
ster staan. Colin Firth. Of Victoria Beckham. Of, in Nederland, Maurice Wijnen.
Dan loop je naar diegene toe, houd je je iPhone op enige afstand van jullie
hoofden en maak je gauw een selfie. Een selfie met een ster. En die deel je dan
als een bezetene op je sociale media.

Dit, en dat had uw sterrenkijker zich niet gerealiseerd, is vre-se-lijk voor
sterren. Tuurlijk, ze waren al gewend aan de paparazzi, aan journalisten die hun
vuilniszakken opentrokken, aan gemene amateurfotografen die op het strand
stiekem, van een afstandje, foto's van ze maakten om naar de roddelpers te
sturen.

Maar dit - een vreemde die op je af rent, naast je gaat staan en een foto samen
met je maakt - voelt erg onprettig. Dat snappen wij eigenlijk ook wel.

En daarom maakte Hollywoodactrice Kirsten Dunst er een korte film over. Hij heet
Aspirational en staat op internet. Het scenario: beroemde Hollywoodactrice
Kirsten Dunst staat op de stoep te wachten. Twee meisjes spotten haar en maken
snel een selfie met haar. Beroemde Hollywoodactrice blijft met beteuterd snoetje
achter.

Niet om flauw te doen, hoor, Kirsten, maar deine Sorgen möchte ich haben.

LOAD-DATE: 24 September 2014

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              54 of 180 DOCUMENTS



                                 de Volkskrant

                           24 september 2014 woensdag

Vlaktaks is rechtvaardig en levert extra banen op

BYLINE: EDDY VAN HIJUM EN RAYMOND GRADUS

SECTION: Opinie en Debat; Blz. 33

LENGTH: 677 woorden


Belastingstelsel


Een vlaktakstarief van 36,5 procent is gunstig voor de hardwerkende Nederlander
met middeninkomen.

Jeroen Dijsselbloem staat bekend als een kundig boekhouder. Maar als de sociale
vlaktaks van het CDA ter sprake komt op de PvdA-ledenraad, vliegt hij uit de
bocht. De CDA-voorstellen zouden ten koste gaan van de modale inkomens en alleen
de hogere inkomens zouden profiteren. Niets is minder waar. Het CDA-plan is
juist gericht op het versterken van de middeninkomens. Werken en ondernemen gaan
meer lonen. Verder wordt het belastingsysteem eenvoudiger en dit stimuleert de
economische groei en werkgelegenheid. Dat zou toch ook het kabinet moeten
aanspreken. Of is de ambitie om 100 duizend banen te creëren door een
belastingherziening soms een loze kreet?



Het zou goed zijn als minister Dijsselbloem kennisneemt van de CPB-doorrekening
van het CDA verkiezingsprogramma. Inderdaad wordt daarin een vlaktakstarief van
36,5 procent voorgesteld. Voor de helderheid: dit is het tarief dat de lagere
inkomensgroepen op dit moment al betalen. Dit betekent dat deze inkomens er niet
op achteruit gaan. Er is dus, anders dan ook VVD-fractieleider Halbe Zijlstra
beweert, geen noodzaak om de invoering van onze vlaktaks te combineren met extra
toeslagen om de onderkant te compenseren. Sterker nog, onze lastenverlichting
maakt het mogelijk om het rondpompen van geld via toeslagen (enigszins) in te
perken.

Waar komt de lastenverlichting dan terecht? Bij de hardwerkende Nederlander die
nu in de tweede en derde schijf van de loon- en inkomstenbelasting
geconfronteerd wordt met een hoog marginaal belastingtarief van 42 procent. Onze
plannen vertonen grote gelijkenis met de voorstellen van de commissie-Van
Dijkhuizen, die als geen ander inzag dat de hoge marginale druk voor de
middeninkomens het kernprobleem is van de Nederlandse economie. Het voordeel
voor hogere inkomens wordt deels afgeroomd via een extra solidariteitsheffing
bovenop het vlaktakstarief.

Ook de suggestie van PvdA-leider Samsom dat ouderen de dupe worden van onze
sociale vlaktaks mist iedere grond. Ouderen zullen net als nu geen AOW-premie
betalen en dus een verlaagd belastingtarief houden. Wat het CDA betreft blijft
de AOW als volksverzekering een belangrijke pijler van ons pensioenstelsel. Dit
betekent dat vooral ouderen met een klein aanvullend pensioen, een groep waar de
laatste jaren harde klappen zijn gevallen, zullen profiteren van onze plannen.

Het systeem van een vlaktaks heeft veel voordelen. Voor bijna iedereen geldt
hetzelfde belastingtarief, ook voor aftrekposten. Hiermee worden keuzen in
gezinnen over de verdeling van arbeid en zorgtaken gerespecteerd. De overheid
probeert dan niet langer via de belastingtarieven te beïnvloeden welke partner
hoeveel uren werkt. Bovendien worden gezinnen verlost van een ingewikkelde
discussie over het verschuiven van aftrekposten in de tijd en tussen
gezinsleden. Ook neemt een sociale vlaktaks de prikkel weg om een eigen huis of
een eigen bedrijf met zo veel mogelijk geleend geld te financieren.

Verder wordt het belastingsysteem eenvoudiger. Het is in één oogopslag duidelijk
wat men van een extra inspanning overhoudt. De doorrekening van ons
verkiezingsprogramma door het CPB laat zien dat onze vlaktaks de
arbeidsparticipatie bevordert en structureel veel extra banen oplevert. De
herverdeeleffecten blijven bovendien beperkt door de toepassing van een
solidariteitsheffing voor de topinkomens.

Het is nu al bijna anderhalf jaar geleden dat het advies van de commissie-Van
Dijkhuizen over een belastingherziening verscheen. Tot dusverre komt de coalitie
van VVD en PvdA niet verder dan vergezichten en beloftes over lastenverlichting
zonder financiële dekking.

Het zou beide partijen sieren om niet uit de heup te schieten op een concreet
voorstel dat de ruggegraat van de samenleving versterkt en banengroei
stimuleert.

Eddy van Hijum is Tweede Kamerlid voor het CDA.

Raymond Gradus is directeur van het Wetenschappelijk Instituut van het CDA.

Ook ouderen met aanvullend pensioen profiteren van de vlaktaks

LOAD-DATE: 23 September 2014

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              55 of 180 DOCUMENTS



                                 de Volkskrant

                           20 september 2014 zaterdag

Het klimaat is nu eenmaal links

BYLINE: MARTIJN VAN CALMTHOUT

SECTION: Sir Edmund

LENGTH: 977 woorden


Non-Fictie - No Time - Verander nu, voor het klimaat alles verandert recensie
klimaatcrisis boeken

Het kapitalisme is niet in staat de wereld te behoeden voor totale uitwoning,
betoogt Naomi Klein. Haar jongste boek, dat wederom leest als een trein, mondt
dan ook uit in een handboek sociale revolutie.

Op de jaarlijkse vergadering van de Clinton Global Initiative van 2006 maakte de
hippe Britse luchtvaarttycoon Richard Branson bekend hoe hij de wereld ging
redden. Zijn maatschappij Virgin, ooit begonnen als platenlabel, zou de komende
tien jaar een bedrag van pakweg 3 miljard dollar besteden aan onder meer het
ontwikkelen van biobrandstof voor vliegtuigen, ter vervanging van
aardolie/kerosine.

Verantwoorde ondernemers, zei Branson in interviews, ploegen een deel van het
geld dat ze verdienen met milieuvervuiling terug naar het bestrijden van
diezelfde vervuiling. Uit fatsoen en met het oog op de toekomst. Gastheer Bill
Clinton noemde de toezegging een doorbraak; zo hoorden industriëlen zich op te
stellen. En wat een bedrag ook.

Een jaar later was Branson alweer in het nieuws. Nu kondigde hij, met voormalig
vicepresident en klimaatactivist Al Gore, een prijsvraag aan voor manieren om
broeikasgassen uit de atmosfeer te trekken. Daarvoor was een bedrag beschikbaar
van 25 miljoen dollar.

Mooie intivatieven. Maar in haar jongste boek This Changes Everything maakt de
immer spraakmakende Canadese journalist en activist Naomi Klein gehakt van
Bransons haast messiaanse klimaatoptredens. Van het plan van vliegen op
biobrandstoffen blijkt bijna tien jaar na dato niet bijster veel te zijn
terechtgekomen. En tegelijk heeft Virgin zijn luchtvloot uitgebreid en het
aantal vluchten op de VS vertienvoudigd. Deels, vermoedt Klein, is dat zakelijke
succes te danken aan het 'verantwoorde' verhaal van Branson. Per saldo gebruikt
Virgin meer brandstof dan ooit en dat is goeddeels gewoon aardolie.

Iets soortgelijks is het resultaat van de prijsvraag van Branson en Gore. Er
kwamen duizenden voorstellen, en daarvan leken er volgens de jury elf
veelbelovend, maar ook weer niet echt de silver bullet. En sindsdien is het
stil, stelt Klein vast. Behalve dan dat een exploitant van teerzanden in Canada
zich bij het initiatief aansloot, omdat opgezogen kooldioxide kan helpen om nog
meer olie uit de zanden te blazen.

Klein neemt geen blad voor de mond. Bransons magere resultaten zijn een
voorbeeld van wat ze ziet als een ideologische perversie: de gedachte dat het
kapitalisme in staat is om de wereld te behoeden voor de totale uitwoning.

This Changes Everything, in Kleins beste traditie een pil die leest als een
trein, onderstreept nadrukkelijk dat de klimaatcrisis ideologische keuzes
afdwingt. Linkse keuzes, als het aan Klein ligt. Dat de oppositie tegen
klimaatbeleid uit gevestigde industriële en politieke belangen komt, is allang
geen geheim meer, schrijft ze. Maar het is nu aan links om aan te sturen op een
radicale breuk met het verleden, en zich niet te laten verleiden om op
kapitalistische of neoliberale voorwaarden naar oplossingen te zoeken.

Daarmee trekt Klein de lijn door van haar bestseller The Shock Doctrine (2007),
waarin ze al fulmineerde tegen de manier waarop neoliberale krachten crises
gebruiken om impopulaire maatregelen door te drukken, van natuurrampen tot
economische crises.

De klimaatcrisis is zo'n crisis, wat klimaatsceptici ook beweren, aldus Klein.
Het grote verschil met oorlogen en bankencrises is in haar ogen dat het
kapitalistische systeem weinig te bieden heeft in het geval van een
klimaatcrisis, behalve falende CO2-handel, perverse brandstofplannen of
boomplant-acties die vooral meer uitstoot lijken te rechtvaardigen.

Een potentiële nieuwe uitwas, waarschuwt ze, vormt het optimisme over
geo-engineering, technieken waarbij op wereldschaal wolken worden gemaakt om
zonlicht weg te kaatsen of hele zeeën met ijzer worden bestrooid om de algen CO2
te laten opnemen. Onaanvaardbaar, zolang de risico's of geopolitieke gevolgen
niet doorgedacht zijn, aldus Klein. Het blijft symptoombestrijding, op
megalomane schaal, die vooral zo lang mogelijk echt ingrijpen in de opwarming
uitstelt en de status quo handhaaft, vooral de westerse trouwens.

Die analyse, welbespraakt en doorspekt met eigen ervaringen op
klimaatconferenties, werkbezoeken en bijeenkomsten van alle mogelijke denktanks
van links tot rechts, maakt nieuwsgierig naar Kleins ontknoping. Wat is dan die
progressieve oplossing voor de klimaatcrisis?

Alles moet anders, daar lijkt het eigenlijk op neer te komen. Klein geeft hoog
op van sociale bewegingen die andere investeringen eisen, die producten
weigeren, anders stemmen en zich desnoods aan de poort van de kolenterminal
laten vastketenen.

Dat zulke bewegingen tegen de klippen op effect hebben, leest ze bijvoorbeeld af
aan de Amerikaanse burgerrechtenbeweging van Martin Luther King en anderen in de
jaren zestig. Hoe mooi het voorbeeld ook is, This Changes Everything loopt uit
op een handboek sociale revolutie en een pleidooi voor kleinschaligheid en
zelfbestuur, waarvan maar zeer de vraag is of de gewone man met zijn flatscreen
en middenklasser zich daar iets bij kan voorstellen, neoliberaal als hij gewend
is te denken.

In feite is dat ook meteen de kern die Klein wel degelijk raakt.
Klimaatactivisten moeten, zegt ze terecht, zich niet verweren tegen de
beschuldiging dat ze een linkse, sociale agenda in de kaart spelen. Ze moeten
die aantijging met beide handen aangrijpen en het ideaal van een kleinschaliger
en meer zelfbestuurde wereld als lonkend perspectief uitdragen. Dromen van een
betere wereld mag niet alleen, het moet. Anders wordt het nooit meer wat.

non-fictie

naomi klein

uit het engels vertaald door ineke van den elskamp e.a.

de geus; 608 pagina's; EUR 29,95.

(this changes everything - capital vs the climate; simon & schuster; 350
pagina's; ca. EUR 16,-)

LOAD-DATE: 19 September 2014

LANGUAGE: DUTCH; NEDERLANDS

GRAPHIC: Naomi Klein
Pal Hansen / Getty

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              56 of 180 DOCUMENTS



                                 de Volkskrant

                           19 september 2014 vrijdag

'Politie heeft speciale agent voor martelen van verdachten'

SECTION: Ten Eerste; Blz. 8

LENGTH: 171 woorden


Nigeria

Marteling is zo gewoon bij de politie van Nigeria dat veel politiebureaus een
vaste agent hebben die gedetineerden verkracht, hun tanden uittrekt of hun
elektrische schokken toedient. Dat zegt Amnesty International in een rapport
over misstanden bij de Nigeriaanse politie.



Volgens de mensenrechtenorganisatie maakt de politie vaak gebruik van marteling
om bekentenissen af te dwingen of geld los te krijgen van verdachten.

Daarmee doen de agenten overigens niets illegaals, omdat Nigeria tot nog toe
geen wetten kent die martelen strafbaar stellen.

Een woordvoerder van de Nigeriaanse politie deed de beschuldigingen af als
leugens. 'Martelen of mishandelen is geen beleid bij de Nigeriaanse politie',
zei hij. Een deel van de door Amnesty gemelde gevallen hebben betrekking op
leden van de terreurgroep Boko Haram, maar volgens de organisatie zijn ook
gewone burgers slachtoffer van de martelpraktijken. De omvang en de ernst van de
martelingen zijn volgens Amnesty 'zelfs schokkend voor de meest geharde
onderzoeker'.

LOAD-DATE: 18 September 2014

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              57 of 180 DOCUMENTS



                                 de Volkskrant

                          18 september 2014 donderdag

Uit haar dak

BYLINE: PAUL ONKENHOUT

SECTION: V Opening; Blz. 18

LENGTH: 533 woorden


Weekbladen

Dansen op Kiss van Prince, een ideaal einde en eten voor 600 euro.

Elke donderdag Wat is lezenswaardig deze week?

Van stil en onopvallend paardenmeisje tot de vrouw van 80 miljard euro die kans
maakt de eerste vrouwelijke premier van Nederland te worden: met de carrière van
minister Edith Schippers gaat het crescendo.



Elsevier schetst een omvangrijk portret van haar. Ze blijkt met Oud en Nieuw elk
jaar weer 'helemaal uit haar dak te gaan' als Kiss van Prince wordt opgezet.
Wilder dan dat wordt het niet.

'Schoolfeesten, de eerste vriendjes, de eerste kennismaking met alcohol, de
fuiven op verjaardagen waar de kamer werd leeggehaald en matrassen op de grond
gelegd: aan Edith was het niet besteed.'

Vanwege de voorgeschiedenis, de omvang en de soms schokkende details springt een
verhaal in De Groene Amsterdammer over de Haagse Syriëganger Abu Muhammed er
deze week bovenuit. De enige frivoliteit is de kop, 'Oh oh Aleppo.' Journalist
Jeroen Kostense en antropoloog Martijn de Koning spraken in 2005 in een Haagse
moskee voor de eerste keer met Muhammed. Hij werd, naar eigen zeggen, gemarteld
in een Pakistaanse gevangenis en vertrok eind 2013 naar Syrië. De Nederlandse
samenleving is volgens hem corrupt, en erger: 'Nederland is het epicentrum van
ongeloof en ongehoorzaamheid aan God, met drugs, homohuwelijk, red light
district.'

Bang hoeft echter niemand te zijn, hoewel het volgens hem 'heel simpel' is om
aan wapens te komen. 'Als wij zo graag een aanslag wilden plegen in Nederland,
dan hadden we dat al eerder gedaan. Maar onze doelen liggen daar niet.' Hij
hoopt op het martelaarschap: 'Een kogel in mijn hoofd, ideaal einde voor mij.'

Vrij Nederland presenteert het tweede nummer na de vernieuwing. Zo langzamerhand
durven we de conclusie aan dat het blad iets in de richting van De Groene is
opgeschoven. Het nieuwe redactieadagium, 'meer mensen die ons aanspreken',
levert deze week onder meer een (stroperig) verhaal op over Naomi Klein,
schrijfster van een nieuwe 'klimaatbijbel', een lang interview met acteur Marwan
Kenzari en een stuk over de erfenis van Joep Lange, de aidsdeskundige die om het
leven kwam bij de ramp met de MH17.

Ook modeontwerpster Iris van Herpen krijgt aandacht. Het levert vreemde teksten
op. Haar haute couture drukt beweging uit. 'De beweging van opspattend water,
van rook, van krioelende micro-organismen, van zwaartekracht en magnetisme.'

Elsevier schenkt, als enige, aandacht aan Prinsjesdag. Het moeilijkste komt nog,
is de pessimistische kop. De toonzetting van een verhaal over RTL is veel
vrolijker. De commerciële zender bestaat 25 jaar.

Auteur Gerry van der List is laaiend enthousiast. RTL heeft namelijk heel veel
goeds gedaan voor de 'gewone Nederlander'. In hoogleraar media Henri Beunders
vond hij een medestander: 'RTL heeft de emancipatie van de gewone man
bevorderd.'

Ongewoon is het bezoek dat Joël Broekaert bracht aan het restaurant in Lyon van
Paul Bocuse, dé chef van de vorige eeuw. Broekaert schrijft erover in zijn
rubriek in Vrij Nederland. Hij voelde zich vetgemest en was het liefst gestopt
met eten: 'Maar ik was bij Bocuse en ging een kleine zeshonderd euro aftikken,
dus ik ging het proeven ook, verdomme.'

LOAD-DATE: 17 September 2014

LANGUAGE: DUTCH; NEDERLANDS

GRAPHIC: cover

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              58 of 180 DOCUMENTS



                                 de Volkskrant

                           13 september 2014 zaterdag

Zo gewoon bleek samen opgroeien niet

BYLINE: LIDY NICOLASEN

SECTION: Sir Edmund; Blz. 34

LENGTH: 555 woorden


Non-fictie

Baukje Prins: Gemengde gevoelens - Molukse en Nederlandse klasgenoten in de
jaren zestig

****
Van Gennep Amsterdam, 261 pagina's; EUR 19,90.

Oosterwolde is een middelgroot Fries dorp. In 1963 telt de
protestants-christelijke lagere school er tweehonderd leerlingen. De helft is
van laagopgeleide arbeiders en boeren; de helft van Molukse KNIL-militairen.



Er bestaat een klassenfoto uit die tijd. Dertig kinderen staren in de lens van
de fotograaf. De namen van de Friese kinderen staan er keurig onder vermeld. Bij
die van de Molukkers staan vraagtekens. Toeval?

Het is een vraag die de oud-leerlinge Baukje Prins zichzelf en haar
medeleerlingen stelt tijdens een reünie in 2004. Vroeger gingen de twee groepen
'heel gewoon' met elkaar om, zeggen ze allemaal. De leerkrachten weten beter.
Ook toen opereerden de kinderen gescheiden. Het was ondenkbaar dat een Ambonees
kind in de klas naast een Nederlands kind ging zitten. En zie: bij de reünie
zitten ze vrijwel allemaal langs etnische scheidslijnen.

Prins werd filosofe. De foto was voor haar aanleiding de klasgenoten op te
zoeken om de invloed van de gezamenlijke schooltijd te kunnen peilen. Ze sprak
met 35 van haar 45 klasgenoten, en met enkele leerkrachten. Eenduidige
antwoorden zijn niet te vinden op de vraag wat die invloed is geweest,
concludeert ze in de weerslag van haar zoektocht Gemengde Gevoelens.

De eerste Ambonezen arriveren in april 1951 in Oosterwolde. In totaal komen er
72 huishoudens, in twee kampen buiten het dorp. De burgemeestersvrouw staat
klaar met oranje koek op een tafelkleed in de kleuren van de gehate Indonesische
vlag. Nederland heeft geen idee.

Op school zijn de kinderen speelmakkertjes. Buiten schooltijd zijn de contacten
mondjesmaat. Er is weleens ruzie, de zwarten tegenover de kaaskoppen, maar
achteraf relativeert iedereen het belang ervan.

Oosterwolde is als de rest van Nederland: een paar jaar na de komst van de
Molukkers is de roze bril definitief afgezet. Molukkers worden steeds vaker
neergezet als afhankelijke kinderen, ondankbare gasten en gemakzuchtige
profiteurs die in groepen opereren, werkloos en aan drugs verslaafd zijn.

Nederland weet niet dat er in de kampen heimwee heerst en woede over het botte
ontslag van de vaders uit het Nederlandse leger. De jongeren voelen zich
schatplichtig aan hun ouders. Ze ontdekken de macht van black power en koesteren
het ideaal van een eigen republiek.

Ook in Oosterwolde hangt een dreigende sfeer als Soeharto naar Nederland komt en
de Indonesische ambassade wordt bezet. Later gaan er geruchten dat bij de
treinkaping en de gijzeling van de school Molukkers uit Oosterwolde zijn
betrokken.

Er zijn Nederlandse klasgenoten die toen pas begrepen dat Molukkers geen '
gewone' Nederlanders waren. Molukkers weten wat het is aangekeken te worden op
de wandaden van een kleine groep. 'Je bent een donkere, je bent een allochtoon',
zegt een van hen. Hun houding tegenover migranten verschilt van die van veel
Nederlanders. Waar de Friese klasgenoten ongemak voelen, maken zij zich niet
druk over onaangepast gedrag. In het bestaan van asielzoekers herkennen ze het
leven van hun ouders.

Prins heeft veel werk gemaakt van haar studie naar haar klasgenoten, blank én
bruin. Het levert een gedegen verhaal op, waarin ze terecht vermijdt al te
verregaande conclusies te trekken.

LOAD-DATE: 12 September 2014

LANGUAGE: DUTCH; NEDERLANDS

GRAPHIC: Baukje Prins: Gemengde gevoelens - Molukse en Nederlandse klasgenoten
in de jaren zestig

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              59 of 180 DOCUMENTS



                                 de Volkskrant

                          11 september 2014 donderdag

Tijdverdrijf

BYLINE: ANNEMARIE OSTER

SECTION: V Kunst; Blz. 16

LENGTH: 603 woorden


Vaak zit ik aan tafel met een aantal vrouwelijke leeftijdsgenoten. Nadat de
nieuwste boeken, films en theatervoorstellingen zijn besproken, wordt al snel
naar elkaars nageslacht geïnformeerd om zo gauw mogelijk foto's van de eigen
kleinkinderen te laten zien. Op de mobiel. Modern!



Maar daarna ontaardt de conversatie in zorgelijk gezeur. Na de schoonkinderen,
('Op eieren lopen; je vooral nergens mee bemoeien; je rol is uitgespeeld')
doemen de al of niet krakkemikkige echtgenoten op: 'Wat moet ik als hij de trap
niet meer op en af kan? Nee, zo'n liftje kan bij ons niet, die trap loopt in een
bocht.' En ten slotte komt de toekomstige behuizing aan de beurt: 'Zeg, die
kamers in zo'n verzorgingshuis, althans, zo zoiets nog bestaat, schijnen wel erg
petieterig te zijn.'

Wat een verschil met vroeger, toen we niet raakten uitgepraat over de liefde.
Nou ja, liefde. Onvervalste lust. En tijdens die meisjesgesprekken na-lust.

Zo is het nog steeds. Je hoeft in restaurants het luide wittewijngeschater aan
een jongedamestafel maar te horen of je voelt op je klompen aan waarover de
conversatie gaat.

Daarover ging het in 'mijn tijd' ook. Soms bespraken we een televisieprogramma
of een filmster. En heel af en toe het wereldnieuws. Of we zaten om beurten op
onze moeders af te geven (gek genoeg kregen de vaders, die er meestal nog minder
van bakten, beduidend minder op hun kop), maar het grootste deel van de tijd
werd er, afgezien van kleren, over mannen gepraat. Nog hoor ik ons met een
verzaligd gezicht onbeschaamd uit de school klappen over onze 'veroveringen',
met details en al.

Wat die deugnieten nadat we ons hadden 'gegeven' - en dat duurde in die jaren
niet zo lang - allemaal niet deden. Iedere keer was het weer een verrassing van
jewelste: 'Ohoh, deed-ie dat?! Ohoh! Goh, dat-ie dat zomaar deed! Dat ze dat
toch altijd maar weer doen, terwijl ze je nauwelijks kennen! En jij, deed jij
dat ook bij hem? Nee, ben je gek. Gatver. En kwam je kl...? Nou nee, maar...'
(Over dit heikele onderwerp een andere keer.)

Om terug te komen op de vrouwen van mijn leeftijd, althans de meesten, die
praten nog maar zelden over seks en zeker niet of ze het nog wel of niet meer
doen. Evenmin halen ze er herinneringen over op. Alsof ze en bloc een gezapig,
deugdzaam en monogaam leven hebben geleid, zich nooit tot enige smeerlapperij
hebben verlaagd.

Maar ook ik ga me onbeschaamd te buiten aan ouwewijvengejeremieer over dat je,
eenmaal in zo'n tehuis (althans, als zoiets nog bestaat) 'alles nog zelf moet
betalen ook' terwijl Jan met de Pet er voor helemaal niks mag wonen, dus dat je
beter in verband met successierechten je zuurverdiende centjes aan de
kinderen... et cetera. En over straks nieuwe heupen en wel of geen rollator.

De enige oude dame die ik met een tevreden grijnslach heb zien terugblikken op
haar promiscue escapades. 85 was ze. Het woord liefde heb ik haar alleen in de
mond horen nemen in relatie tot haar echtgenoot (oom Wim), van wie ze zielsveel
hield maar die ze, net als hij haar, ontrouw was. Met 'tijdverdrijf in het
onderlijf', zoals ze het zelf noemde. Nooit zeurde ze dat ze die beschamend
kleine kamer in het van bloemkoollucht doortrokken bejaardentehuis - nog in
Hilversum ook - zelf van haar pensioentje moest betalen en dat ze overal pijn
had.

Na die bezoekjes aan het bejaardentehuis stapte ik altijd verkwikt in mijn auto,
vastbesloten even leuk te blijven als tante Will. Moet je me nu horen. En ik ben
nog lang geen 85.

'Het woord liefde heb ik haar alleen in de mond horen nemen in relatie tot oom
Wim, van wie ze zielsveel hield maar die ze, net als hij haar, ontrouw was'

LOAD-DATE: 10 September 2014

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              60 of 180 DOCUMENTS



                                 de Volkskrant

                          11 september 2014 donderdag

Tusk naar Brussel: Polen blijft in verwarring achter

BYLINE: JAN HUNIN

SECTION: Ten Eerste; Blz. 14

LENGTH: 767 woorden


Analyse: Vertrek premier


De Polen zijn trots dat hun premier de president van de EU wordt: eindelijk
erkenning. Maar kunnen ze de charismatische leider wel missen?

Hij leek niet meer van de post van premier weg te slaan, maar zijn uitverkiezing
tot EU-president heeft dat veranderd: na bijna zeven jaar aan het hoofd van de
Poolse regering te hebben gestaan heeft Donald Tusk zijn ontslag ingediend. Zijn
vermoedelijke opvolger, parlementsvoorzitter Ewa Kopacz, staat voor de moeilijke
opdracht een vervolg te breien aan een regeerperiode die nu al tot de
succesvolste uit de Poolse geschiedenis wordt gerekend.



Voor Polen betekent het vertrek van de 57-jarige Tusk het einde van een
tijdperk. Onder zijn regeringen beleefde het voormalige Oostblokland zeven vette
jaren.

Voor het eerst sinds de val van het communisme slaagde een premier er in langer
dan één ambtstermijn aan de macht te blijven. De overwinning van zijn
centrum-rechtse Burgerplatform bij de parlementsverkiezingen van 2007 kreeg een
vervolg in 2011 en als Tusk niet door de Europese regeringsleiders naar Brussel
zou zijn geroepen, zou zijn partij het heel waarschijnlijk ook volgend jaar
hebben gehaald.

Zijn ongewone succes heeft Tusk te danken aan zijn charisma en zijn pragmatisme.
Hoewel hij ooit dweepte met het liberalisme van Margaret Thatcher, ging hij er
als premier prat op dat hij geen visie had. Ideologische debatten over netelige
kwesties als het geregistreerd partnerschap of de invloed van de katholieke
kerk, ging hij handig uit de weg. Hij zei zich te concentreren op de mate-riële
belangen van Jan Kowalski, de Poolse Jan Modaal, en die wilde na eeuwen van
oorlogen en revoluties dat zijn land nu eindelijk eens profiteerde van de
stabiliteit die het lidmaatschap van de Europese Unie bood.

En profiteren, dat deed Polen, vooral op economisch gebied. Mede dankzij de
royale Europese steunfondsen slaagde Tusk er in zijn land zelfs tijdens de
donkerste jaren van de internationale kredietcrisis uit de rode cijfers te
houden. Het was een prestatie die vooral in het buitenland indruk maakte. Het
maakte samen met zijn pragmatische aanpak en zijn sympathieke verschijning van
Tusk de ideale kandidaat voor de post van EU-president.

Voor Polen leverde die benoeming, uitgerekend een kwart eeuw na de val van het
communisme en tien jaar na de toetreding tot de Europese Unie, de erkenning op
waarvan het altijd had gedroomd. Maar het vertrek van Tusk laat ook een leegte
na die niet gemakkelijk zal worden gevuld.

Ogenschijnlijk zal er niet veel veranderen. Parlementsvoorzitter Kopacz (57),
een vertrouwelinge van Tusk die naar voren wordt geschoven als toekomstig
premier, zal zoals haar voorganger kunnen rekenen op de steun van de kleine
Boerenpartij, sinds 2007 de vaste coalitiepartner van het Burgerplatform. Maar
ze mist het charisma van haar beschermheer en dat zou een probleem kunnen worden
in een partij die haar natuurlijke leider kwijt is.

Vooral Radoslaw Sikorski, de flamboyante minister van Buitenlandse Zaken, zou
voor problemen kunnen zorgen. Na zijn opvallend optreden tijdens de crisis in
Oekraïne leek hij even kandidaat als buitenlandchef van de Europese Unie, maar
de keuze van Tusk stak daar een stokje voor. Tot overmaat van ramp dreigt
Sikorski ook zijn ministerpost kwijt te raken. President Bronislaw Komorowski
zou alleen bereid zijn Kopacz tot premier te benoemen als de minister van
Buitenlandse Zaken uit de regering verdwijnt. Tussen beide heren botert het niet
sinds ze vier jaar geleden tijdens de voorverkiezingen voor het presidentschap
met elkaar in duel gingen.

Van die rivaliteit in het regeringskamp lijkt vooral de conservatieve oppositie
beter te worden. Onder Tusk leek die voorbestemd eeuwig in de oppositie te
blijven. Sinds 2007 verloor Recht en Gerechtigheid, de partij van Jaroslaw
Kaczynski, acht keer op rij, zij het soms erg nipt. Maar door het vertrek van
Tusk kan ze weer hoop koesteren. Bij tussentijdse senaatsverkiezingen moest het
Burgerplatform afgelopen zondag drie keer het onderspit delven. Het is een lijn
die Kaczynski, een patriot die in tegenstelling tot Tusk geen last heeft van
grote visies, zal proberen door te trekken naar de presidents- en
parlementsverkiezingen van volgend jaar.

Tusk zal er dan niet meer zijn om het tij te keren. Als EU-president mag hij
zich niet openlijk bemoeien met de politiek in zijn land. Ook de volgende weken
zal het ongetwijfeld stil worden rond hem: voor hij op 1 december de Belg Herman
van Rompuy opvolgt, heeft hij beloofd zijn Engels bij te schaven.

Beoogd opvolger Ewa Kopacz mist het charisma van Donald Tusk

LOAD-DATE: 10 September 2014

LANGUAGE: DUTCH; NEDERLANDS

GRAPHIC: Premier Tusk licht zijn kabinet in over zijn vertrek en krijgt een
mandje appels.
Foto Adam Jagielak / Getty

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              61 of 180 DOCUMENTS



                                 de Volkskrant

                            9 september 2014 dinsdag

Minister, stop met sjoemelen in de zorg

BYLINE: REINETTE KLEVER

SECTION: Opinie en Debat; Blz. 26

LENGTH: 509 woorden


Sommige topbestuurders in de zorg geven een heel andere invulling aan het begrip
'zorg' dan de gewone Nederlander. Ze zorgen vooral voor zichzelf. Ze zorgen voor
een riant salaris, vertrekpremies, bonussen en bezorgen elkaar baantjes.



Vorig jaar incasseerde de bestuurder van een GGZ-instelling maar liefst 741.843
euro waarvan 564 duizend euro vertrekpremie. In de jaren daarvoor verspilde deze
bestuurder 1 miljoen euro zorggeld aan twee mislukte megalomane fusiepogingen.
Wegens gebrek aan vertrouwen moest hij opstappen. Nu zit hij ergens in de Raad
van Toezicht van een andere zorginstelling en moet toezien op het financieel
beleid. Dit voorbeeld is eerder regel dan uitzondering. Tien miljoen ging er de
afgelopen jaren naar vertrekpremies van zorgbestuurders.

De oorzaak ligt in de cultuur van vriendjespolitiek in de sector. Het
zorgnetwerk spreekt elkaar regelmatig op exclusieve informele bijeenkomsten,
zogenaamd om 'dingen te horen die je op formele bijeenkomsten niet hoort'.
Zorgverzekeraars en topambtenaren van het ministerie zijn ook van de partij.
Minister Schippers vindt dit niet meer dan logisch. Tijdens het debat over het
Apollo Netwerk, een van de exclusieve farmaclubjes, gaf de minister aan dat het
doel is: 'De bijeenkomsten worden gebruikt bij gedachtevorming ter voorbereiding
op, uitvoering of evaluatie van beleid.' Geheimhouding is noodzakelijk gezien
'de wens dat alle betrokkenen vrijuit kunnen praten'.

Als de minister of haar ministerie kennis wil opdoen dan kan ze partijen toch
gewoon uitnodigen? Als de minister beleid wil toetsen of evalueren dan heeft ze
daar toch formele instrumenten voor? Besturen hoort in alle openbaarheid te
gebeuren. De minister moet zich toch verre houden van alle schijn van
belangenverstrengeling? Toch is er een subcultuur ontstaan die achter de
schermen alles regelt en gesteund door minister Schippers de controlefunctie van
de Tweede Kamer sterk uitholt. Mijn motie om ambtenaren te verbieden aan dit
soort informele netwerken deel te nemen, haalde het helaas niet.

De NZa-affaire licht een nieuw tipje van de sluier op. Onder invloed van het
ministerie worden besluiten van de NZa achteraf bijgesteld. Of dit nu wel of
niet juridisch door de beugel kan, feit is dat het is gebeurd. Invloed vanuit
het netwerk resulteert dus in meer geld. Dat is op te vatten als
concurrentievervalsing, staatssteun en gesjoemel. Dit roept veel vragen op voor
het NZa-debat van vandaag. Zoals: op welke manier zijn de afgelopen jaren
adviezen van de NZa, zoals het afschaffen van de vrije artsenkeuze, beïnvloed
door het ministerie? En hoeveel zorggeld is er nog meer doorgesluisd naar
ziekenhuizen of instellingen die daar in eerste instantie geen recht op hadden?


Toen ik om een oplossing vroeg om de eerste hulp in Spijkenisse open te houden,
was daar geen geld voor. Het bestuur van het ziekenhuis zat zeker niet in het
juiste netwerk? Ondertussen wordt er wel goed gezorgd voor de NZa-bestuursleden.
Beiden zijn nog steeds in dienst van de overheid.

Reinette Klever is Tweede Kamerlid voor de PVV.

LOAD-DATE: 8 September 2014

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              62 of 180 DOCUMENTS



                                 de Volkskrant

                            5 september 2014 vrijdag

IS-leiders gedood bij luchtaanval Iraaks leger

BYLINE: VAN ONZE BUITENLANDREDACTIE

SECTION: Ten Eerste; Blz. 10

LENGTH: 557 woorden


Rechterhand Baghdadi onder de vijftig omgekomen strijders

Zeker vijftig strijders van Islamitische Staat (IS), onder wie de rechterhand
van IS-leider Abu Bakr al-Baghdadi, zijn omgekomen bij een luchtaanval nabij de
stad Mosul in Irak. De aanval werd uitgevoerd door het Iraakse leger. Een
woordvoerder stelde op de staatstelevisie dat bij drie afzonderlijke aanvallen
drie leiders van IS zouden zijn gedood.

Strijders van IS sloegen terug door veertig mannen te ontvoeren uit Hawija, een
stad in de noordelijke provincie Kirkuk. Zij werden in auto's gesleept en
afgevoerd zonder dat er enige weerstand van omstanders kwam. Hawija is al langer
in handen van IS. Over het motief van de ontvoering van juist deze mannen op dit
moment bestaat geen duidelijkheid. Ontvoeringen zijn voor de jihadisten een
gebruikelijke methode om inkomsten te genereren.

Een andere methode is het veroveren van olievelden, waarna de olievaten worden
verhandeld. Maar daar lijkt IS in de provincie Kirkuk weinig voortgang meer mee
te boeken. De strijd is vooral opgelaaid over de grootste raffinaderij, Baiji.
Die produceerde 170 duizend vaten per dag, maar is door het geweld zo zwaar
beschadigd dat het wel een jaar kan duren voordat die weer in gebruik kan worden
genomen, zo stellen de Koerdische autoriteiten. Hun strijders, de peshmerga's,
leveren geholpen door westerse wapenleveranties voortdurend strijd met IS.

Ook elders in Kirkuk stagneert de olieproductie. Donderdag werd bekend dat in
juni in de hele provincie dagelijks nog maar 30 duizend vaten werden gemaakt,
een daling van 90 procent ten opzichte van begin dit jaar. Een belangrijke
pijplijn naar Turkije is gesaboteerd, waardoor ook die zeker een jaar niet
bruikbaar zal zijn. De Koerden hebben hun olieproductie wel op orde. Via een
eigen pijplijn weten ze hun olie tot in Turkije te krijgen.

Ondanks de vijandige luchtaanvallen en tegenslagen aan de inkomstenkant valt een
snelle ondergang van IS niet te verwachten. De terreurorganisatie die zowel in
Irak als in Syrië actief is, heeft zich vooral in dat laatste land diep
genesteld in dorpen en steden in het noorden.

De IS-strijders mogen dan bekend staan om hun onthoofdingen en massa-executies,
maar in de provincie Raqqa zorgen ze ook voor de water- en
elektriciteitsvoorziening. Ook runnen ze banken, scholen, rechtbanken en
moskeeën. Tegenover persbureau Reuters verklaarden bewoners dat de IS-strijders
die taken, in weerwil van hun bloedige en fundamentalistische reputatie, bovenal
pragmatisch ter hand nemen. De achterliggende strategie is de bevolking ervan
overtuigen dat het door IS gestichte 'kalifaat' voor de gewone man een
vooruitgang is. Het ultieme doel is dat het kalifaat het gehele Midden-Oosten
gaat beslaan, van China tot Europa.

De terreurorganisatie die door de opmars van IS bijna in de vergetelheid is
geraakt, Al Qaida, liet donderdag weer eens van zich horen. Volgens leider Ayman
al-Zawahri, de opvolger van Osama bin Laden, is het de bedoeling om actief te
worden in India, 'omdat dit gebied eens de moslims toebehoorde, tot de
ongelovige vijand het overnam, bezette en opsplitste'. Volgens de Egyptenaar is
er twee jaar gewerkt aan de oprichting van de Indiase tak van zijn
terreurorganisatie. In reactie op de aankondiging heeft India een verhoogde
staat van paraatheid vanwege dreigende terreuraanslagen.

LOAD-DATE: 4 September 2014

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              63 of 180 DOCUMENTS



                                 de Volkskrant

                            1 september 2014 maandag

'Rechtsstaat moet spierballen tonen'

BYLINE: VAN ONZE VERSLAGGEVER GIJS HERDERSCHEÊ

SECTION: Binnenland

LENGTH: 1092 woorden


Strijd tegen radicalisering Interview Lodewijk Asscher, vicepremier en minister
van Integratie


Vrijdag presenteerde vicepremier Asscher voorstellen om het gewelddadig
jihadisme te bestrijden. 'De wens om alle Nederlanders en de rechtsstaat te
beschermen, is wat mij drijft.'

Brave burgers hoeven niet te vrezen voor hun privacy. Het kabinet is niet van
plan alle reizigers te volgen die Nederland binnenkomen of verlaten. Dit zegt
Lodewijk Asscher, minister van Sociale Zaken, Werkgelegenheid en Integratie.

Hij geeft een toelichting op de plannen die hij vrijdag met minister Ivo
Opstelten van Justitie presenteerde. Die voorstellen moeten het gewelddadig
jihadisme in Nederland tegengaan. In de plannen staat het opvragen van
reisgegevens bij vliegtuigmaatschappijen. Fracties in de Tweede Kamer, VVD en
PvdA voorop, tekenden meteen bezwaar aan met het oog op de privacy van gewone
burgers, net zoals tegen een eerder vergelijkbaar plan.



'Het zal', zegt Asscher nu, 'een toegespitst wetsvoorstel worden, minder
vergaand dan het eerdere. Een voorstel dat de doelstelling helder formuleert.
Bij de 130 Nederlanders bijvoorbeeld die al naar de terroristische bewegingen in
het Midden-Oosten zijn afgereisd, is er een evident en legitiem belang om hun
reisbewegingen te volgen. Daar gaat het om.

'Natuurlijk hebben we de plicht heel terughoudend om te gaan met gegevens van
mensen die geen aanleiding geven. Dat is precies afgebakend volgens de regels
van de rechtsstaat. De voorstellen zijn bedoeld om de rechtsstaat te beschermen.
Ik ben ook heel blij met de brede steun die ik in de reacties van partijen hoor,
van SP tot CDA.'

Wat brengt de vicepremier van alle Nederlanders ertoe een groep weg te zetten
als slangen, als ongedierte, zoals u de afgelopen dagen herhaaldelijk deed ?

'De wens om alle Nederlanders en de rechtsstaat te beschermen, dat is wat mij
drijft. Het stelsel van grondrechten en vrijheden. Dat is heel fragiel en
kwetsbaar. Hier vinden we dat misschien normaal, maar als je van een afstand
kijkt, zijn er weinig plekken op de wereld waar de vrijheden en grondrechten zo
goed geregeld zijn. Nu zien we dat sommigen onze samenleving verlaten en de
lokroep volgen om onze samenleving kapot te maken. Daarom is het nu tijd dat de
rechtsstaat spierballen toont en in actie komt.'

U zet een ander weg als slang, als ongedierte en neemt daarmee de taal over van
degenen die u verafschuwt.

'Ik maak heel duidelijk wat voor valsheid er in hun boodschap zit. Welke adders
er onder het gras zitten en welk gif zij verspreiden. Er is een grote behoefte,
ook en vooral bij moslims, dit heel hard aan te pakken. We moeten iedereen,
vooral de jongeren die vatbaar zijn voor dat gif, weerbaar maken en bewust maken
van de vrijheden in ons land.'

U wilt jihadisten de Nederlandse nationaliteit ontnemen als zij een tweede
nationaliteit hebben. Zonder voorafgaande mogelijkheid tot verweer van
betrokkene. Is het geen paradox dat u een fundamenteel recht opzij schuift om de
rechtsstaat te beschermen ?

'Alle grondrechten behalve het recht op leven zijn begrensd. Dat is logisch.
Mijn vrijheid mag niet ten koste gaan van de jouwe. Ik mag geloven wat ik wil,
denken wat ik wil, zeggen wat ik wil. Meningen mogen pijnlijk zijn of schuren.
Ik sta pal voor die vrijheid van meningsuiting.

'Maar als mijn opvatting betekent dat ik dat jou die vrijheid niet gun of dat ik
jou wil doden, dan eindigt mijn vrijheid. Dat geldt ook voor het recht op
staatsburgerschap. Dat kun je kwijtraken. Het gaat er puur om of wij in reactie
op een kleine groep extreem gewelddadige terroristen bij de toepassing van deze
maatregel de rechtsstaat goed beschermen.

'Volgens bestaande regels zou denaturalisatie lang duren. Nu moet de rechtsstaat
weerbaar zijn, spierballen hebben en durven gebruiken. Maar het blijft altijd
een rechtsstaat. In die zin vecht je altijd met een hand op de rug. Maar in
ieder mens zit zo'n drang naar vrijheid, dat geeft mij vertrouwen dat we altijd
zullen winnen. Wij worden gecontroleerd door de rechter en door
volksvertegenwoordiging.'

Het intrekken van het Nederlanderschap is een uiterste noodmaatregel?

'Er moeten heel goede redenen voor zijn met zeer ernstige feiten. Dat zullen we
in het wetsvoorstel goed motiveren.'

Zoals die meneer uit Almere die foto's verspreidt waarop hij gehurkt poseert met
een rij afgehakte hoofden?

'Dat lijkt mij een uitstekende kandidaat.'

Wat is het verschil tussen het schrappen van de nationaliteit en het intrekken
van het paspoort ?

'Na het intrekken van het paspoort behoudt iemand het staatsburgerschap met
bijbehorende rechten. Maar zonder paspoort kom je de grens niet over. Als iemand
het staatsburgerschap kwijt is, kun je hem tot ongewenste vreemdeling verklaren
en heeft hij geen rechten in Nederland meer. Als iemand oorlogsmisdaden heeft
gepleegd of misdaden tegen de menselijkheid, kan hij altijd en overal worden
vervolgd. Ook hier. En dat zullen we niet nalaten. Zo iemand laat je niet
lopen.'

Dit weekend is van vier volwassen in Huizen hun paspoort ingetrokken. Waarom
laat u die niet vertrekken om hun paspoort in te trekken als zij daar zijn ?

'Omdat zij zich willen aansluiten bij een terroristische beweging die misdaden
tegen de menselijkheid pleegt en oorlogsmisdaden begaat. Ook dat is al
strafbaar. We willen voorkomen dat ze misdaden begaan en terugkomen om anderen
daarin in mee te slepen.'

Is de hoge werkloosheid onder allochtonen geen voedingsbodem voor
jihad-ronselaars?

'Nee, zo simpel is het niet. De jihadisten komen uit alle lagen van de
bevolking: hoog- en laagopgeleid, arm en rijk, autochtoon en allochtoon.'

Stoft u niet een reeks bestaande maatregelen af?

'We geven aan wat bestaand beleid is, waar we intensiveren en welke maatregelen
nieuw zijn. Na de moord op Theo Van Gogh, alweer tien jaar geleden, zijn
maatregelen genomen. Maar er is veel veranderd. Waar ze vroeger in huiskamers
videobanden met haatpreken bekeken en die op de fiets uitwisselden, komt dat nu
ouderwets over. Waar ze toen heimelijk bezig waren, is er nu schokkend
poch-gedrag. Wat hetzelfde blijft, is dat we allianties moeten vormen met
welwillenden. We moeten het gesprek aangaan. De zomer was heel naar. In een
camerabeeld zagen we de giftige cocktail van Hitlergroet, IS-vlaggen en leuzen
als 'dood aan de joden'. Dat is giftig. Neem ook dat moslimgezin in Brabant met
kinderen van 3 en 1,5 jaar dat uit het niets een kogel krijgt opgestuurd. We
moeten in gesprek blijven, empathie hebben met anderen.'

Er is een grote behoefte, ook en vooral bij moslims, dit heel hard aan te pakken

LOAD-DATE: 31 August 2014

LANGUAGE: DUTCH; NEDERLANDS

GRAPHIC: Abou Moussa tijdens een anti-Israël-demonstratie op 24 juli in Den
Haag. Hij werd vorige week aangehouden op verdenking van het ronselen van
jongeren voor de strijd in Syrië.
Foto Julius Schrank
Foto ANP

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              64 of 180 DOCUMENTS



                                 de Volkskrant

                            25 augustus 2014 maandag

Jan modaal met 'n bakkie

BYLINE: JARL VAN DER PLOEG

SECTION: Uitgelicht

LENGTH: 527 woorden


'Het is eigenlijk heel simpel. Ik wilde kleurenfoto's hebben van kleine auto's,
maar kon alleen zwart-wit foto's vinden. Dus toen dacht ik: nou ja, dan kleur ik
ze zelf wel in.'



Hans van Scharrenburg (64) was tijdens zijn werkend leven financieel adviseur
bij een bank, maar sinds twee jaar is hij full time autofoto-inkleurder. In
ongeveer 700 dagen heeft hij ruim 300 autofoto's van kleur voorzien; gemiddeld
zo'n 8 uur werk per plaat. Hij zoekt de foto's in boeken, scant ze in en met een
speciaal programma geeft hij auto's uit lang vervlogen tijden hun kleur terug.

Niet dat je op zijn werk nou precies ziet hoe het vroeger was, zegt hij. 'Ik
weet natuurlijk niet of dat knulletje een paarse of een groene trui aanhad, en
of de auto grijs of blauw was, maar ach, de mensen vinden het grappig.'

De site waar hij zijn autofoto's op plaatst, heet MrScharroos Weird Car Museum
(http://www.flickr.com/photos/mcscharroo). Een pagina geheel in het teken van
oude, vreemde auto's die volgens Van Scharrenburg al meer dan een miljoen keer
bekeken is. 'Die bezoekers zullen wel hetzelfde hebben als ik', zegt hij. 'Ik
denk dat ze het gewoon gekke wagentjes vinden. Soms krijg ik telefoontjes en
e-mailtjes met teksten als: 'Verroest, u hebt een oude auto van mij gevonden.
Wat leuk.' Dat stimuleert ook hoor, die dingen.'

Het is overigens niet zo dat hij elke oude auto door zijn computerprogramma
haalt. Want waar de gemiddelde autoliefhebber plaatjes van grote karren op
internet zet - 'Jaguars bijvoorbeeld, imposante auto's' - concentreert hij zich
op het andere uiterste: micro-auto's. 'Van die heel kleine karretjes met een
motorinhoud van 150 cc. Ontzettend veel herrie, wringen en wroeten om erin te
komen, maar wel grappig', zegt hij.

'BMW Isetta's waarvan de voorkant openklapte. Of de Messerschmitt. Dan zat je
met z'n tweeën achter elkaar en moest eerst het dak er vanaf voor je uit kon
stappen.'

Auto's voor de gewone man met de smallere beurs, noemt hij ze. 'Scooters met een
dakkie eigenlijk. Ja, dat klinkt goed. Ze waren prettig voor jan modaal uit
1955, want die had nu een dakkie boven zijn hoofd.'

Het liefst kleurt Van Scharrenburg 'home-made cars' in. 'Experimentele gevallen,
om het zo maar te zeggen. Gemaakt door de mensen zelf.' Volgens hem - en hij kan
het weten want zijn ouders hadden er een - werden de micro-cars gemaakt uit een
verlangen de vrijheid van een eigen auto te ervaren in een tijd dat de
fabrieksauto eigenlijk nog te duur was.

Maar toen de fabrieken echt goedkoop gingen produceren, hield dat op.
'Uiteindelijk is het allemaal Volkswagen Kever, Fiat 500 en de lelijke eend
geworden. De kleintjes hebben het niet gehaald, helaas.' Hij denkt even na.
'Jammer is dat. Misschien dat ik daarom ook wel kleur.'


BEELDJAGERS
Op zaterdag 8 november presenteert Museum Of The Image (MOTI) in samenwerking
met de Volkskrant en het Chassé Theater in Breda Beeldjagers; een dag gewijd aan
bijzondere beeldcollecties en hun verzamelaars. Hiervoor is het museum op zoek
naar de mooiste, vreemdste en opmerkelijkste beeldverzamelingen van Nederland.
Ben je of ken je een obsessieve beeldverzamelaar?
Kijk op: www.motimuseum.nl/beeldjagers

LOAD-DATE: 24 August 2014

LANGUAGE: DUTCH; NEDERLANDS

GRAPHIC: Goggo Double-Scooter ca. 1955
Morrison A1 Electric Van 1969
Dalnik Karosa 1965
Dauphinette 1957
Orkney Cygnet 350cc ca. 1959
La Carrosse 125cc 1951
Vimp 197cc 1954
Egan 1952
Harp's Jetmobile 1952
WFM Fafik ('Puppy') 148cc 1958
Swiss Volkswagen Prototype 1937
Doina 250cc midden jaren zestig
Roadplane 1934
SomdomkAero 100cc 1940
József Vellák Microcar 250cc ca. 1950

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              65 of 180 DOCUMENTS



                                 de Volkskrant

                           21 augustus 2014 donderdag

Zit Schot in

BYLINE: DOOR PATRICK VAN IJZENDOORN

SECTION: V Opening

LENGTH: 2693 woorden


Beschouwing Onafhankelijkheid van Schotland Leven


Op 18 september mogen de Schotten zich in een referendum uitspreken over hun
autonomie. In V nu alvast de Schotse ziel in 13 lemma's verklaard.

1 geschiedvervalsing

MacBeth, de Schotse geschiedenis volgens de Engelsen

'Donder en bliksem; drie heksen.' De eerste woorden in Macbeth zetten de toon.
Zelfs voor shakespeariaanse begrippen is deze tragedie bloedig en donker. Die is
zo occult dat bijgelovige acteurs het woord 'Macbeth' op de bühne mijden en
spreken over 'The Scottish Play'. William Shakespeare (1564-1616) schreef het
ongelukswerk tijdens het koningschap van Jacobus I van Engeland en indachtig
diens Schotse afkomst vertelde hij het levensverhaal van Mac Bethad, de
11de-eeuwse koning der Schotten.



Echter, dankzij Shakespeares vrijelijke omgang met de werkelijkheid is Macbeth
de geschiedenis ingegaan als een moordlustige tiran, terwijl hij juist een goede
koning schijnt te zijn geweest. Volgens de Schotse acteur Sean Connery heeft
Shakespeare de wereld een gekleurd - lees: Engels - beeld van de Schotse
geschiedenis gegeven, 'een geschiedenis vol tovenarij, nietsontziende ambitie en
moordzucht'. Hij is niet de enige Schot die er zo over denkt. Bij de viering van
Macbeths duizendste verjaardag, in 2005, diende Kamerlid Alex Johnstone zelfs
een motie in om de naam van de vorst te zuiveren.

2 heldhaftigheid

De laatste opstand van het Schotse koningshuis met Bonnie Prince Charlie

Het waait altijd op de hoogvlakte van Culloden. Er staan wat bosjes en
monumenten, maar voor de rest heeft de wind vrij spel. Toeristen lopen rond,
sommige luisteren door hun koptelefoons naar het relaas over de gebeurtenissen
die hier op 16 april 1746 hebben plaatsgevonden. Op deze plek nabij Inverness,
in het noorden van Schotland, kwam op die voorjaarsdag een einde aan de
Jakobijnse opstand onder leiding van Charles Edward Louis John Â­Casimir
Sylvester Severino Maria Stuart (1720-1788), liefkozend Bonnie Prince Charlie
genoemd.
In de maanden ervoor wist deze 25-jarige telg van de katholieke Stuart-dynastie
tot Derby op te rukken. De Britse troon was al in zicht, ware het niet dat de
beloofde Franse steun uitbleef. De troepen van Â­koning George II wisten de
troonpretendent terug te drijven en in het hoge noorden werd Bonnie
gevangengezet door de Hertog van Cumberland. Met steun van de Hooglanders wist
de rebellenleider te ontkomen om op te duiken in zijn geboortestad Rome, waar
hij de rest van zijn leven zou drinken en rokkenjagen.

3 vooruitgang

De Schotse Verlichting en de onzichtbare hand van Adam Smith

De eerste decennia na de Unie met Engeland (1707)waren zwaar voor het verarmde
Schotland, maar halverwege de 18de eeuw ontstond in Edinburgh een periode van
intellectuele en wetenschappelijke bloei. De Schotse Verlichting was geboren.
Een van de grote denkers was de moraalfilosoof Adam Smith (1723-1790), de vader
van de moderne economie. Zijn pleidooi voor arbeidsdeling was essentieel voor de
evolutie van Groot-Brittannië tot machinekamer van de wereld. Met Smiths
onzichtbare hand wordt de zelfregulering van de vrije markt bedoeld. Die theorie
spreekt nog steeds tot de verbeelding in neoliberale kringen.

Sterker, Margaret Thatcher had altijd een exemplaar van The Wealth of Nations in
haar handtas. De advocatenzoon uit Kirkcaldy was echter geen neoliberaal of
superkapitalist avant la lettre. Hij dacht dat marktwerking zou leiden tot een
hoger consumptieniveau voor de gewone man en daardoor tot collectieve
vooruitgang. Hiermee staat hij eigenlijk voor de sociaal-democratische traditie
die het land eigen is.

4 identiteit

Dr Jekyll & Mr Hyde en de identiteitscrisis van de moderne Schot

The Strange Case of Dr Jekyll & Mr Hyde (gepubliceerd in 1886) mag zich dan wel
afspelen in de Londense wijk Soho, bij het schrijven van zijn roman over deze
gespleten persoonlijkheid moet Robert Louis Stevenson (1850-1894) hebben gedacht
aan zijn geboortestad Edinburgh. De Schotse hoofdstad is net zo gespleten als Dr
Jekyll, de keurige arts die in de nacht overvallen en moorden pleegt. In de
schaduw van het kasteel ligt de Old Town, de groezelige oude stad met de Royal
Mile en Grassmarket, waar vroeger de galgen stonden. Dit was van oudsher het
domein van de armen. Aan de andere kant van het spoor en station Waverley ligt
de elegante en overzichtelijke New Town, gebouwd aan het einde van de 18de eeuw
voor de gegoede burgerij.

Edinburgh wordt gezien, zo beweerde de schrijver James Campbell eens, als een
'man met een onbestemd innerlijk, omhuld door een deftige buitenkant'. Met
andere woorden: de Old Town is Schots, de New Town Brits. Stevensons roman gaat
over goed en kwaad, maar kan met enige verbeelding ook worden gelezen als een
allegorie over de moderne Schotse geschiedenis.

5 sentiment

De poëzie van Robert Burns, Schotlands troetelkind

Waar de Engelsen elk jaar vuurwerk afsteken op de sterfdag van de paapse
opstandeling Guy Fawkes, daar herdenken de Schotten elk jaar hun
lievelingsdichter Robert Burns (1759 - 1796) met een copieuze maaltijd op diens
verjaardag, 25 januari. Tussen de gangen door - gevulde schapenmaag (haggis) met
aardappel en koolraappuree, havermoutcrackers met kaas en whisky - reciteren de
eetgasten dichtregels van de Schotse bard. Dat varieert van zijn culinaire
lofzang op haggis ('Maag, pens, darm / Jij verdient een gedicht / Zo lang als
mijn arm') tot het patriottische lied Parcel of Rogues ('Wij werden gekocht en
verkocht voor Engels goud / Zulk een addergebroed in een natie').

Dat laatste is een verwijzing naar het smeergeld dat gepaard ging met de vorming
van de Unie van 1707. Literatuurwetenschappers zijn er nog steeds niet over uit
of de volksdichter daadwerkelijk voor onafhankelijkheid was. Sommige van zijn
gedichten zijn juist voor de Unie, maar als belastinginspecteur moest hij trouw
uitspreken aan de kroon. Beide kampen kunnen hem daardoor claimen. Met whisky in
de hand.

6 avonturisme

De Schot als ontdekkingsreiziger pur sang: 'Dr Livingstone, I presume?'

Het Schotse kolonialisme was geen succes. Sterker, het noodlottige plan om een
deel van Panama in te pikken leidde tot de eenwording met Engeland. Florissanter
was de Schotse inbreng in het Britse wereldrijk, van Nova Scotia tot de
Falklands, van Hongkong tot de Cameron Highlands.

De belangrijkste koloniale erfenis bevindt zich onder een boom nabij het
Bangweulumeer in Zambia: daar ligt het hart begraven van de beroemde
ontdekkingsreiziger David Livingstone (1813-1873). Diens leven stond in het
teken van zijn expedities door Afrika, niet alleen om de wereld te ontdekken, in
het bijzonder de bronnen van de Nijl, maar ook om deze als zendeling te
verbeteren, geïnspireerd door Burns' dichtregels: 'Is er geen eerbied voor armoe
in fatsoen/ vernederd en zonder moed/ hoe dat 't ook gaat/ een slaaf blijft een
slaaf/ als we niets doen'.

Koppig was hij ook. In 1871 weigerde een ernstig verzwakte Livingstone het
aanbod van de journalist Henry Stanley 'Dr Livingstone, naar ik mag aannemen?'
om met hem terug te keren naar de bewoonde wereld. Anderhalf jaar later stierf
Livingstonde.


7 innovatie

De uitvinders van antibiotica en ansichtkaarten, stoomhamers en regenjassen

In sommige achterbuurten van Glasgow is de levensverwachting lager dan in menig
ontwikkelingsland. Een pijnlijke situatie voor een land waar onder meer
penicilline, insuline en de MRI-scan zijn uitgevonden. De innoverende kracht der
Schotten blijft niet beperkt tot medisch gebied. Uit dit koude en natte deel van
het Verenigd Koninkrijk zijn ook de telefoon, de ansichtkaart, de stoomhamer, de
dug-out en Dolly, het gekloonde schaap, afkomstig. En de regenjas natuurlijk.

Het relatief grote aantal uitvindingen, zelfs in de periode voor de Unie, is
iets waar de Schotten trots op zijn. Er zijn boeken over geschreven, er is een
tentoonstelling in de centrale bibliotheek van Edinburgh en de bijdragen aan de
moderne wereld duiken steevast op in toespraken van Alex Salmond, de
minister-president van Schotland, en andere nationalisten. Salmond haalde eerder
dit jaar de stelling van de Amerikaanse historicus Arthur Herman (1956) aan: dat
de Schotten in wezen de moderne wereld hebben uitgevonden. 'En natuurlijk zijn
we', aldus Salmond, 'te bescheiden om dit zelf te claimen.'

8 charme

'The name is Bond, James Bond', de Schotse charme van Sean Connery

De bekendste inwoner van het Schotse bergdorpje Glencoe heeft nooit bestaan.
Zijn naam was Bond, Andrew Bond. De vader van James was door schrijver Ian
Fleming voorzien van de geboortedatum 11 november 1921.

Deze Schotse achtergrond van geheim agent 007 dook pas op in de roman You Only
Live Twice. Fleming was op het idee gekomen door Sean Connerys spel in de
verfilming van Dr No. De acteur zette Bond neer als sexy, charmant en
humoristisch, al droeg de vroeg kalende Connery een toupet. De Connery-Bonds
worden nog steeds beschouwd als de beste.

Saillant detail is dat het Bond-personage lijkt te zijn gebaseerd op de Schotse
commando Lord Lovat, een oorlogsheld die door Winston Churchill werd omschreven
als 'de aardigste man die ooit een schip tot zinken heeft gebracht of een keel
heeft doorgesneden'. Connery zou een van de bekendste voorvechters worden van de
Schotse onafhankelijkheid. Hij schreef zelfs een boek over zijn
vaderlandsliefde, Being a Scot.


9 verval

De teloorgang van Schotland industrieland, verbeeld door de film Trainspotting

Als de Schotten kiezen voor zelfstandigheid, hebben ze met Edinburgh, waar
overigens jaarlijks minder regen valt dan in De Bilt, meteen een van de mooiste
hoofdsteden van Europa. Athene van het Noorden, zo luidt de bijnaam dankzij de
'Griekse' gebouwen op Calton Hill.

Aan de schaduwzijde van deze heuvel ligt, in de verte, Leith. Deze havenbuurt
staat bekend als geboorteplek van de schrijver Irvine Welsh (1958) en als decor
van diens autobiografische Trainspotting. Dit tragikomische, verfilmde boek gaat
over de teloorgang van deze arbeidersbuurt sinds de jaren zestig, een
ontwikkeling die gepaard ging met kruimeldiefstal, lijmsnuiverij en
heroïnegebruik. Het verval bracht een identiteitscrisis met zich mee. Zijn we
Brits? Schots? Hoofdpersoon Renton weet het niet: 'Ah've never felt British,
because ah'm not. It's ugly and artificial. Ah've never really felt Scottish
either, though. Scotland the brave, ma arse, Scotland the shitein cunt.'
Hierdoor is Trainspotting geen pleidooi voor onafhankelijkheid, maar Welsh was
wel een van de schrijvers die in 2004 de Declaration of Calton Hill voor een
Schotse republiek steunde.

10 ambitie

Succesvolle Schotse voetbaltrainers en politici in Engeland

Zelfs in vissersboten staken ze de Noordzee over, de Aberdeen-supporters die in
mei 1983 de finale van de Europa Cup 2 van hun club tegen het Real Madrid van
toenmalig coach Alfredo di Stefano wilde bijwonen. Ze werden beloond. De kleine
club uit de Schotse oliestad won.

Het was de eerste trofee voor Alex Ferguson, die in de jaren daarna bij
Manchester United de succesvolste manager uit de Britse voetbalgeschiedenis zou
worden. Het past in een traditie: de beste managers uit het Engelse voetbal zijn
van oudsher Schotten: Matt Busby, Jock Stein, Bill Shankly en Kenny Dalglish.
Dat ze allemaal uit de keiharde (voetbal)cultuur van Glasgow komen, is een
veelgegeven verklaring, maar de Schotse ex-manager George Graham trok het
breder. 'We willen altijd bewijzen dat we de beste zijn, zeker wanneer we in
Engeland werken.'

Het fenomeen overachieving Jocks is van toepassing op andere gebieden, van de
politiek tot de culinaire wereld. De aanwezigheid van de Schotten is zelfs zo
nadrukkelijk dat Jeremy Paxman in 2005 half spottend zei dat Engeland werd
geregeerd door de Schotse Raj, een groep invloedrijke Schotse Labourpolitici.


11 excentriciteit

Bijzondere kunstuitingen als De dansende dominee en De zingende butler

Elegant danst hij over het ijs van Duddingston, dominee Robert Walker van
Edinburghs Canongate-kerk. Zijn rechterarm op de borst, zijn rechtervoet in de
lucht en een hoed op zijn hoofd. Het schilderij van Henry Raeburn uit 1784, is
de Nachtwacht van de Schotse schilderkunst. De kracht zit hem in de
tegenstelling tussen de vreugde van Walker en de uitbundig grauwe wolkenlucht op
de achtergrond.

Hetzelfde geldt voor het beroemdste moderne schilderij van Schotland. Op The
Singing Butler, gemaakt in 1992 door voormalig mijnwerker Jack Vettriano, danst
een Edwardiaans stel op het strand tijdens een zwaarbewolkte dag. De twee worden
droog gehouden door een butler en een huishoudster, die met hun paraplu's
vechten tegen de wind. Het strand lijkt zo glad te zijn als ijs. Zoals de titel
reeds suggereert, staat niet het danspaar centraal, de upper class, maar de
trouwe, sober geklede butler. Net als de dominee tovert de butler een lach op
het gelaat van eenieder die het schilderij bekijkt .

12 moderne expansie

De invloed van Schotse musici op de Britse popmuziek

De chemie tussen Schotland en Engeland is waarneembaar in de popmuziek. Er zijn
veel voorbeelden van Schotse musici die de leidende rol zouden vervullen in
Britse bands: Midge Ure in Ultravox, Jimmy Sommerville in Bronski Beat, Annie
Lennox in Eurythmics en Fish in Marillion.

Van alle beroemde stadionbands zijn alleen de new wavers van de Simple Minds
puur Schots. De hedendaagse Schotse pop heeft eerder een hip, intellectueel en
internationaal karakter.

Het beste voorbeeld daarvan is Franz Ferdinand, de band die zijn naam ontleent
aan de vermoorde aartshertog van Oostenrijk en die wordt geleid door Alex
Kapranos (1972), zoon van een Griekse vader en een Engelse moeder. Zijn stem is
die van het nieuwe, zelfbewuste Schotland. Dertig jaar geleden zong Jim Kerr
'Don't you forget about me', nu zingt Kapranos: 'We'll part as happy strangers /
from a long friendship / That grew from / Such a love'. Het gaat over liefde,
maar kan voor hetzelfde geld betrekking hebben op de verhouding tussen Engeland
en Schotland.



13 natuur

Hoe de Schotse natuur model is gaan staan voor geheimzinnigheid

Twee mannen zitten in de trein naar Schotland. De een vraagt wat de inhoud van
een bepaald pakje is. 'Een MacGuffin', zegt de een, 'een apparaat om leeuwen te
vangen in de Schotse Hooglanden.' De ander, verbaasd: 'Er zijn helemaal geen
leeuwen in de Hooglanden.'

'Dan is het toch geen MacGuffin', antwoordt de eigenaar van het pakje.

Zo legde Alfred Hitchock (1899-1980) de 'MacGuffin' uit, een element uit een
film dat de plot vaart geeft en stuurt, maar verder obscuur blijft. De cineast
gebruikte dit middel in zijn 'Schotse' film, The 39 Steps. In deze film,
gebaseerd op het boek van de Schotse schrijver John Buchan, trekt de spion
Richard Hannay, ten onrechte verdacht van een moord, naar de Hooglanden, niet
alleen als vlucht maar ook om een Duitse spion onschadelijk te maken. Pas
wanneer de spion de trein op de Forth Bridge heeft verlaten, komt de film op
gang. Er volgt een tocht door een tijdloos en wonderschoon landschap met
heuvels, dikke wouden, snelstromende beekjes en zonderlinge figuren. In de
optiek van de Hollywoodfilmindustrie staat de Schotse natuur sindsdien voor
pracht en geheimzinnigheid.


Zelfstandig of niet?

De Schotten gaan op 18 september naar de stembus om de eenvoudige vraag 'Zou
Schotland een onafhankelijk land moeten zijn?' van een antwoord te voorzien.
Vooralsnog ziet het ernaar uit dat de tegenstanders van onafhankelijkheid gaan
winnen. Het liefst had de Schotse minister-president nog een derde optie, een
middenweg, op het stemformulier zien staan: devo-max, ofwel: nog meer
onafhankelijkheid voor Schotland, zoals het voeren van een eigen fiscaal beleid,
maar geen eigen staat. De Britse remier David Cameron wilde het simpel houden
met 'ja' of 'nee', en kreeg zijn zin. De Schotten hebben reeds een grote mate
van zelfstandigheid. Net als Wales en Noord-Ierland heeft het sinds 1999 een
eigen parlement, terwijl deze landsdelen ook sinds jaar en dag eigen nationale
voetbalelftallen hebben. Bovendien koesteren de Schotten een eigen kerk en een
eigen (continentaal) rechtssysteem. Tevens betalen ze met Schotse ponden, die
evenveel waard zijn als de Britse, maar lang niet in alle Engelse winkels worden
geaccepteerd.

LOAD-DATE: 20 August 2014

LANGUAGE: DUTCH; NEDERLANDS

GRAPHIC: Collage Ben Giles
Collage Ben Giles
Voetbaltrainer Alex Ferguson
Ontdekkingsreiziger David Livingstone
Sean Connery als James Bond
Franz Ferdinand
Trainspotting

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              66 of 180 DOCUMENTS



                                 de Volkskrant

                           16 augustus 2014 zaterdag

John Williams bewijst met zijn roman over het Oude Rome nog eens zijn
verbeeldingskracht

BYLINE: HANS BOUMAN

SECTION: Sir Edmund; Blz. 37

LENGTH: 810 woorden


Fictie


John Williams: Augustus

****
Vertaald uit het Engels door Edzard Krol.
Lebowski Publishers; 432 pagina's; EUR 19,95.

Na de recente heruitgaven van Stoner (1965) en Butcher's Crossing (1960) wisten
we twee dingen: John Williams (1922-1994) was niet alleen een geweldige
schrijver, maar bovendien verbijsterend veelzijdig.



Dat hij in Stoner indringend over de academische wereld schreef, kon je nog
verklaren uit zijn eigen jarenlange docentschap aan de Universiteit van Denver.
Maar de knalharde levensechtheid waarmee hij in Butcher's Crossing de lezer de
19de-eeuwse bizonjacht liet meebeleven, maakte duidelijk dat Williams over een
reusachtige verbeeldingskracht beschikte.

Wie daaraan nog twijfelde, hoefde er alleen maar op gewezen te worden dat
Williams ook nog een roman schreef die gesitueerd is in het Oude Rome: Augustus.
In de maand die naar deze legendarische figuur werd vernoemd (en waarin hij
toevalligerwijs ook overleed) is nu de Nederlandse vertaling van dit werk
verschenen.

Ook deze roman wijkt - in toonzetting, onderwerp, tijdsperiode en structuur -
sterk af van Williams' andere boeken. Augustus beschrijft het leven van de
eerste Romeinse keizer (63 v. Chr.-14 na Chr.) en wel in de vorm van brieven,
passages uit historische geschriften, dagboeken, senaatsverslagen, gedichten en
andere geschreven teksten.

Williams koos bewust voor deze minder gebruikelijke vorm. Hij vermoedde dat het
hem niet zou lukken zijn boek in een conventionele verhalende stijl te gieten
zonder dat het als een film van Cecille B. DeMille of een historische roman zou
gaan klinken. 'En ik wilde niet dat het historisch klonk. Voor mij waren het
levensechte, hedendaagse mensen.'

De teksten waaruit Augustus is opgebouwd zijn stuk voor stuk fictief, maar zijn
presentatie van het leven van keizer Augustus is, op een aantal kleinigheden na,
conform de historische consensus. Je kunt het boek lezen als een verzameling
verloren gewaande maar teruggevonden en op glorieuze wijze tot een helder
gestructureerd geheel bijeen gebrachte historische documenten.

De roman opent met een brief van Julius Caesar aan zijn nicht Atia. Hij beveelt
haar dat ze haar zoon - Gaius Octavius, de latere Augustus - naar Apollonia
dient te sturen, waar zijn opvoeding zal worden voltooid. Want Caesar heeft
grote plannen met de jongen.

Niet lang daarna, op de Idus van maart, 44 v. Chr., wordt hij vermoord en breekt
er een machtsstrijd uit. Augustus (die deze benaming, 'de verhevene', overigens
pas zeventien jaar later zal verkrijgen) is weliswaar door Caesar als zijn
opvolger aangewezen, maar wordt als 19-jarige, schijnbaar naïeve jongeman door
niemand serieus genomen.

De jonge Augustus blijkt echter slimmer dan zijn tegenstrevers, zoals de
republikeins gezinde Caesarmoordenaars Brutus en Cassius, en Caesars
onderbevelhebber Marcus Antonius. Via sterk strategisch handelen weet hij mensen
uit te sluiten of tegen elkaar uit te spelen, en zowel het gewone volk als
steeds meer legereenheden voor zich te winnen, met als eindresultaat dat hijzelf
heerser wordt over het Romeinse rijk, er een einde komt aan een eeuw van
burgeroorlogen en de naar hem vernoemde Pax Augusta aanbreekt.

Williams heeft zich uitvoerig in de materie verdiept en slaagt erin de
uiteenlopende personages elk een eigen schrijfstijl te geven, van de
macho-lompheid van Marcus Antonius tot de welbespraakte zwierigheid van Ovidius.
Helemaal aan het slot komt Augustus zelf aan het woord: een wijs geworden man
die, wetend dat hij gaat sterven, zijn leven evalueert en zich afvraagt of het
allemaal de moeite waard was.

Hij beseft dat hij na zijn dood een goddelijke status zal krijgen, en weet dat
fraai te relativeren. 'Ik ben een mens, en even dwaas en zwak als de meeste
mensen. Als ik iets op mijn medemensen heb voorgehad, is het dat ik dat van
mijzelf heb geweten, en dus hun zwakheden heb gekend, en nooit heb gedaan alsof
ik meer kracht en wijsheid in mijzelf aantrof dan in een ander. Dat ik dat wist,
was een van de bronnen van mijn macht.'

Naar verluidt was de reden waarom Williams in Augustus geïnteresseerd raakte,
het feit dat de keizer zijn dochter Julia, van wie hij buitengewoon veel hield,
verbande naar een weinig aantrekkelijk eiland, omdat ze zijn recent ingestelde
wetten tegen overspel had overtreden, en daarmee zowel zichzelf als de Romeinse
staat bedreigde. Via Julia geeft Williams zijn interpretatie van de interne
strijd van een groot heerser, die de rollen van staatsman en vader met elkaar
moet verenigen.

Augustus was de enige roman waarvoor Williams een literaire prijs ontving: de
National Book Award in 1973, die hij overigens moest delen met John Barth. Het
is ongetwijfeld zijn meest ambitieuze boek. Maar de verbluffende kracht waarmee
Stoner en Butcher's Crossing de lezer bij zijn nekvel grijpen, heeft deze
veelstemmige epistolaire koorzang net niet.

LOAD-DATE: 15 August 2014

LANGUAGE: DUTCH; NEDERLANDS

GRAPHIC: John Williams: Augustus

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              67 of 180 DOCUMENTS



                                 de Volkskrant

                            12 augustus 2014 dinsdag

Fransen zijn nu eenmaal niet te koop

BYLINE: PETER GIESEN

SECTION: Ten Eerste; Blz. 10

LENGTH: 567 woorden


'In Frankrijk wordt dienstbaar zijn vaak verward met slaafsheid', zegt Philippe
de Monchy van de Kamer van Koophandel van Parijs. De Parijse toeristenbazen
lanceerden onlangs het tweede seizoen van hun campagne Do you speak touriste?.
Obers, taxichauffeurs, hoteliers en winkeliers moeten leren 'toeristisch' te
spreken. Zo moeilijk kan het niet zijn: een paar woorden verstaanbaar Engels, op
vriendelijke toon uitgesproken.



Parijs heeft een verschrikkelijke reputatie op dit gebied, de hoofdstad van de
onvriendelijke obers en ongeïnteresseerde winkelmeisjes. Die reputatie is
overdreven, kan ik zeggen nu ik een jaar in Parijs woon. Tegen iedereen die een
hekel aan 'de Fransen' heeft, zou ik zeggen: probeer de oostkant van Parijs
eens, het gebied rond Canal Saint-Martin of ten oosten van Bastille. Daar zijn
obers en verkopers doorgaans jonger en vriendelijker, en ze spreken zo goed
Engels dat je nauwelijks aan het oefenen van je Frans toekomt.

Maar ik moet toegeven: de slechte reputatie van Parijs is ook weer niet helemaal
toevallig. Soms word je opeens geconfronteerd met verbijsterende vormen van
onbeschoftheid.

Obers die je negeren, het wisselgeld op tafel smijten, meteen weglopen bij de
geringste aarzeling over de wijnkeuze. Een verkoopster in het warenhuis
Printemps die me toesnauwt waar ik de afdeling herenschoenen kan vinden, zonder
van haar iPad op te kijken. En het absolute hoogtepunt op het gebied van
non-service: een telefonische verkoper van telecombedrijf Orange begint me uit
te lachen als ik zijn Frans - zo snel en binnensmonds dat hij wat mij betreft
net zo goed Swahili had kunnen spreken - niet kan verstaan.

Hun gedrag is zo verbazingwekkend omdat de meeste Fransen juist heel beleefd
zijn. Op de binnenplaats van je appartementencomplex zal een wildvreemde buur je
met een allervriendelijkst bonjour begroeten.

Maar juist als je Fransen als klant benadert, kunnen ze opeens merkwaardig lomp
worden. Deze tegenstrijdigheid begreep ik pas nadat ik het boek L'Étrangeté
française ('de Franse vreemdheid') van de socioloog Philippe d'Iribarne had
gelezen. Het aristocratische begrip honneur, 'eer', speelt nog altijd een grote
rol in de Franse samenleving, aldus d'Iribarne. In de Verenigde Staten is het
heel gewoon om diep te buigen voor een klant van wie je afhankelijk bent. In
Frankrijk wordt dat als vernederend ervaren. On n'est pas à vendre, 'we zijn
niet te koop', zo vat d'Iribarne deze houding samen.

Op fascinerende wijze beschrijft hij de lange arm van de geschiedenis. Tijdens
de Franse Revolutie werden de privileges van prinsen, hertogen en graven
afgeschaft. Maar ondergronds bleven aristocratische ideeën over eer en privilege
bestaan.

De Revolutie verhief de gewone man tot seigneur, iemand die altijd een zekere
onafhankelijkheid wil bewaren, ten opzichte van zijn baas, maar ook ten opzichte
van zijn klanten. De Bastille is niet voor niets bestormd: ook de meest
bescheiden werknemer heeft recht op zijn eigen vorm van noblesse.

D'Iribarne opende me de ogen. Opeens begreep ik die chagrijnige ober. Hij is een
hertog op zijn terras, zoals de nurkse spoorwegbeambte een barones achter haar
loket is en de weinig behulpzame garagist een graaf in zijn werkplaats. Wij zijn
best bereid u te helpen, waarde klant, maar dan wel op onze voorwaarden. En u
moet vooral niet denken, monsieur, dat u onze glimlach kunt kopen. Dat zou onze
honneur te na zijn.

LOAD-DATE: 11 August 2014

LANGUAGE: DUTCH; NEDERLANDS

GRAPHIC: Foto Ton Poortvliet / HH

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              68 of 180 DOCUMENTS



                                 de Volkskrant

                            9 augustus 2014 zaterdag

Zomerverblijf en lustoord van de gewone man

BYLINE: ARIE ELSHOUT

SECTION: Ten Eerste

LENGTH: 1208 woorden


Hoe vieren ze vakantie in... de VS, Coney Island


Soms gaat een heel land op slot in de zomer, soms zijn er maar een paar vrije
dagen per jaar. Vakantie is niet overal hetzelfde. De Volkskrant ging op zoek
naar hoe mensen elders in de wereld vakantie vieren.

De zon is fel, het zand heet. Een familie met een leger aan kinderen schurkt
bijeen onder een paar gammele parasols, opent de koeltassen en houdt de rest van
de middag niet meer op met eten. Een groep jongeren oefent giechelend in
twerking: een seksdans waarbij de meiden voorover gaan staan en de jongens
uitdagen tot het maken van suggestieve heupbewegingen. Op de promenade klinkt
een beroemde stem. De schok der herkenning. Hij is niet dood, hij leeft!



De muziek komt onder een van de houten afdakjes vandaan waar mensen even in de
schaduw kunnen gaan zitten. Nu staat er een karaoke-installatie. Door de vele
toeschouwers is niet meteen te zien wie er zingt, maar het is goed, heel goed.
Uiteindelijk krijgen de ogen zicht op wat de oren horen. Ze zijn verrast: achter
de microfoon staat een armoedzaaier van in de 60 met verkreukelde kleren en een
ingevallen zwerversmond. De Boardwalk Elvis.

Na zijn optreden gaat hij rond met zijn vettige pet. Nooit rijk geworden met
zijn stem of met iets anders. Net als zovele andere badgasten op Coney Island,
een van de beroemdste plekken in New York met zijn strand, reuzenrad en
plankenhouten promenade. Het zomerverblijf en lustoord van de gewone man.

Alles zit en loopt er door elkaar. Zwarte macho's, uit elkaar barstend van
spieren, arrogantie en ijdelheid. Italiaanse Guido's met grote zonnebrillen op
en veel vet in het grijze haar. Orthodoxe joden met pijpenkrullen die bijna al
hun kleding aanhouden. Mooie jongens en meisjes, met een vel zo strak en gaaf
dat ze er geen benul van hebben dat de jeugd zo weer over is.

Bloot wordt niet geschuwd. Niemand schaamt zich voor een buik, een van vetrollen
golvende rug, blubberende dijen of een spierwitte huid, van top tot teen met
tatoeages overdekt. Alles wordt getoond. Onbeschroomd. De wereld van Hiëronymus
Bosch anno 2014.

Op Coney Island vieren de Amerikanen die het niet zo breed hebben vakantie. Zij
hoeven nooit te rekenen op een bonus en zijn altijd bang voor het omgekeerde: de
onverwachte rekening die in de brievenbus ligt te wachten. Zij maken dagtripjes,
het maximaal haalbare voor de sappelaars aller landen. De ene keer gaan ze naar
de bioscoop in de stad, de andere keer naar zee. Ze vormen lange rijen bij
Nathan's voor snelle en goedkope hotdogs en hamburgers. Op de stoep staan de
mosterd- en mayonaisepompen stijf in het gelid als de erewacht van het volk.

'De mensen met de lagere inkomens doen zelfs dat niet. Zij nemen hun eigen eten
mee', zegt Tony Brandao. Hij is stamgast op het terras van Ruby's Bar & Grill.
Als de zon schijnt - en dat is in de New Yorkse zomer vrijwel elke dag - zit hij
daar, de ogen verscholen achter een oversized zonnebril met een spierwit montuur
dat scherp contrasteert met zijn bruinverbrande hoofd.

Brandao, die van Portugees-Italiaanse komaf is, werkte voor de metro en is nu op
zijn 63ste gepensioneerd. Hij doet wat acteerwerk, speelt kleine rollen of is
figurant in films of theaters.

Zijn kaartje bevat twee fotootjes: op het ene is hij in pak en ziet hij eruit
als een knappe topbankier van Goldman Sachs, op het andere heeft hij een zwart
sportjack aan en een grote sigaar in de hand en kijkt hij als een gevaarlijke
mobster uit Brooklyn. Een geboren acteur. In zijn uiterlijke verschijning laat
hij niets over aan het toeval of de tijd. Zijn haar spoelt hij diepzwart. Alleen
aan de slapen tolereert hij een strookje grijs haar, op een manier die duidelijk
maakt dat daarover is nagedacht.

Als kind kwam hij hier al naar het strand. 'Coney Island is deel van wie ik ben.
Het is de beroemdste amusementsplek in de wereld. Cary Grant begon hier op de
promenade als steltenloper. Er waren liveshows met Sinatra en Dean Martin.
Mensen trokken hun beste kleren aan als ze hiernaartoe kwamen. Maar dat is niet
meer zo.'

Soms vallen er zelfs schoten, weet kapster Eileen uit Queens. Ze zag op het
nieuws dat iemand was neergeschoten op het strand. Ze weet niet of het opzet
was. 'Het kan ook per ongeluk zijn geweest.' Maar nu blijft ze weg, vertelt ze
in de kapsalon. Ze wil niet dat haar dochtertje zoiets meemaakt. Ook gaat ze
niet meer naar Atlantic City in New Jersey om te gokken in de casino's. Wel moet
er op de plekken waar ze tegenwoordig op vakantie gaat, minstens één gokmachine
staan.

De 50-jarige Victor Rivera zit stijf tegen het hek dat de boardwalk van het
strand scheidt. Verderop probeert recruteringsofficier Manny Penas jongeren te
strikken voor de marine met de belofte van reizen, avontuur en andere voordelen.
Rivera is samen met zijn vrouw Carmen en zus Lisa. Ze wonen in de Bronx. Hij is
conducteur op metrolijn 6. Ze hebben hun eigen stoeltjes meegenomen en vormen
een kringetje rond de koelbox met eten en drinken. Veel groter wordt de
actieradius vandaag niet.

De kinderen spelen op het strand of maken ritjes in de kermisattracties in het
lunapark. Rivera kwam hier ook al met zijn ouders. 'Ik ben een echte
stadsjongen, ben gek op de sfeer.' En 'we houden van karaoke', vult Carmen aan.


Er wordt ook gedanst. Rond vier uur komt er jazz uit een luidspreker en gaan
mensen de vloer op om te dansen. Een man in een rolstoel doet mee. Met zijn
bovenlijf beweegt hij mee op het ritme van de muziek. Hij rijdt vooruit naar
zijn vrouwelijke danspartner en weer achteruit, af en toe een rondje om zijn as
draaiend. Het is geen John Travolta, maar een dansende rolstoel zie je ook niet
elke dag.

Amerika kampt met ongelijkheid: 1 procent van de bevolking wordt steeds rijker,
terwijl de rest achterblijft. Maar dat mag aan de onderkant van de 99 procent de
pret niet drukken vandaag. Hoe beperkt de middelen ook zijn, iedereen creëert
hier zijn eigen paradijs.

Iedereen doet wat alle Amerikanen zo graag doen: lol maken, al is het maar voor
één dag. En weinigen talen naar oesters met witte wijn, want dat is de enige
plek bij Nathan's waarvoor geen rijen staan.

Rijken gaan per helikopter of Bentley naar zee

Veel Amerikanen zoeken in de vakantie de zee op. Ze wonen nu eenmaal in een land
met heel veel kust. Rijke New Yorkers gaan naar de Hamptons, aan de South Fork
van Long Island. Het is er zomers zo druk dat het gebied over de weg nauwelijks
te bereiken is. Geen nood, er is ook nog het privévliegtuig en de helikopter. Of
anders de trein. Bij het station staan de Bentleys te wachten.

Iedereen is gekleed in wit linnen, het zomerse uniform van de rijken. Een beetje
saai, maar wel herkenbaar. Soms krijg je post met aanbiedingen om iets te huren:
150.000 dollar voor een huis, maar dat heb je dan wel voor de hele zomer.
Net-A-Porter, een luxe kledingsite, bedient iedereen op zijn wenken. 's Morgens
een badpak van 600 dollar besteld, 's middags geleverd. Op sommige plekken in de
VS kan de buurvrouw onverwacht aanbellen met een schaaltje muffins, hier kan ze
dat doen met een fles dure champagne uit 2004, schreef The New York Times.

Voor Amerikanen die niet van zee en drukte houden, is er de roadtrip in het
uitgestrekte binnenland. In de camper of op de motor kiezen zij voor de ruimte
van het land.

LOAD-DATE: 8 August 2014

LANGUAGE: DUTCH; NEDERLANDS

GRAPHIC: Een famlie op het strand.
Foto Sebastiano Tomada
Giovanni met zijn boa constrictor.
Foto Sebastiano Tomada
Freddy, oorspronkelijk uit Mexico, die elk weekeinde op de boardwalk te vinden
is.
Foto Sebastiano Tomada
Bezoekers van Coney Island: tagoege-model Ashley rechts.
Foto Sebastiano Tomada

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              69 of 180 DOCUMENTS



                                 de Volkskrant

                              28 juli 2014 maandag

Ik ben bang

BYLINE: ROSA VAN DER WIEKEN, AMSTERDAM

SECTION: Opinie en Debat; Blz. 23

LENGTH: 240 woorden


Brief van de dag

Terwijl Nederland rouwt om honderden onschuldigen die onderweg door tuig uit de
lucht zijn geschoten voltrekt zich een ander drama. Ik ben een gewone
Nederlander, wel Joods, overtuigd dat wij Joden het recht hebben om in
veiligheid te leven. Geboren op de klei van Overijssel, padvindster in de bossen
van Baarn, studente in Amsterdam, en verder Amsterdamse.



Dat binnen een week in het openbaar gedemonstreerd kan worden in datzelfde
verontwaardigde Nederland en openlijk de dood aan de Joden kan worden verkondigd
zonder dat iemand (inclusief de politie) ingrijpt, zonder dat er een nationale
woede uitbarst over dit antisemitisme, maakt me niet alleen angstig, maar ook
wanhopig en eenzaam.

Ik hoor bij een piepkleine minderheid die niet eens de omvang heeft van een
klein provinciestadje. We zijn al tientallen jaren op onze hoede en hebben ons
eigen veiligheidssysteem omdat we weten dat we een doelwit zijn.

En nu wordt de jacht op de Joden openlijk aangemoedigd. Ik voel me als Joodse
burger belaagd en bedreigd. Een deel van de demonstranten wil openlijk het
kalifaat vestigen en toont op internet zonder terughoudendheid hoe ze dat
aanpakken. Uit niets blijkt dat ze hun belofte om de Joden te doden niet zullen
waarmaken, integendeel. Bang voor de burgemeester van Den Haag en de rest van
Nederland zijn ze niet, en terecht. Ik ben bang.

Nederland is mijn thuis niet meer, Nederland laat mij over aan de barbaren.

LOAD-DATE: 27 July 2014

LANGUAGE: DUTCH; NEDERLANDS

GRAPHIC: Een pro-islam en anti-Israël demonstratie in de Haagse Schilderswijk op
24 juli.
Foto Julius Schrank

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              70 of 180 DOCUMENTS



                                 de Volkskrant

                              28 juli 2014 maandag

Geachte redactie

SECTION: Opinie en Debat; Blz. 23

LENGTH: 659 woorden


Rusland

Imre Wessels (Libertarische Partij) bepleitte (O&D, 25 juli) jegens het Rusland
van Poetin géén economische sancties in te stellen, maar daarentegen (om de
'interactie tussen oost en west' te bevorderen) de grenzen met Rusland te
openen. Ter onderbouwing van deze stelling gebruikte Wessels een aantal
ongerijmdheden waarmee kant noch wal werd geraakt. Zelf heb ik in Rusland
ervaren dat dit land op tal van sociale, religieuze, politieke en economische
terreinen geen enkele stabiliteit vertoont. Het gros van de bevolking is daar
louter bezig te overleven: ieder voor zich en tsaar Poetin voor allen! Elke
westerse investering in dat land dient slechts de elite, de gewone burger weet
dat maar al te goed. Nergens in de wereld is de gewone burger zo cynisch over
zijn/haar eigen bestaan en toekomst als in Rusland.

George de Haan, Lunteren

Boekenprijs

Mijns inziens is de enorme prijsstijging van boeken begonnen toen de euro werd
ingevoerd (O&D, 27 juli).

Als fervent boekenkoper verbaasde het mij destijds dat een boek van 19,95 gulden
gewoon 19,95 euro werd! Ik ken geen product waarbij dit zo grof werd toegepast,
nooit heb ik gezien dat een boek van 19,95 gulden voor bijvoorbeeld 10,95 in de
winkel lag, wat dus wel had gemoeten.

Judith Taat, Den Haag

Fenomenaal

Een trieste aanleiding, maar de teksten van Olaf Koens zijn fenomenaal. Je zit
ze met dikke strot te lezen. Chapeau!

Peter van der Schaft, Rotterdam

Trauma

Laten we eens stilstaan bij de mensen die de lichamen uit de lucht hebben zien
vallen en bij wie er lichamen op hun dak en/of in hun tuin terecht zijn gekomen.
Wat moet dat verschrikkelijk zijn, daar houd je toch een trauma aan over? Maar
ja dat zijn geen Nederlanders, hè, dus daar hoor ik niemand over.

Jammer.

H. Muller-Siecker, Nijmegen

Eurlings

Volgens mij wordt er in de berichtgeving over MH17 te snel voorbijgegaan aan de
verantwoordelijken die de route van dit vliegtuig boven dit oorlogsgebied hebben
doen toestaan. Stel dat iemand naar Rusland wil rijden en de kortste (meest
economische) route is dwars door het oorlogsgebied in de Oekraine. Voor honderd
euro meer aan brandstof ben je veilig. Ik denk dat niemand de eerste optie
kiest. Het kan er bij mij niet in dat, gezien het feit dat eerder die week
vliegtuigen zijn neergeschoten boven dat gebied, er niemand wakker is geweest en
de route heeft verlegd. Ik las dat Camiel Eurlings de verantwoordelijkheid van
zich afschuift (een bekend probleem in Nederland). Als hij echt een kerel is,
neemt hij zijn verantwoordelijkheid en dat is schuld erkennen en opstappen.

Hans van der Woerd

Antisemitisme

Helaas wordt islam weer geassocieerd met antisemitisme. Terwijl de Koran juist
verklaart dat Joden ook het eeuwige paradijs zullen binnengaan. De heilige naam
van Mozes wordt minstens honderd keer vermeldt in de Koran en daarnaast zijn de
moslims verplicht om in zijn waarachtigheid te geloven. De Koran erkent ook de
openbaring van de oorsprong van de Torah en de Psalmen van David. De zorg en
liefde die Muhammad gaf aan Joden zorgde ervoor dat Joden ook van hem hielden,
sommigen zouden zelfs zijn hand kussen. Muhammad zou uit respect opstaan wanneer
een rouwstoet van een Jood langs kwam en onderwees hetzelfde aan zijn
volgelingen. Dit is wat Muhammad over Joden onderwees, in woorden en in daad.

Imam Safeer Siddiqui, Nunspeet

Zinloos ruimen

Vorige week is bekend geworden dat minstens 2000 kalveren geruimd zullen gaan
worden omdat in een urinemonster sporen zijn aangetroffen van het antibioticum
Furazolidon. Waarom zo rigoureus? Doe de stallen op slot en wacht af. Het
antibioticum zal in het lijf worden afgebroken en worden uitgescheiden, zodat na
verloop van geruime tijd het kalfsvlees schoon zal zijn. Het komt vanzelf goed.
Vervolgens stoppen met het bouwen van varkensflats, enorme stallen voor tig
kalveren en/of koeien zodat bij een volgende calamiteit niet duizenden dieren
zullen moeten worden afgemaakt.

Marja Willems, Lichtenvoorde

LOAD-DATE: 27 July 2014

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              71 of 180 DOCUMENTS



                                 de Volkskrant

                             26 juli 2014 zaterdag

Route Nostalgique

BYLINE: PETER GIESEN

SECTION: Sir Edmund

LENGTH: 1463 woorden


Reizen: van Parijs naar de Middellandse Zee


Veel langzamer én veel leuker dan de Route du Soleil naar het Zuiden is de Route
Nationale 7. Overvloedig is de romantiek van het verval, maar je treft ook
nieuwe dynamiek aan deze Franse Route 66.

De tafels zijn hoopvol gedekt voor het diner, maar truckersrestaurant Le Mistral
straalt een zekere mismoedigheid uit. Een kapotte ruit is vervangen door een
houten schot. Op de parkeerplaats ter grootte van een voetbalveld staat een
handjevol vrachtwagens. 'Vroeger had ik een mannetje in dienst om het verkeer op
de parkeerplaats te regelen. Moet je nu zien!', zucht patron Thierry Gleize
(49). 'Moeilijk, moeilijk... binnen tien jaar is het hier afgelopen.'



Le Mistral ligt in het Zuid-Franse Lapalud aan de Route Nationale 7, de bijna
1.000 kilometer lange tweebaansweg tussen Parijs en de Côte d'Azur. Ooit was de
Nationale 7 de levensader van Frankrijk. Elke dag denderden vrachtwagens met
groente, fruit en wijn van het Zuiden naar Parijs. In de jaren vijftig en zestig
was de Nationale 7 ook de vrolijkste weg van Frankrijk, de route des vacances
voor miljoenen Fransen die voor het eerst op vakantie naar het Zuiden konden.

Totdat de Nationale 7 overbodig werd door de voltooiing van de Autoroute du
Soleil in de jaren zeventig.

Nu moet Le Mistral het hebben van die paar oude getrouwen die van de snelweg
afslaan. Echte Franse truckers, routiers die van goed eten houden. 'Voor mij is
een fatsoenlijke maaltijd: entree, plat, kaas, dessert', zegt Frédéric Deidier
(49), terwijl hij enthousiast op zijn enorme buik kletst. 'Maar de jonge
generatie chauffeurs gaat liever naar McDonald's.'

De meeste vakantiegangers nemen de Autoroute du Soleil, een ongezellige snelweg
met irritante tolpoorten en karakterloze wegrestaurants. Veel leuker, maar ook
langzamer, is de Route Nationale 7. Veel sterker dan op de Autoroute ervaar je
hoe het landschap langzaam van kleur verschiet, van het sappige groen van de
Bourgogne naar het azuurblauw van de Méditerranée, via het droge geel van de
Provence.

Je ziet ook hoe het leven langzaam uit de Route is weggetrokken. De romantiek
van het verval is overvloedig aanwezig. Verlaten, met gras en onkruid
overwoekerde tankstations. Een reeds lang geleden gesloten hotel met een
verschoten lichtbak die de reiziger een zwembad en kamer met tv belooft. In Tain
l'Hermitage zien we een vervallen garage uit de jaren dertig. G RAGE staat boven
de poort, zoals de Nationale 7 ook veel OTELS en RE TAUR NTS kent. De pompen
staan er nutteloos bij, op een uithangbord wuift een Michelinmannetje naar de
klanten die nooit meer zullen komen.

Toch blijft de Nationale 7 een mythisch traject, een Franse Route 66, aan een
tweede leven begonnen als nostalgische attractie. 'De mensen willen terugkeren
naar een gelukkige tijd', zegt Patrick Henriroux (55), patron van
tweesterrenrestaurant La Pyramide in Vienne. 'Veel mensen leggen de route af per
fiets, op de motor of in een klassieke auto.'

De Nationale 7 is een symbool van naoorlogs optimisme, toen de salarissen elk
jaar omhoog gingen en Frankrijk het modernste land ter wereld was, met zijn
Concorde, tgv en kerncentrales. Voor het eerst trok de gewone man naar het
zuiden, in zijn net aangeschafte 2 CV, Renault Dauphine of Simca Aronde - en een
decennium later in een Citroën Ami of Peugeot 404. 'Parijs wordt een buitenwijk
van Valence, een voorstad van Saint-Paul de Vence', zong Charles Trenet in 1955
in zijn klassieker Route Nationale 7.

'Dertig jaar geleden zat het hier helemaal vol', zegt Claudette Bonin (60),
serveerster van het Relais des Routier in Dordives. Nu zijn een paar tafels
bezet voor de lunch. 'Op drukke dagen hadden we hier enorme files. Er stond
zelfs een gendarme op een rond podiumpje het verkeer te regelen', zegt ze,
wijzend op een totaal verlaten kruispunt. Velen hebben zowaar heimwee naar die
legendarische files van volgepakte auto's die zich door smalle dorpsstraten
wurmden.

In Tain l'Hermitage wordt elk jaar zo'n file nagebootst met klassieke
voertuigen. Vaak dragen chauffeurs en passagiers kleding uit de jaren vijftig en
zestig, terwijl ze begeleid worden door gendarmes in originele uniformen, op
klassieke motorfietsen. Van levensader tot nostalgisch themapark, een
zwartkijker zou in de Nationale 7 een metafoor voor Frankrijk kunnen zien.

Het is een verleidelijk beeld, als je langs talloze kerken en kastelen rijdt,
door stadjes waar geen leven te bekennen is, laat staan enige moderne vorm van
bedrijvigheid. Maar daarmee misken je de dynamiek die je even goed langs de
Nationale 7 aantreft.

'De Route Nationale 7 is nog altijd belangrijk voor ons, omdat ze veel toeristen
aanvoert', zegt Sandro Belle (30), chef de cuisine van het Vineum in Tain
l'Hermitage, een lunchrestaurant en wijnproeverij, twee jaar geleden geopend
door de grote wijnproducent Paul Jaboulet Ainé. De wijn uit het Rhônedal heeft
de afgelopen decennia aan prestige gewonnen door productverbetering en slimme
marketing. De Côtes du Rhône is allang geen onaanzienlijk slobberwijntje meer,
maar een succesvol exportproduct.

'Wij willen een mooie geschiedenis voortzetten', zegt Patrick Henriroux van
sterrenrestaurant La Pyramide in Vienne. Zijn zaak werd in 1923 geopend door
Fernand Point, een culinaire legende die Paul Bocuse en andere topkoks opleidde.
'Monsieur Point was erg goed in marketing. In die tijd lieten veel mensen zich
vervoeren door een chauffeur. Hij beloofde de chauffeurs een gratis maaltijd als
ze hun baas naar zijn restaurant zouden brengen', zegt Henriroux.

La Pyramide was het eerste driesterrenrestaurant in de Michelingids, bezocht
door Hollywoodsterren als Rita Hayworth en Clark Gable. In 1989 nam Henriroux de
zaak over. 'We zijn trots op onze geschiedenis, maar proberen altijd vooruit te
denken', zegt hij. Henriroux opende een hotel en een tweede restaurant waar je
goed kunt eten tegen redelijke prijzen. De beroemdheden komen nog altijd.
Henriroux: 'Een paar dagen geleden hadden we Stevie Wonder nog, na zijn optreden
op het jazzfestival van Vienne.'

De Franse levensstijl blijft een uiterst aantrekkelijk concept waaraan goed
wordt verdiend, zoals Michel Houellebecq constateerde in zijn laatste roman De
kaart en het gebied: luxe, elegantie, goed eten en drinken. Het Duitse reizen
staat in het teken van de haast en de productiviteit: zo snel mogelijk van
Hamburg naar München in een hard geveerde BMW, met een korte stop voor een vette
hap in de Raststätte. De Franse traditie ziet er heel anders uit, zoals de
Britse trendwatcher Stephen Bayley opmerkte. Je rijdt op je gemak over een met
platanen omzoomde tweebaansweg, in een comfortabele auto, bij voorkeur een
Citroën DS. Ondertussen zoekt je passagier in de Michelingids een restaurant
waar je goed en uitgebreid kunt lunchen.

De Nationale 7 past in dit ideaal van slow driving. Je rijdt door plaatsen die
je alleen kent van de borden boven de snelweg. Nevers, Lyon, Valence,
Montélimar. Zo vind je jezelf terug op een warme zomeravond op een pleintje in
de oude stad van Montélimar, bij restaurant Aux Gourmands, waar de ober vertelt
dat de pistachenoten bij de tarte tatin afkomstig zijn van een lokale producent
die maar twee bomen heeft. De hemel van de zomer verjaagt het zuur van de stad,
zong Charles Trenet al: 'Wij zijn gelukkig, Route Nationale 7.'

ART DECO

De Nationale 7 is verbonden met de opkomst van de auto in de jaren twintig en
dertig. Destijds hadden auto's kleine brandstoftanks en gingen ze vaak kapot.
Daarom barst het langs de route van de pompstations en garages, veelal
opgetrokken in een betonnen art-decostijl, destijds het toppunt van moderniteit.
Vele zijn vervallen, sommige zijn gerestaureerd, zoals een klassiek pompstation
in Valence. Het mooiste voorbeeld van deze stijl ligt strikt genomen niet aan de
Nationale 7: de Citroëngarage in Lyon.

NAPOLEON

Napoleon gaf de Route Nationale 7 haar naam. Hij maakte zelf ook gebruik van de
weg. Zo overnachtte hij in de Auberge de la Teste Noire in
Saint-Symphorien-de-Lay, net als Frans I, Rousseau en Rabelais. Het gebouw is
niet meer in gebruik als herberg. In 1814 sliep Napoleon op weg naar Elba in het
Relais de l'Empereur in Montélimar. Dat hotel is een paar jaar geleden gesloten.
Volgens Trip Advisor stond het de laatste jaren bekend om zijn stoffige kamers,
deplorabele ontvangst en gesloten restaurant.

MUSEA

De herinnering aan de Nationale 7 wordt ook levend gehouden in kleine musea,
vaak gerund door vrijwilligers. In een oude garage in Piolenc bij Orange is een
charmant museum gevestigd met oude auto's, foto's, reclameborden en andere
memorabilia. In het Palais des Bonbons et du Nougat in Montélimar is met
klassieke auto's een file opgesteld. In Pouilly-sur-Loire staat Les 200 Bornes,
een pompstation annex hotel-restaurant in oude stijl.

LOAD-DATE: 25 July 2014

LANGUAGE: DUTCH; NEDERLANDS

GRAPHIC: Motel KM500 in Chonas
Collectie Erik Verhaest
Bij Menton
Collectie Erik Verhaest
Advertentie voor een tankstation aan de RN7
Ventimiglia, bij Menton
Collectie Erik Verhaest
Tain l'Hermitage
Foto Bart Koetsier
Le Plessis-Chenet
Collectie Erik Verhaest
Ansichtkaart van de RN7
Collectie Erik Verhaest
Relais du Rozelier, Houdainville
Collectie Erik Verhaest
Tain l'Hermitage
Foto Bart Koetsier
Truckersrestaurant Le Mistral in Lapalud
Foto Bart Koetsier
Musée Mémoire de la Nationale 7
Foto Bart Koetsier

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              72 of 180 DOCUMENTS



                                 de Volkskrant

                              25 juli 2014 vrijdag

Open juist nu de grenzen met Rusland

BYLINE: IMRE WESSELS

SECTION: Opinie en Debat

LENGTH: 532 woorden


Na het tragische ongeluk met vlucht MH17 boven Oekraïne draait de
oorlogspropaganda op volle toeren. De Russische media tracht met alle macht hun
rol in het conflict weg te poetsen. Het Maleisische toestel is niet neergestort
in het gebied dat bezet wordt door pro-Russische separatisten - nee, het is
neergestort in het 'oosten van Oekraïne'. Andere Russische media maken het
bonter door te stellen dat de Oekraïners het toestel hebben neergehaald omdat ze
het aanzagen voor het presidentiële vliegtuig van Poetin.



Ook de Nederlandse media weet al wie er verantwoordelijk is voor de vliegramp.
Zo kopte De Telegraaf de dag na het ongeluk op de voorpagina met 'Moordenaars',
bij een foto van enkele kopstukken van de pro-Russische separatisten. Vandaag
werd er zelfs openlijk gespeculeerd over de mogelijkheid om Nederlandse troepen
te sturen naar het rampgebied.

Wat in ieder geval vaststaat is dat men in de media een sterk optreden wil
richting Rusland. De Volkskrant stelde dat 'het de hoogste tijd is dat de
Europeanen Poetin duidelijk maken dat zijn cynische calculaties niet langer
opgaan'. In de Trouw werd een oproep gedaan om Rusland te boycotten. Een
columnist van de NRC stelde op Politico dat 'Nederland een klein land is, maar
we hebben machtige vrienden, en we maken deel uit van het meest krachtige
bondgenootschap in de geschiedenis'.

Desondanks zijn er weinig concrete voorstellen gedaan over wat er moet gebeuren.
Het lijkt erop dat sancties als een doel op zichzelf gezien worden. Een
onverstandige reactie. Zo hebben decennialange sancties tegen landen zoals Iran,
Cuba en Noord-Korea geen enkele positieve verandering bewerkstelligd. Wat voor
effect hopen mensen te bereiken door economische sancties uit te voeren op
Rusland? En hoe rechtvaardig is het om gewone burgers te straffen voor de daden
van hun regering?

Ik denk dat het doel moet zijn om de kloof tussen oost en west te verkleinen,
terwijl de kloof tussen de Russische regering en haar bevolking juist vergroot
moet worden. Economische sancties hebben juist het tegenovergestelde effect,
omdat zij de vrijwillige interactie tussen oost en west tegengaan.

Als we bruggen willen bouwen met de Russische bevolking dan zouden we
restricties op het vrije verkeer van personen en goederen tegen moeten gaan.
Schaf de visumplicht af en haal de importtarieven op Russische goederen naar
beneden. De kloof tussen het 'wij tegenover zij' is juist wat nationalistische
politici zoals Poetin willen. Vrijheid kan daar een einde aan maken.

Laat meer Russische studenten studeren in Europa, maak het makkelijker om
hierheen te reizen en creëer mogelijkheden voor Russische bedrijven om de
Europese markt op te komen door handelsrestricties weg te halen. Op deze manier
maximaliseer je het contact met de Russische bevolking waardoor zij meer leren
van ons perspectief en onze waarden.

De geschiedenis van economische sancties is een lange geschiedenis van
mislukking. Vrijheid is daarentegen de meest humane, vredige en (op de lange
termijn) effectieve strategie om het 'wij tegenover zij' denken de kop in te
drukken. Laten we vrijheid een kans geven.


Imre Wessels is regionaal campagne coördinator Libertarische Partij.

LOAD-DATE: 24 July 2014

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              73 of 180 DOCUMENTS



                                 de Volkskrant

                             24 juli 2014 donderdag

De prijs van expansie en confrontatie

BYLINE: VEDOMOSTI IS EEN LIBERALE RUSSISCHE ZAKENKRANT.

SECTION: Opinie en Debat; Blz. 27

LENGTH: 461 woorden


Ander commentaar


De bijeenkomst van de Nationale Veiligheidsraad gisteren, die ging over
vraagstukken als de soevereiniteit en nationale integriteit van Rusland, leverde
niet de scherpe uitspraken op die tevoren werden verwacht. President Poetin
benadrukte nog eens de waarden van zijn presidentschap, zonder verder op details
in te gaan.



Een interview van Itar Tass met Aleksej Koedrin, de oud-minister van Financiën
en huidige voorziter van het Comité van Burgerinitiatieven, kunnen we zien als
een aanvulling op de toespraak van de president. Koedrin wees op de hoge prijs
die gewone burgers zullen betalen voor de politiek van confrontatie, op het
gevaar van sancties voor de economie en het land, en hij sprak over de zorgen
onder zakenlieden over de mogelijke isolering van Rusland.

Als we de uitspraken van Poetin en Koedrin gezamenlijk samenvatten, komen we op
het volgende uit: op zijn eigen grondgebied, onbereikbaar voor externe
invloeden, kan Rusland zijn wat het wil - maar ruzie zoeken met de wereld wordt
te duur.

Soevereiniteit zoals Poetin deze begrijpt, betekent de ondoordringbaarheid van
de staat voor externe invloeden. In de huidige, steeds transparantere wereld
wordt 'de notie van soevereiniteit steeds vager'. In het uiterste geval gaat het
dan om 'kleurenrevoluties' en 'staatsgrepen die van buitenaf uitgelokt en
gefinancierd worden', gebruikmakend van 'interne problemen'. Binnenlandse
tegenstellingen, zoals in Oekraïne, zijn een directe bedreiging van de
soevereiniteit.

De staat zal steunen op de burgersamenleving, zei Poetin. De omstandigheden
maken duidelijk wat hij bedoelt. Het was de dag dat een nieuwe wet inzake
persoonlijk dataverkeer werd getekend, en een wet die de straffen voor 'oproepen
tot separatisme' verhoogt. Vlak daarvoor werd bekend dat de oppositie niet mag
deelnemen aan verkiezingen in Moskou en dat organisaties als Memorial nu
'buitenlandse agenten' heten. De burgersamenleving waarop de staat gaat leunen,
is niet het deel dat het land wil splijten (agenten onder invloed van
buitenlandse machten), maar het deel dat eenheid koestert.

Koedrin vulde deze gedachte als volgt aan: 'Het politieke systeem van de
afgelopen jaren strookt niet met het ontwikkelingsniveau van het land. Dat
brengt debatten naar schaduwrijke hoeken waar de besluiten van de autoriteiten
kritisch of soms zelfs zeer kritisch bezien worden.'

De twee delen van de puzzel complementeren elkaar. Het concept van
ondoordringbare soevereiniteit is verantwoordelijk voor het politieke systeem in
het land. De gedachte dat op sommige acties een prijs staat en dat Rusland
eindelijk geconfronteerd wordt met dit prijskaartje is bestemd voor de
buitenwereld.

Vertaling: Julia Bohintsava

Op eigen bodem kan Rusland doen wat het wil, daarbuiten niet

LOAD-DATE: 24 July 2014

LANGUAGE: DUTCH; NEDERLANDS

GRAPHIC: Een pro-Russische militant bij resten van MH17 in Oost-Oekraïne.
REUTERS

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              74 of 180 DOCUMENTS



                                 de Volkskrant

                             23 juli 2014 woensdag

Op banenjacht met een tattoo op je arm

BYLINE: HEDWIG WIEBES

SECTION: Economie; Blz. 25

LENGTH: 1082 woorden


Van voetballers of zangers met een tattoo kijkt niemand meer op, maar hoe zit
het met getatoeëerde accountants, managers of artsen? Door


Op zomerse dagen kun je er niet omheen. Korte broeken en hemdjes bevestigen de
vermoedens: van alle Nederlanders tussen de 18 en 50 zou meer dan een kwart
minstens één tatoeage hebben. Plakplaatjes voor het leven zijn allang niet meer
voorbehouden aan motorbendeleden en bouwvakkers.



Peter Kwint werkte als voorlichter in de Tweede Kamer en is nu gemeenteraadslid
voor de SP in Amsterdam. Op zijn officiële foto piept onder zijn korte mouwen
een randje huid met donkere lijnen vandaan. Hij is het enige raadslid met een
zichtbare tattoo. Een flinke ook: eentje die begint op zijn schouder en eindigt
bij zijn elleboog. 'Het idee is dat we als politici alle mensen
vertegenwoordigen, dat zijn niet alleen mannen in grijze pakken.'

Nu staan SP-leden niet bepaald bekend om hun formalisme, maar is hem nooit
vriendelijk verzocht zijn arm te bedekken? Kwint: 'Op de dag van de beëdiging
vroegen ze voorzichtig of ik toch even een jasje wilde aandoen. Maar dat was ik
toch al van plan.' Het zijn overigens voornamelijk medepolitici die opkijken van
zijn tatoeage. 'Moet dat nou', vroeg iemand van een andere partij me eens. Ja,
zei ik. Toen was het klaar. Zo ouderwets, als mensen denken dat het draait om
hoe je erbij loopt in plaats van wat je zegt.'

Tatoeages kregen hun stigma doordat ze in het Westen van oudsher werden gebruikt
om misdadigers mee te markeren. De tatoeage werd zo het symbool voor
verschoppelingen en een manier om onvrede te uiten over de maatschappij, wat
ertoe leidde dat bendeleden ze juist namen. In de jaren zeventig begon de
'gewone man' ermee. Inmiddels is het niet meer weg te denken uit onze cultuur,
mede dankzij versierde zangers en voetballers.

Vorige maand vond in Amsterdam de tiende internationale Tattoo Convention
plaats. Natuurlijk had het gros van de bezoekers vast geen strafblad, maar een
schaamteloos bevooroordeelde blik leidde wel tot de conclusie dat er niet
bepaald een afspiegeling van de maatschappij rondliep. Organisator Gideo Schory
doet geen onderzoek naar de achtergrond van zijn bezoekers en vindt het moeilijk
daar uitspraken over te doen. 'Mensen komen niet in pak, je weet het niet.
Tatoeages hebben weinig meer te maken met werk en opleiding. Vroeger was je
zeeman en had je een anker, nu is het een kunstwerk. Kijk naar buiten, tattoos
zijn overal. Zelfs in Wehkampreclames.'

Een ander verhaal is de accountancy. Weinig andere branches zijn zo
conservatief, erkent Chris Verreijken, twaalf jaar werkzaam als
assistent-accountant. Hij is de trotse eigenaar van twee volledige 'sleeves' en
enkele grote exemplaren op benen en borst. 'Een paar ervan had ik al tijdens
mijn studie. Er werd toen nog net niet gezegd: wat doe jij eigenlijk hier?' Op
zijn werk hebben de meeste klanten en collega's geen idee. Verreijken vertelt
hoe hij in overhemd naar de tattooshop gaat, de armen gestrekt houdt en de
tatoeëerder streepjes laat zetten tot waar hij mag gaan. Want hoe mooi hij het
zelf ook vindt, niet iedereen is ervan gediend. Zijn tatoeages mogen niet de
aandacht afleiden van zijn expertise, vindt de boekhouder. 'Ik doe dit werk en
dat hoort er nu eenmaal bij.'

Dan de medische wereld. Arts Manouk ('liever geen achternaam') ontvangt geregeld
stomverbaasde en stiknieuwsgierige reacties op het piepkleine figuurtje op haar
voet. 'Artsen zijn best bekrompen. In het ziekenhuis vind je weinig
creatievelingen', aldus Manouk, 'maar aan de andere kant zijn er vast genoeg
getatoeëerde artsen van wie niemand het weet.' Zelf gaat het haar niet om wat de
baas vindt, maar haar patiënten: 'Als arts wil je neutraal blijven.'

Een zichtbare tatoeage kan de kans op een nieuwe baan behoorlijk verminderen,
blijkt uit Schots onderzoek. Leidinggevenden vinden ze verwerpelijk en spreken
van associaties met gangsters en drugsverslaafden. Michelle van Rossenberg heeft
een kleine tatoeage op haar pols en was na haar afstuderen onlangs op
banenjacht. 'Dat ik een paar keer ben afgewezen, komt vast niet door die tattoo,
maar er werd wel altijd naar gevraagd.' Ze werd salesmedewerker voor een
evenementencentrum, een representatieve functie. Ze zorgt daarom dat ze altijd
een jasje bij zich heeft. Verder is haar min of meer duidelijk gemaakt dat meer
tattoos uitgesloten zijn. Zichtbare dan, want binnenkort neemt ze een flink
kunstwerk op haar zij: 'Ja zeg, nu ik werk heb ik eindelijk geld voor mooie,
grote dingen.'

Ondanks dat het de gemoederen flink bezighoudt, hebben maar weinig kantoren een
officieel tatoeagebeleid. Uiteindelijk gaat het - mits je er verzorgd uitziet -
om de inhoud, zegt HR-manager Hans Bergkamp van softwarebedrijf UNIT4. Wel kan
hij zich voorstellen dat leidinggevenden hun persoonlijke voorkeur laten
meetellen tijdens een sollicitatiegesprek. Hij houdt er overigens ook niet van,
maar genoeg van zijn collega's wel. 'Dat ontdekte ik toen we met de zaak in
Spanje waren voor een golftoernooi en na afloop met zijn allen bij het zwembad
lagen. Zeker de helft was voorzien, tot topmanagers aan toe.'

Tatoeages kunnen op je werk ook in je voordeel werken, merkte Anke Laterveer. Ze
heeft er zes, onder meer op haar onderarmen en in haar nek. Toen ze bij de
universitaire opleiding van het VU medisch centrum kon doorgroeien naar de
functie van studievoorlichter leek dat haar geen optie. 'Ik kleed me ook nog
eens opvallend, draag rode lippenstift en heb jarenvijftighaar. 'Jullie willen
mij niet hebben', zei ik. Maar ze wilden uitstralen dat iedereen welkom is en
vonden mijn tatoeages juist leuk.'

Lijfspreuk

De brede verspreiding van tatoeages vormt ook het onderwerp van de
BNN-documentaire Lijfspreuk die in november verschijnt. Maker is popjournalist
Leon Verdonschot, zelf bezitter van 'vrij veel' tatoeages. Hij komt in zijn
zoektocht genoeg getatoeëerde hogeropgeleiden tegen, zegt hij. 'Dan wordt
duidelijk dat tatoeages niet alleen gaan om namen van overleden hondjes. De
weinige programma's die er zijn over dit onderwerp geven het idee dat ze zijn
voorbehouden aan mensen met een IQ lager dan 40.'

Stalin, Roosevelt en Churchill

Nadat zeelieden het fenomeen hadden meegebracht uit verre oorden waren tatoeages
een tijd een elitaire bezienswaardigheid. In het verleden hebben vrij veel
prominenten zich laten tatoeëren. Onder anderen de Engelse koningen Harold II en
Edward VII en de Russische tsaar Nicolaas II. Maar ook Stalin, Roosevelt en
Churchill hadden er eentje.

LOAD-DATE: 22 July 2014

LANGUAGE: DUTCH; NEDERLANDS

GRAPHIC: Claudie de Cleen

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              75 of 180 DOCUMENTS



                                 de Volkskrant

                              22 juli 2014 dinsdag

Haatmail voor Nederland-Rusland Centrum

BYLINE: VAN ONZE VERSLAGGEEFSTER LIDY NICOLASEN

SECTION: Ten Eerste; Blz. 9

LENGTH: 470 woorden


Voor het eerst sinds zijn bestaan heeft het Nederland-Rusland Centrum in
Groningen haatmail toegestuurd gekregen. Het centrum heeft zich daarop
genoodzaakt gevoeld op de website een verklaring te plaatsen waarin medeleven
met de slachtoffers van de vliegramp in Oekraïne wordt betoond en alle vormen
van geweld tegen onschuldige burgers wordt veroordeeld.

Het centrum heeft onderdak bij de Universiteit van Groningen en stimuleert
contacten tussen bedrijven, overheid en culturele instellingen van Rusland en
Nederland. Het is niet voor het eerst dat de betrekkingen tussen beide landen in
de knel raken, maar volgens staflid Nicolaas Kraft van Eermel leidde dat nog
nooit tot enige vorm van agressie tegen het centrum.

Het centrum kreeg niet alleen haatmail. Op de eigen Facebook-pagina plaatsten
onbekenden de naam, toenaam en adres van Maria Poetin, de dochter van de
'Russische terrorist' Poetin, die in Nederland woont. De gebeurtenissen staat
niet op zichzelf, zegt Kraft van Eersel. 'Berichten op Twitter, Facebook en in
kranten hebben een sterke anti-Russische teneur. Die komt niet zomaar uit de
lucht vallen. Het hele jaar zijn er akkefietjes geweest. Er is telkens een
negatieve tendens. Het is voor het eerst dat wij ermee worden geassocieerd. Mij
verbaast het ook. We zijn een wetenschappelijke instelling. De mail lijkt
afkomstig van gewone Nederlanders die hun emoties kennelijk kwijt moesten.'

Nederland telt een groot aantal Russische delicatessenwinkels. 'Het is maar één
keer gebeurd dat hier iemand binnenkwam die begon te roepen: het is jullie
schuld. Verder heb ik in de winkel niet veel gemerkt van de anti-stemming tegen
Rusland. Het kan ook niet. Ik werk en woon hier al 25 jaar gelukkig', zegt de
eigenaar van een Russische winkel in Amsterdam.

Russische toeristen zijn niet populair bij Nederlanders. Ze zijn te luidruchtig
en te vaak dronken, is het algemene oordeel. Omgekeerd is Nederland als
vakantieland wel populair bij de Russen. Uit cijfers van het Nederlands Bureau
voor Toerisme NBTC blijkt dat vorig jaar ruim 200 duizend Russische toeristen
naar Nederland kwamen, ongeveer 20 procent meer dan het jaar ervoor. Tot 2018 is
er een jaarlijkse groei van gemiddeld 8 procent te verwachten. De Russische
toerist is relatief jong en afkomstig uit de grote steden.

'In de reiswereld merken we dat Rusland gevoelig ligt', zegt Mireille Kenter,
marketingmanager van SRC-Cultuurvakanties, vanouds een organisatie met veel
Ruslandreizen. 'Sinds vorig jaar zien we dat het aantal boekingen terugloopt. De
vliegramp kan nog niet van invloed zijn geweest, maar de perikelen rondom de
oorlog in Oekraïne en de bezetting van De Krim wel. Ook zaken rond de aanloop
naar de Olympische Spelen en het Russische homobeleid kunnen ervoor hebben
gezorgd dat onze reizigers minder vaak naar Rusland willen.'

LOAD-DATE: 21 July 2014

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              76 of 180 DOCUMENTS



                                 de Volkskrant

                              21 juli 2014 maandag

De democratie als lege huls

BYLINE: RENÉ CUPERUS IS CULTUURHISTORICUS.

SECTION: Opinie en Debat

LENGTH: 760 woorden


Column


Kun je een democratie, een vertegenwoordigende democratie, bouwen op 16,8
miljoen narcistische individualisten? En wat blijft er over van een
verzorgingsstaat als je die, volgens het recept van de participatiesamenleving,
uiteenrafelt in 16,8 miljoen mini-verzorgingsstaatjes - net zoveel
verzorgingsstaatjes als er Nederlandse inwoners zijn? Hoeveel narcisme kan een
samenleving verdragen?



Dit zijn vragen die opgeroepen worden door het fraaie zomernummer van De Groene
Amsterdammer over 'Me, my selfie and I'. Mooie reportages en beschouwingen over
de lol en narigheid van onze over-geïndividualiseerde samenleving. Zeker bij je
vakantieboeken stoppen, die Groene, met Kim Kardashian al selfie-end op de
cover.

Maar wacht even. Stop tussen je verantwoorde literaire thrillers en
achterstallige romans (Pier en Oceaan!), ook een klein boekje dat één van de
beste politiek wetenschappers van ons land ons postuum heeft nagelaten. Ik doel
op Peter Mair, de van oorsprong Ierse politicoloog die langjarig hoogleraar in
Leiden was. Hij overleed in 2011 op 60-jarige leeftijd in zijn geboorteland. Het
boek dat hij ons in onafgemaakte versie naliet, heet Ruling the Void. The
Hollowing of Western Democracy. Het is een alarmerend statement geworden. Waard
om te overpeinzen op een vakantiestrand naar keuze.

Mair poneert de ruige stelling dat onze democratie een 'democratie zonder demos'
is geworden. De democratie is verlaten. Door burgers én politici. Er is sprake
van een wederzijdse onthechting. Burgers willen zo weinig mogelijk last van de
politiek; politici willen zo weinig mogelijk last van burgers. En zo wordt onze
democratie een lege huls. Aanbeden door een ieder als heilig beginsel, maar in
wezen niet meer daadwerkelijk gepraktiseerd. Wat rest is de grote leegte, de
leemte, the void.

Mair's argumentatie is complex en fijnzinnig. De langzame dood van de
partijendemocratie speelt daarin een sleutelrol. Mair, die een groot
partijen-expert was, laat zien dat politieke partijen in de afgelopen decennia
totaal van karakter zijn veranderd. Waren ze vroeger de cruciale
verbindingsschakel tussen staat en maatschappij, de plek waar belangen en
opvattingen van bevolkingsgroepen in de politiek konden doorklinken,
tegenwoordig zijn politieke partijen opgehouden burgers te vertegenwoordigen.
Burgers zien de partijendemocratie niet langer als deel van hun eigen wereld. En
politieke elites trekken zich, in paniek geraakt door de grillige ondankbaarheid
van het electoraat, terug in de beleidswereld van de technocratie. Alleen in
verkiezingscampagnetijd spreekt men de burgers slaafs en opportunistisch naar de
mond, maar dat heeft weinig effect op het feitelijk gevoerde beleid.

Als gevolg van die dubbele beweging zijn politieke partijen, naar een fraai
beeld van de Leidse politicoloog Rudy Andeweg, agentschappen van de staat in de
maatschappij geworden, in plaats van bruggenhoofd van de samenleving in de
staat. De partij als spindoctor van de technocratie, niet langer spreekbuis van
gewone burgers. Mede hierdoor heeft het populisme zich als onkruid zo welig
kunnen ontwikkelen in het democratisch vacuüm.

Politieke partijen stonden altijd voor een combinatie van 'government for the
people' en 'government by the people'. Maar die laatste dimensie van
semi-soevereine volksinvloed is volgens Mair bezig te verdwijnen. Vooral de
Europese Unie is één groot experiment in 'democratie zonder demos'. Door
eurocratische experts worden politiek en bestuur te belangrijk gevonden om aan
gekozen politici en grillige kiezers over te laten. Zo verdampt de democratie.

Misschien was Peter Mair iets te somber. Zeker is dat we in een rare
overgangstijd leven, of we dat nu, met De Groene, een neo-narcistisch tijdperk
noemen of niet. De malaise der politieke partijen geeft aanleiding tot
democratisch pessimisme. Maar is er niet veel meer sprake van een politieke dan
van een maatschappelijke crisis? In de samenleving vibreren ondernemingsgeest en
sociale netwerken. Dat heeft zich nog allesbehalve vertaald in de politiek, in
een creatieve vernieuwing of vervanging van de aloude partijendemocratie.

Wie weet leidt de dynamische netwerksamenleving die zich nu aan het ontwikkelen
is tot onvoorziene verfrissingen van onze democratie. Op een manier die we ons
nu nog niet kunnen voorstellen. Hopelijk is het alarmerende pessimisme van Peter
Mair te voorbarig geweest. Maar zijn angstbeeld van een democratie zonder demos
is het overdenken waard. Op een vakantiestrand naar keuze.

Politieke partijen zijn opgehouden de burgers te vertegenwoordigen

LOAD-DATE: 20 July 2014

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              77 of 180 DOCUMENTS



                                 de Volkskrant

                             19 juli 2014 zaterdag

Aircostaat

BYLINE: OLAF TEMPELMAN

SECTION: Sir Edmund

LENGTH: 3880 woorden


Reizen: Aardse paradijzen (5): Singapore


Zijn zoektocht naar aardse paradijzen brengt Olaf Tempelman in Singapore en dat
vindt bijna iedereen er logisch. De Aziatische stadsstaat komt op vele
ranglijstjes als beste uit de bus. Behalve op dat van democratie, maar is dat
niet een overschat fenomeen?

Zo groot als de overeenkomsten tussen landen zijn op hun luchthaven, zo groot
zijn de verschillen meteen daarbuiten - ineens is de airco kapot, de chauffeur
bezweet, de wc vies, het asfalt gebarsten, de graffiti omnipresent. Luchthaven
!= land. Dat is een wet die zich kan meten met die van de zwaartekracht,
althans: nagenoeg. Want wie in Singapore niets raars doet, blijft rondlopen in
een gekoeld universum met glimmende vloeren, fraai aangelegde klaterfonteinen en
prachtwinkels met parfummeisjes met witte tanden die altijd vriendelijk zijn als
je creditcard het doet. Een tropisch klimaat? Hier merk je er nauwelijks meer
van dan wanneer je uit het vliegtuig in de vliegtuigslurf stapt - een warm en
vochtig intermezzo tussen werelden van airco.

Singapore. In dit paradijs zijn tunnels en ondergrondse passages gevrijwaard van
urinegeuren, gekalkte slogans en zwervers. De man die daarginds in 's werelds
snelste en schoonste metro op de grond zit, is geen bedelaar, dat is een
vermoeide toerist, kijk maar naar zijn iPad. Op wildplassen staan hier flinke
straffen, echter: dankzij 's werelds hoogste dichtheid aan openbare wc's -
altijd glimmend, altijd gratis - hoeft niemand ontberingen te lijden met volle
blaas. Let op het arty design van publiek sanitair, vaak zijn er buitenlandse
ontwerpers voor ingehuurd.

Voor de architectonische extravaganza in het Central Business District ofwel het
CBD - afkortingen van drie letters zijn een specialiteit van het huis - waren
nog grotere budgetten beschikbaar. Hier liggen over de top wolkenkrabbers en
experimentele bouwsels in de vorm van vissen met reusachtige schubben. Rem
Koolhaas bouwt hier ook. Imposant onder imposante gebouwen is het Marina Bay
Sands oftewel het MBS van de hand van Moshe Safdie, drie enorme wolkenkrabbers
met een schip erop. Het kostte 8 miljard euro en is elke avond het centrum van
lasershows.

En dan die vuilniswagens. Dit is Napels niet: vandaag, morgen, overmorgen en op
Eerste Kerstdag wordt vuilnis ingezameld. Wees niet bang dat je schoen aan het
marmer blijft plakken. Singapore kent een openbaar kauwgumverbod. De schepper
van dit paradijs, Lee Kuan Yew oftewel LKY, pareerde klachten van mensen die het
kauwen van kauwgom met creativiteit associëren met een tijdloos aforisme: 'Wie
niet kan nadenken als hij niet kauwt, moet eens een banaan proberen.'

Singapore. De schoonste straten, de laagste criminaliteit, de hoogste
topsalarissen, de meeste shoppingmalls, het vaakst Chanel, Armani en Louis
Vuitton in het straatbeeld - plus creditcardvretende namen als Ermenegildo
Zegna, Maria Grachvogel en Diane von Fürstenberg. Singapore paart 's werelds
hoogste shoppingmall-dichtheid aan een van 's werelds grootste hoeveelheden
groen. Milieuvrienden kunnen de duimen omhoog steken. Op een steenworp afstand
van de grootste malls liggen de mooiste botanische tuinen ter wereld met een
stuk regenwoud dat als enige ter wereld toegankelijk is voor rolstoelers en
bankjes heeft voor ouden van dagen. Singapore: dat is van alles het beste.

'Ze zijn dol op statistieken en rankings', zegt een diplomaat. 'Ze streven
bewust naar de nummer-één-positie in al die klassementen.' Singapore werd door
Transparency International meerdere malen uitgeroepen tot minst corrupte staat
ter wereld, voerde de PISA-onderwijsindex aan en wint jaarlijks prijzen voor
makkelijk en efficiënt zakendoen.

Competitie begint op deze plek in de baarmoeder. 'Al tijdens hun zwangerschap
zetten moeders van die speciale koptelefoontjes op hun buik om hun Einsteintje
te trainen', zegt een expat. 'Bij de geboorte moet zo'n baby al op voorsprong
staan.'

Singapore. Het was het eerste aardse paradijs waar nagenoeg elke geïnterviewde
meteen begreep waarom de plek was geselecteerd voor deze serie.

Een expat met twaalf jaar Singapore-ervaring: 'Ik heb hier een fantastisch
leven. Alles kan, alles mag. Nergens kun je zo makkelijk een bedrijf oprichten,
nergens kun je zo makkelijk zo veel mooie dingen doen. Je kunt eten in de beste
restaurants van Azië, racen met een dragonboat, feesten tot in de ochtend, 's
nachts op safari, joggen in de jungle. Het klimaat is heerlijk. En als je je
telefoon in de taxi laat liggen, heb je hem binnen een uur terug.'

Chu, kraandrijver in de haven met een modaal Singaporees inkomen: 'Ik ga een
paar keer per jaar vissen op de Maldiven of met het gezin naar Thailand en dan
zie je hoe groot het verschil met de rest van Azië is. De meeste mensen daar
zijn arme sloebers.'

Mahmud Bilal, gastarbeider uit Bangladesh en aircomonteur: 'Ik verdien in
Singapore 1.600 dollar (900 euro) per maand en daar onderhoud ik zes mensen van
in Bangladesh. Ik werk zes dagen per week veertien uur. Ik heb vaak spoedklussen
's nachts. Als de airco hapert, haperen de Singaporezen. Ze kunnen niet zonder.'


De laagstbetaalde is de enige die met zijn hele naam de krant in gaat. Hoe hoger
in het paradijs, hoe meer prijs wordt gesteld op anonimiteit.

Ook een paradijs kent een hiërarchie. Het Paradiso van De goddelijke komedie
kent negen hemelkringen, Dante bezoekt ze van laag naar hoog. Doe je dat in
Singapore, dan ontdek je dat elke kring zijn eigen mall heeft. Ben je een
Bengaalse gastarbeider, dan beproef je op zondagmiddag, je enige vrije, je geluk
in Mustafa's Place in het stadsdeel Little India, waar het dringen is voor
goedkope stoffen en curry's, en waar mensen met een armlastig uiterlijk goed
worden gefouilleerd.

Ben je een in Singapore geboren Chinees, Indiër of Maleisiër, dan heb je meestal
voldoende geld voor een middenklassemall als de CapitaMall of het Singapore
Plaza, die altijd een Mango en een Zara hebben, en een foodcorner met een Soup
Master, een Asian Delight, een Yong Tow Foo en een Mala Hotpot. In Singapore
komen alle volkeren van oostelijk Azië samen, en al hun keukens.

Boven in het paradijs liggen de malls van Singapore's beroemdste winkelstraat,
de Orchard Road. Om hier goed inkopen te kunnen doen, moet je tot de filthy rich
behoren. Die groep is in Singapore geen kleine minderheid. Let in deze malls op
de vele witte mannen die achter Aziatische schonen aansjokken die de creditcard
hanteren. Veel klandizie hier bestaat uit rijken uit de regio. Non-fictie:
Indonesische, Chinese en Indiase kapitaalkrachtigen vliegen 's ochtends in voor
een medische scan of een neuscorrectie, struinen 's middags Orchard Road af en
stappen 's avonds weer met volle tassen op het vliegtuig, na vanaf het terras
van een bovengemiddeld geprijsd restaurant in het CBD nog even de lasershow van
het MBS te hebben meegepikt. Een bezoek kan worden uitgebreid met een
nachtsafari in de Singapore Zoo, een ontbijt met orang-oetans of een bezoek aan
de spectaculaire Onderwaterwereld. Een soort Disneyland, wordt Singapore wel
genoemd. Ook correct is: Disneyland met de doodstraf.

Het kan niet anders of de Maleisische autoriteiten zijn verantwoordelijk voor de
tonnen afval die drijven op de Straat van Johore. Op de brug over het
zeestraatje dat Singapore van Maleisië scheidt, staan touringcars vast bij
checkpoints. De bussen zitten vol Maleisiërs die 's ochtends het paradijs in
mogen en er 's avonds weer uit moeten. In één maand verdienen ze met
schoonmaakwerk in Singapore meer dan in een jaar in het moederland.

Singapore, eilandstaatje, is geografisch gezien de punt onder het uitroepteken
van het Thais-Maleisische schiereiland van Zuidoost-Azië. Gateway to Asia is de
oude bijnaam, de Britten waren er lang de baas. Toch is dit geen plek die louter
vanwege zijn gunstige ligging in een paradijs transformeerde. Die paradijsstatus
is, kun je zeggen, afgedwongen door een paradijsbouwer, L(ee) K(uan) Y(ew),
Singapore's leider in ruste, 90 lentes jong. Singapore's staatskranten volgen
zijn gezondheidstoestand als de Zuid-Afrikaanse dat deden met die van Nelson
Mandela. Elke boekhandel heeft zijn portie LKY voorin staan, The Wit and Wisdom
of Lee Kuan Yew, The Grand Master's Insight en natuurlijk de memoires van de
grote meester, From the Third World to the First - The Singapore Story
1965-2000. Voorwoord door boezemvriend Henry Kissinger.

Wat zou Singapore zijn geweest zonder LKY? Ouderen in de eilandstaat kunnen je
vertellen dat dit een drassig en armlastig oord was toen LKY na de breuk met
Maleisië in 1965 het roer stevig in handen nam en Singapore met good governance
opstuwde in alle indexen, statistieken en klassementen. LKY dwong een drastische
modernisering af, LKY zorgde voor optimale condities voor het westerse
bedrijfsleven, LKY maakte Singapore tot financieel hart van Azië, LKY wist
corruptie nagenoeg uit te bannen, ja, ook met stokslagen en de strop.

Uit het oeuvre van LKY: 'Ik geloof niet dat verkiezingen goed bestuur in de hand
werken, vaak tonen ze een zekere zwakheid van geest - elke keer als de wind
draait of de media mensen iets wijsmaken, moet je je koers gaan bijstellen.'
Democracy it ain't. Nou en? Democratie en vrijheid zijn overschatte
geloofsartikelen waar het Westen wereldwijd mee leurt, maar die landen die er
niet klaar voor zijn een hoop narigheid bezorgen. Zegt prof. dr. Kishore
Mahbubani, rector van de LKY School of Public Policy, daarvoor Singapore's
ambassadeur bij de VN. In Mahbubani's boek De eeuw van Azië vinden we het beleid
van LKY intellectueel ingebed. Het begrip vrijheid, zegt Mahbubani, is een
gelaagd begrip dat door het Westen simplistisch wordt gebruikt.

Wat hebben mensen aan vrijheid als ze niet te eten hebben of als het op straat
levensgevaarlijk is? Neem Irak. Nagenoeg alle inwoners hadden nog liever de
repressie van Saddam dan de democratie van nu. Kijk ook naar Afrikaanse landen
waar mensen amper te eten hebben en waar verkiezingen steevast zorgen voor
bloedbaden. De wet van Mahbubani: éérst moeten mensen vrij zijn van honger, dán
vrij zijn van oorlog en gevaar, dán vrij zijn om een eigen beroep te kiezen en
voldoende welvarend te worden. Als aan die voorwaarden is voldaan, komt
politieke vrijheid in beeld.

Dat is een te billijken redenering, vooral als democratie het eindstation
blijft. Maar daarover is Mahbubani ambivalent. 'Het eigenbelang van westerse
politici die gekozen willen worden, weegt voor hen altijd zwaarder dan hun
morele verantwoordelijkheid.' Democratie zorgt al te vaak voor vervelend
geharrewar, inefficiëntie en kortetermijndenken. Politici zien verkiezingen
naderen en deinzen terug voor lastige beslissingen. Dan Singapore, waar
verkiezingen formaliteiten zijn die de club van LKY steevast met royale
percentages afsluit. Omdat de leiders geen kiezers hoeven te paaien, kunnen ze
verstandig beleid voor de lange termijn uitstippelen. Dacht u dat Singapore zo
hoog had kunnen scoren in ecologische klassementen als kiezers die reusachtige
belastingen op auto's en benzine hadden kunnen wegstemmen? Dacht u dat Chinezen,
Indiërs en Maleisiërs vreedzaam zouden samenleven als ze hun eigen partijen
hadden kunnen oprichten? Dacht u dat het westerse bedrijfsleven in Singapore in
een gespreid bedje was gestapt als kiezers alles hadden mogen goedkeuren?

Kishore Mahbubani (65) is in het Westen behalve een graag geziene gast ook een
goed lopend auteur. Het is verleidelijk een verband te zien met de internetfora
waarop westerse mannen en vrouwen klagen over hun harrewarrende politici met
slappe knieën, gekozen inderdaad. Een paar jaar geleden publiceerden de jonge
Nederlandse journalisten Marten Blankesteijn en Irene de Zwaan De grote
dictatortour. Ze hoorden een topondernemer de democratie flink kraken:
'(Westerse) politici zijn alleen maar bezig met gekozen te worden.' Dan de
dictatuur: 'Het is een ontzettend snelle en efficiënte manier van besturen.' De
auteurs: 'Terug in Nederland zien we Balkenende en de zijnen er alles aan doen
om zijn gelijk te bevestigen.' Ze sluiten af met een pleidooi voor 'een dictator
zoals de dictator ooit bedoeld was. Niet een corrupt, machtsbelust mannetje,
maar een daadkrachtige bestuurder.' LKY, honderd procent.

Dr. Chee Soon Juan, neuropsycholoog: 'In de wetenschap was ik gewend vragen te
stellen. Aan alle innovatie liggen vragen ten grondslag. Ik dacht: waarom mag je
in Singapore geen vragen stellen? Ik ben de tel kwijtgeraakt hoe vaak ik in de
gevangenis heb gezeten, meer dan tien keer. Het was niet alleen dat LKY geen
tegenspraak duldde, hij vatte kritiek persoonlijk op.'

Op het metrostation Ang Mo Kio ben je tien haltes verwijderd van de prachtbouw
van het financiële centrum. Psychologisch bedraagt de afstand lichtjaren. Hier
staan eindeloze hoeveelheden genummerde systeemflats. Dat er incidenteel eentje
slecht in de verf zit, komt, zo wil het hardnekkige gerucht, omdat bewoners daar
'verkeerd' stemden, op de semiclandestiene oppositie. Te verifiëren is dat
lastig. Laat in de buurt van een niet-geverfde flat de naam 'Dr. Chee' vallen en
je krijgt een lachje of 'geen commentaar'. Voor dit verhaal werd een aantal
Singaporese families benaderd voor een gesprek over hun dagelijks leven. Ze
bedankten allemaal beleefd: niemand wilde in een stuk waarvoor ook Dr. Chee zou
worden geïnterviewd.

De Democratische Partij van Singapore huist 4 kilometer van de verre metrohalte.
Er is geen huisnummer, er zit geen bordje op de deur. Gelukkig weet de visboer
in de straat waar Dr. Chee zetelt. Een sjofele trap voert naar een appartementje
waar net vis is gebakken, in het gangetje staan twee aftandse stoelen. Op een
daarvan neemt een magere bebrilde man plaats. Dit is Singapore's
oppositieleider, de man aan wie LKY en zijn opvolgers veel tijd spendeerden en
persoonlijke aanvallen wijdden, en die ze, ook heel letterlijk, naar de marge
van de samenleving verbanden.

Chee Soon Juan: 'Een paar maanden nadat ik actief was geworden in de
Democratische Partij werd ik van de universiteit ontslagen. Ik vocht de
beslissing aan en werd veroordeeld tot een boete van een half miljoen. Mijn
vrouw en ik moesten alles verkopen wat we bezaten. Later werd ik opnieuw
veroordeeld tot een half miljoen. Dat konden we niet betalen en dus werd ik
bankroet verklaard. Een beproefde tactiek. Wie bankroet is, mag niet meedoen aan
verkiezingen. Iedereen die het de laatste dertig jaar opnam tegen het regime,
overkwam hetzelfde: vervolging, faillissement, verstoting.'

Waarom een universitaire carrière opgeven om oppositie te voeren in een
paradijs? 'Wat u ziet, is oppervlakte. In bijna alle successen van Singapore is
repressie een ingrediënt. Singapore maakt een dynamische indruk, maar alles wat
dynamisch is in Singapore, is geïmporteerd. Er is geen eigen innovatie, geen
eigen creativiteit. U ziet multi-etnische harmonie? Vreedzame co-existentie van
volkeren en religies? Het is buitenkant. Gevoelens worden niet uitgesproken,
maar onderdrukt. Er is hier geen vrije pers, geen vrij debat. Materialisme is
een uitlaatklep, de shopping mall is voor veel mensen the great escape.'

In De eeuw van Azië herinnert Kishore Mahbubani zich de vreugde die hem
overspoelde toen ze thuis een wc kregen die je kon doortrekken. Nu heeft
Singapore malls vol marmeren toiletten. Een grotere welvaartsprong werd in de
geschiedenis zelden vertoond. En Singapore heeft zijn lessen doorgegeven aan de
rest van het continent. Azië, bevrijd van een anti-materialistische
boeddhistisch-taoïstische erfenis, is bezig aan een inhaalslag waarin het de
westerse wereld materieel gaat overtreffen. Voorspelt Kishore Mahbubani.

Een diplomaat: 'Voor Singaporezen telt de hoogte van hun salaris veel zwaarder
dan voor westerlingen. Het gebeurt vaak dat westerse ondernemers hier hun beste
mensen kwijtraken omdat ze ergens anders 100 dollar meer kunnen verdienen. Er
bestaat nauwelijks zoiets als loyaliteit aan een bedrijf.'

Een expat: 'Statusgevoeligheid is in Singapore extreem. Meisjes hebben drie
maandsalarissen over voor een tas van Louis Vuitton, omdat ze daarmee deel gaan
uitmaken van een andere klasse. In de dure wijken laten Singaporezen hun
Filipijnse werkster twee keer per dag buiten hun BMW wassen, alleen maar voor de
status. Er wonen hier westerlingen met enorme salarissen, maar toch zouden die
hun bedienden zoiets nooit laten doen. Singaporezen willen ook altijd weten aan
hoeveel van de vijf C's je voldoet.'

De vijf C's: cash, creditcard, club, car, condo. De club is vaak een golfclub
met flinke lidmaatschapstarieven. De car is vanwege de belastingen in Singapore
geen speeltje van de gewone man. En wie in een condo woont, een luxeflat met
zwembad die doorgaans dicht bij het centrum ligt, is de systeemflat ontstegen.
Condo's hebben ook allemaal eigen namen à la 'The Cosmopolitan' of 'Paradise
View', om ze extra te onderscheiden van de genummerde systeemflats in
buitenwijken als Ang Mo Kio waar de oppositie huist.

Vóór hij politiek actief werd, was Chee Soon Juan een van Singapore's jonge
veelbelovende wetenschappers. 'Het was een weloverwogen besluit me bij de
oppositie aan te sluiten. Ik wist wat de reactie van het regime zou zijn. Als je
het spel meespeelt, word je beloond. Als je weigert een muilkorf om te doen,
word je gepest. Maar het verlies van privileges is een kleinigheid vergeleken
bij het inleveren van je vermogen zelf na te denken en in waarheid te leven.'

In waarheid leven - die term gebruikte Václav Havel vroeger ook. Havel werd ook
om de haverklap gearresteerd. Hij was ook krap behuisd toen hij nog een paria
was van de Sovjetvazallen in Praag. En ook voor zijn politieke kansen gaf bijna
niemand voor 1989 een cent.

Verschillen tussen Havel en Dr. Chee bestaan er eveneens. De laatste voert
oppositie in een financieel-economische toplocatie waar het internationale
bedrijfsleven hoge cijfers aan geeft én: waar de meeste autochtonen het gevoel
hebben niet slechter maar beter af te zijn dan de verre omgeving. Weinig
bestendigt het psychologische gevoel dat een plek 'goed' is meer dan gegadigden
bij de poorten. Singapore, weet elke inwoner, is gewild.

Zelfs op een doordeweekse ochtend met tropische stortbuien ogen Singapore's
genummerde systeemflats fraaier dan hun communistische equivalenten op de
mooiste propagandafoto's. Op twintig, dertig of veertig hoog hangen vrouwen de
was buiten aan een soort lange vlaggestokken.

Geen van die vrouwen is Singaporees. Bijna elke gewone Singaporese familie kan
zich een Filipijnse huishoudster, 'een Flippo' permitteren, die kookt, boent en
wast. Bijna elke gewone Singaporees kan midden in de nacht een Bengaal, 'een
Bangla', laten opdraven als de airco een raar geluid maakt. Bangla's werken voor
een rotloon, Flippo's zijn soms zo wanhopig dat ze van 23 hoog briefjes naar
beneden gooien: help me, ik ben al een jaar niet buiten geweest. Maar bij de
poorten van het paradijs staan landgenotes te dringen om hun baantjes in te
pikken.

Een expat: 'Als je Singapore echt wil begrijpen, dan moet je ophouden het als
een staat te zien. Het heet de Republic of Singapore, maar het is Singapore
Corporate Limited. Het staatsapparaat functioneert als een bedrijf, de raad van
bestuur is gefixeerd op winstcijfers, de CEO gaat als het nodig is over lijken.
Werk je hard voor de firma, dan krijg je een mooi salaris. Stel je de autoriteit
van de CEO ter discussie, dan vlieg je eruit.'

Bedrijven heb je in soorten. Singapore Corporate Ltd. is geen bedrijf als Google
Inc., met een creatieve afdeling waar mensen een paar dagen per week rare dingen
mogen uitproberen. De paradox van Singapore is dat de leiding geen interne gekte
toestaat, maar wel dingen binnenhaalt die zich elders in vrijheid hebben kunnen
ontwikkelen. Experimentele architectuur, avant-gardistische kunstcollecties,
spectaculair entertainment - allemaal uitvloeisels van andermans vrijheid
waarmee het eigen huis wordt gedecoreerd.

'Wat je in Singapore mist', zegt een diplomaat, 'dat is een beetje eigen
anarchie, een beetje eigen gekte.'

Zie het vooral niet aan voor een inflexibele dictatuur, zeggen alle
buitenlanders die er langer zitten. De leiding is slim, die probeert wel
degelijk in te spelen op wat onder de bevolking leeft. Dat jongeren meer
vrijheid willen, is een feit waar de top zich terdege bewust van is. Er zijn
kleine veranderingen. Westerse films, bijvoorbeeld, worden nauwelijks meer
gecensureerd. Als er vroeger in een Hollywoodfilm coke werd gesnoven, werd de
film in Singapore netjes drugsvrij gemaakt.

Een voormalig expat herinnert zich een jonge Singaporese collega, arts, die als
ex-dienstplichtige op herhaling moest en 'medisch toezicht' moest houden bij het
toedienen van stokslagen aan gevangenen. Hij kwam geschokt terug. Dat
lijfstraffen 'nuttig, heilzaam en effectief' zijn, zoals de grote meester LKY
schrijft, is geen idee dat bij zijn klein- en achterkleinkinderen ingang vindt.
Evenmin trouwens als een geheven vingertje op een marmeren toilet. Wie weet
begint Singapore's perestrojka bij het plassen. De roemruchte bordjes met '150
Singapore dollar boete bij niet doortrekken!' zijn in veel openbare wc's
weggehaald.

YOU'RE A GREAT WAY TO FLY

De beroemdste reclameslogan uit de geschiedenis van de luchtvaart, de duurste
promotiecampagne, de meest iconische stewardess: ook wie nooit met Singapore
Airlines heeft gevlogen, kent de tandpastawitte glimlach van de Singapore Girl
en haar refrein 'You're a great way to fly'. Vóór de komst van de Singapore Girl
hield geen stewardessenglimlach een intercontinentale vlucht lang stand, zeggen
ze. Het verhaal dat deze stewardess in 1972 werd gelanceerd omdat Lee Kuan Yew
zich ergerde aan de luiheid en gemakzucht van Europese stewardessen, is
apocrief. Feit is dat de Singapore Girl een revolutie in de luchtvaart in de
bewerkstelligde. Gehuld in een door de Franse ontwerper Pierre Balmain
gestileerde versie van de traditionele Sarong Kebaya, verpersoonlijkte zij de
overtreffende trap van Aziatische hoffelijkheid en verwennerij. Garuda Airlines,
Emirats en Etihad kopieerden haar charmes tot in de details. Singapore Airlines
blijft een van 's werelds hoogst gewaardeerde luchtvaartmaatschappijen, en een
van 's werelds duurste.

VOORBEELD VOOR DE VOLKSREPUBLIEK

Hardop uitgesproken werd het nooit. Dát Singapore vanaf de late jaren zeventig
van de vorige eeuw een voorbeeldfunctie vervulde voor de Volksrepubliek China,
behoeft weinig twijfel. Deng Xiaoping liet Mao's portret boven het
Tiananmen-plein hangen, maar had daar eigenlijk Lee Kuan Yew moeten hangen. Het
was LKY's mengsel van autoritarisme en kapitalistische geneugten die menig
ex-acoliet van Mao op andere gedachten bracht. Kishore Mahbubani stelt in De
eeuw van Azië: 'Deng opende de ogen van het Chinese volk (voor de geneugten van
het materialisme) op dezelfde manier waarop mijn ogen in mijn jeugd geopend
werden (door LKY).' De Nederlandse sinoloog Kristoffer Schipper bestempelt Lee
Kuan Yew als de belichaming van een modern karikaturaal confucianisme waarin
alles draait om gehoorzaamheid en dat nauwelijks iets van doen heeft met de
oorspronkelijke leer van Confucius. Dat de Volksrepubliek China thans overal ter
wereld Confucius-instituten opent, kan worden gezien als een verkapt eerbetoon
aan Singapore's LKY.

'Wat u ziet, is oppervlakte. In bijna alle successen van Singapore is repressie
een ingrediënt'

LOAD-DATE: 18 July 2014

LANGUAGE: DUTCH; NEDERLANDS

GRAPHIC: Het Marina Bay Sands (midden), drie wolkenkrabbers met een schip erop à
8 miljard euro. Elke avond is er een lasershow.
Foto Flickr Vision
Gasten van het Marina Bay Sands-hotel kijken uit over Singapore vanuit het
'oneindigheidsbad' boven op de wolkenkrabber.
Foto Getty
Foto Sherwin Huang / Flickr.com
Foto Jerry Wong / Flickr.com
Foto Jerry Wong / Flickr.com
Singapore de schoonste: daar wordt hard aan gewerkt, veelal door migranten uit
omliggende landen die er vele malen meer kunnen verdienen dan thuis. Op de foto
raapt een man een sigarettepeuk op. Op straatvervuiling staan strenge boetes.
Foto S.Merliahmad / Flickr.com
Foto Gwydion M. Williams / Flickr.com

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              78 of 180 DOCUMENTS



                                 de Volkskrant

                             17 juli 2014 donderdag

Gratis geld

BYLINE: GIDI HEESAKKERS

SECTION: V Opening; Blz. 2

LENGTH: 587 woorden


Tv-recensie Gidi Heesakkers


en hele opluchting: ook gedurende de zomermaanden blijven tv-producenten gewoon
bereikbaar als hulplijn voor de gewone man met financiële problemen. Sinds een
week hangt SBS6 de nobele geldschieter uit, met een nieuw programma dat Geld
maakt gelukkig heet - mede mogelijk gemaakt door Wingmancondoms.com.



Presentator Sandra Schuurhof stelt ons elke werkdag breed lachend voor aan drie
Nederlanders die 'ten einde raad zijn omdat ze nú geld nodig hebben'. In ruil
voor het vertellen van hun emotionele verhaal maken ze kans op dat geld. Honderd
mensen op de publiekstribune mogen elk 100 euro uitdelen. Uit het persbericht:
'Welk verhaal is het meest schrijnend? Wie gunnen zij dit bedrag het meest? Naar
wie gaat die honderd euro?'

Aan - ja, echt - Prem Radhakishun en budgetcoach Eef van Opdorp om de deelnemers
van goede raad te voorzien en ze kritisch te bevragen. Is die inderdaad het
gratis geld van het hooggeëerde publiek waard? Is de narigheid naar genoeg? Is
het terecht dat deze mensen in een tv-programma hun hand komen ophouden?

Woensdag zagen we Manuela, alleenstaande tiener- en bijstandsmoeder van twee
kinderen, in huilen uitbarsten boven een ledikantje. Ze woonde naar eigen zeggen
noodgedwongen bij haar ouders, die ook in de bijstand zitten, 'omdat ik geen
recht heb op urgentie'. Zij vroeg het publiek om een paar duizend euro zodat ze
de zolder zou kunnen verbouwen tot kinderkamer voor de jongste, die nu bij haar
op de slaapzaal lag.

'Ik vind het gewoon heel erg dat dit het enige is wat ik haar kan geven', zei
Manuela. 'Het voelt alsof ik gefaald heb naar haar toe. Ik zou haar niet eens
durven vertellen hoe zij er vroeger bij heeft gelegen. Ze heeft alleen een
ledikantje.'

Prem wilde weten of Manuela ooit aan condooms had gedacht. Dat had ze, 'maar ik
raakte gewoon zwanger'. Het deed er allemaal niet toe, vond de budgetcoach. Het
was zaak dat Manuela weer in haar eigen kracht ging zitten. 'Jij moet de boel
voor jezelf op poten gaat zetten. Jij moet een plan hebben.'

Maar eerst moest ze de stevige concurrentie van Yvonne en Robbert dulden. Zij
hadden een dochter verloren aan kinderkanker. De 10.000 euro die ze voor een
behandeling hadden geleend van de ouders van Robbert was na het overlijden van
hun kind beland op de rekening van een stichting, maar de ouders wilden de
knaken terug.

Ja, en dan was er nog Linda, die 3.000 euro nodig had om wegenbelasting te
betalen. Aan die wens zat nog een verhaal over een spaak gelopen huwelijk met
een buitenlandse liefde vast, en 'pas als je je schulden hebt afgelost is er
ruimte om voor je relatie te vechten'.

Manuela bleek goed voor 2.300 euro, Linda kreeg 3.000 en Yvonne en Robbert
4.700. Niet genoeg, maar ze waren er 'echt superblij' mee. Sandra Schuurhof
richtte zich tot de kijker: 'En als u thuis nu denkt, ik zou Yvonne en Robbert
best verder wilen helpen, ga dan naar de website.' Misschien zapte de kijker
toen naar Ivo Niehe, die met een speciale uitzending van zijn TV Show op
Nederland 2 aandacht probeerde te trekken voor de kinderen in Afrika.

In 1996 deelde SBS ook geld uit, in Over de rooie. In die tijd kon je op straat
Wendy van Dijk of Matthias Scholten tegen het lijf lopen, een kuipje margarine
naar binnen werken, de margarine weer uitkotsen en 1.000 gulden rijker een
overdekt winkelcentrum verlaten. Toen was het nog: wat de gek ervoor geeft om op
tv te komen en cash te krijgen.

Soms mis ik dat programma, tegen beter weten in.

Wel gedacht aan condooms, maar toch gewoon zwanger geraakt

LOAD-DATE: 16 July 2014

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              79 of 180 DOCUMENTS



                                 de Volkskrant

                             10 juli 2014 donderdag

'Baanbrekend idee' legt het af tegen kritiek

BYLINE: VAN ONZE VERSLAGGEVER PEPIJN VAN DER GULDEN

SECTION: Binnenland; Blz. 13

LENGTH: 560 woorden


Rotterdammers stemmen voor het laatst over initiatieven voor stadsverbetering

Wordt het een confettikanon van 618.513 euro op de Coolsingel? Of toch een tot
attractie omgebouwde spoorbrug bij het Noordereiland?

Vandaag valt de beslissing bij het Stadsinitiatief, waarvoor Rotterdammers
plannen hebben ingediend voor verbeteringen in de stad. Rotterdammers ouder dan
12 bepalen via een internetverkiezing welk voorstel 3 miljoen euro krijgt van de
gemeente voor de uitvoering.

De editie van dit jaar heeft een rouwrandje; na drie jaren van kritiek op de
wedstrijd besloot de gemeente dat het nu mooi is geweest. 'Het idee is
baanbrekend', zegt bedenker Jos Verveen van D66. 'De stad neemt de leiding, niet
de ambtenaren.'

Ondanks zo'n honderd ingediende voorstellen per jaar, kwam de verkiezing maar
niet tot leven. Slechts 6 procent van de Rotterdammers stemde mee. Bovendien,
klaagt raadslid Anton Molenaar van Leefbaar Rotterdam: veel initiatieven werden
ingediend door professionals en ondernemers, niet door 'gewone' burgers.

Ook de uitvoering stuitte op problemen. De winnaar van twee jaar terug, een
houten brug die minder bezochte delen van het centrum verbindt, opent pas in
augustus. Het nut van het project wordt ook betwist. De winnaar van vorig jaar,
een jaarlijkse tijdelijke ijsbaan, noemt Molenaar 'de enige positieve
uitzondering'.

Dit jaar was het project 'De Hef' mikpunt van kritiek. Buurtbewoners keerden
zich tegen het voorstel om de oude spoorbrug tot klimparadijs en restaurant om
te vormen. Woordvoerder Jack van Messel stelt dat 'de gemeente een beeldbepalend
monument wil weggeven aan een horeca-exploitant'. Ook zou er sprake zijn van
belangenverstrengeling. Een jurylid van het Stadsinitiatief is commissaris bij
bouwbedrijf Dura Vermeer, dat de Hef zal verbouwen. Er is zelfs over
geprocedeerd.

De nieuwe gemeentecoalitie besloot het Stadsinitiatief te staken. Opvallend,
omdat D66 onderdeel is van de coalitie. Verveen van D66 benadrukt dat in het
nieuwe coalitieakkoord is afgesproken 1 procent van het totale gemeentebudget te
reserveren voor initiatieven uit de stad. 'Met het principe willen we verder,
maar op een andere manier.'

De zes finalisten van dit jaar

Rif010

Plan: creëer een watersportgebied met kunstmatige golven in een gracht. Daardoor
kun je surfen in de stad.

Gevraagde subsidie: 3.000.000 euro (eigen inbreng 580.143 euro)

Het kanon van rotterdam

Plan: plaats een enorm confettikanon op de Coolsingel. Elke dag mag een andere
Rotterdammer die iets te vieren heeft het kanon afsteken.

Gevraagde subsidie: 618.513 euro (eigen inbreng 46.500 euro)

De hef

Plan: maak een klimattractie met lift en tokkelbaan van de ongebruikte spoorbrug
De Hef, inclusief museum en brasserie.

Gevraagde subsidie: 3.000.000 euro (eigen inbreng 3.277.000 euro)

010bmxracing

Plan: bouw een BMX-parcours in het centrum van de stad. Dat is leuk voor
gymlessen, trainingen en feestjes.

Gevraagde subsidie: 3.000.000 euro (eigen inbreng 30.000 euro)

Hart voor jouw wijk!

Plan: geef extra ondersteuning aan door bewoners beheerde wijkcentra. Zo kunnen
er meer openblijven.

Gevraagde subsidie: 1.150.000 euro (eigen inbreng 50.000 euro per jaar)

Rrroots

Plan: breng het verleden dichterbij via een app waarin stadsbewoners via video's
en verhalen hun persoonlijke verleden tonen.

Gevraagde subsidie: 1.200.000 euro (eigen inbreng 430.000 euro)

LOAD-DATE: 9 July 2014

LANGUAGE: DUTCH; NEDERLANDS

GRAPHIC: Een van de plannen van het Stadsinitiatief betreft het idee om van de
oude spoorweghefbrug De Hef een klimparadijs te maken.
Foto ANP

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              80 of 180 DOCUMENTS



                                 de Volkskrant

                              7 juli 2014 maandag

Charmante zwoeger die zich niet in een hoek laat duwen

BYLINE: DOOR JAAP STAM

SECTION: Uitgelicht

LENGTH: 1777 woorden


Eberhard van der Laan (59) is vandaag vier jaar burgemeester van Amsterdam. Een
doorgewinterde sociaal-democraat die als een tornado door Amsterdam raast.
'Straks niet gaan zwenken, hè!'


De vechter 1

'What about my house?' Met een verwoestende blik naar de Nederlandse
actievoerders op de stoep van de ambtswoning, stelt de Amsterdamse burgemeester
Eberhard van der Laan de vraag drie keer. Een antwoord blijft uit. Iemand roept
'bullshit'.

Het is zondagmiddag 2 maart 2014. Asielzoekers en Nederlandse sympathisanten
zijn naar Van der Laans woning opgetrokken in de Gouden Bocht aan de
Herengracht. Als een actievoerder over die woning begint - je hebt makkelijk
praten met zo'n dak boven je hoofd, is de suggestie - valt Van der Laan uit.



Hij staat dan al zes minuten te bakkeleien met de actievoerders. Zij vechten
tegen de asielwetgeving, maar soms over de ruggen van de asielzoekers, vindt Van
der Laan, terwijl hij een oplossing probeert te vinden voor de 130 vluchtelingen
die al anderhalf jaar door zijn stad zwerven.

Van der Laan heeft het maximale gedaan binnen de Nederlandse wetgeving. Hij
heeft staatssecretaris Fred Teeven van Justitie zelfs zover gekregen dat de
uitgeprocedeerde asielzoekers een half jaar onderdak krijgen in een leegstaande
gevangenis.

Daar kunnen ze op adem komen en hulp krijgen om te werken aan terugkeer naar hun
land van herkomst. Ook worden hun dossiers nog een keer doorgespit. Mogelijk dat
een enkeling alsnog in aanmerking komt voor een verblijfsvergunning.

Felle ogen, priemende wijsvinger. Als hij niet snel genoeg de microfoon uit de
handen van de actievoerders kan grijpen, spreekt hij het oploopje onversterkt
toe. Een getergde Van der Laan is op zijn best.

Vindt hijzelf niet. 'Weet je hoe ze me thuis noemen? Geboren mediator. Ik ben
een bemiddelaar. Ik pel graag standpunten af tot belangen en dan gaan we samen
een nieuwe weg vinden.'

Alleen, zo werkt het niet altijd. 'Als ze onheus zijn in hun bejegeningen,
kunnen ze 'm krijgen.'

De aanjager 1

Hoe stappers in het gareel te houden die bij het ochtendkrieken loaded zijn, en
op zoek gaan naar nog extremere dingen? De aanpak van het uitgaansgeweld is het
thema van een overleg in de ambtswoning, maandagavond 19 mei.

Horecaondernemers, ambtenaren, politiemensen, een officier van justitie en een
stadsdeelbestuurder zitten aan de lange tafel in de Eetkamer - twintig mensen in
totaal.

Ambtswoninggesprekken zijn een beproefd recept, de Treiteraanpak (tegen notoire
onruststokers) en de Top600 (aanpak van criminele jongeren) hebben er handen en
voeten gekregen. Aan veiligheid is Van der Laan de meeste tijd kwijt.

Als ware hij op een veiling, doet Van der Laan zaken. Razendsnel, een
wegtrekkertje zet je meteen op achterstand. 'Daar gaan we dus niet op wachten',
zegt hij wanneer iemand een procedurele belemmering opwerpt.

Hij geeft en neemt, deelt schouderklopjes uit, koppelt mensen aan elkaar en zet
ze aan het werk. Morgen is vandaag. Het is boter bij de vis bij Van der Laan.
Dat gezegde bezigt hij wel vijf keer.

Over de kosten van de nieuwe aanpak, er komen onder meer gastheren op het
Leidseplein en het Rembrandtplein, is Van der Laan duidelijk, al verpakt hij het
charmant. 'Is het een gek idee dat de helft wordt betaald door de overheid en de
helft door de ondernemers?'

Als een horecabaas zegt dat hij zijn achterban nog moet overtuigen, doet Van der
Laan hem een aanbod dat hij niet kan weigeren. 'Ik wil wel meegaan. Ik durf wel
te zeggen: wat ben je voor een oetlul als je niet meedoet? Wel profiteren, niet
betalen.'

'Dat doet-ie knap', zegt een deelnemer na afloop. 'Je staat altijd met een aap
op je schouder buiten.'

Na de zomer komt het gezelschap voor de vierde en laatste keer bij elkaar, er
moet nog veel worden uitgewerkt. Op 1 januari gaat de nieuwe aanpak in.

De sociaal-democraat

'De VVD in Amsterdam wil vijftig- of honderdduizend van onze goedkope
kernvoorraad van zo'n tweehonderdduizend huizen verkopen. Verkopen! Wij zeggen:
over ons lijk.'

Aan het woord in De Groene van 25 juni 1997 is de Amsterdamse fractievoorzitter
van de PvdA. Zijn naam: Eberhard van der Laan. Een doorgewinterde
sociaal-democraat die staat voor solidariteit en emancipatie. 'Ik wil dat het
heel goed gaat, maar dan ook echt voor iedereen', zegt hij in hetzelfde
interview.

Zeventien jaar later mogen van het zojuist aangetreden stadsbestuur, gevormd
door D66, VVD en SP, een dikke 43 duizend sociale huurwoningen verdwijnen.

'Ik ben nu burgemeester van alle Amsterdammers, ik zal die uitspraak niet
herhalen. Iets anders is dat ik mijn verleden niet verloochen.'

Wie Van der Laan een beetje kent, weet dat hij de afgelopen maanden op zijn tong
heeft gebeten. In de aanloop naar de gemeenteraadsverkiezingen, tijdens de lange
formatie van het nieuwe stadsbestuur en toen het resultaat bekend werd. Voor het
eerst sinds de Tweede Wereldoorlog zit de PvdA in Amsterdam in de oppositie. Van
der Laan is de enige sociaal-democraat in het college.

'Meningloosheid is niet mijn eerste karaktertrek', beaamt hij.

Het was toch geen onzinnige uitspraak? 'Meer zeg ik er niet over. Ik moet deze
coalitie helpen een succes te worden. Daar hebben de Amsterdammers recht op.'

Is het eenzaam in het nieuwe college? 'Er is een flank, de SP, die het tot een
hoofdzaak maakt hier voorzichtig mee om te gaan. De anderen zullen niet
onvoorzichtig willen zijn.'

De leerling van Jan Schaefer

Van der Laan is van de school van Jan Schaefer, voor wie hij als werkstudent
dikke nota's samenvatte in een A4'tje. Schaefer (1940 - 1994) is de
legendarische wethouder en staatssecretaris van de PvdA, die het ambtelijk
apparaat, corporaties en bouwers opjoeg om de stadsvernieuwing aan te pakken en
de taal van de gewone man sprak ('In gelul kun je niet wonen'). De school heeft
één leerling, en die heeft de meester overtroffen.

Net als Schaefer is Van der Laan meer ajacied en gabber dan diplomaat en
notabele, al kan hij zich naar elk gezelschap voegen. Zijn gebrekkige gevoel
voor diplomatie compenseert hij met zijn charmes en humor.

Van der Laan is recht voor zijn raap, ad rem, niet bang en allergisch om in een
hoek te worden geduwd. Een zwoeger met een scherp afgestelde morele antenne en
een gevoelstemperatuur die zelden liegt.

Als hem wordt gevraagd of het wel oké is dat zijn vrouw heeft gefolderd voor de
Partij van de Arbeid, luidt de reactie: 'Man, het is 2014. Moet ik haar bankpas
intrekken of haar een boerka omhangen?'

Toezeggingen zijn heilig voor Van der Laan. 'We zijn niet katholiek hè,
afspraken komen we na. Ik sla weleens met de vuist op tafel: verdomme, afspraak
is afspraak. We moeten hartstikke voorspelbaar en betrouwbaar zijn.'

Toen hij nog minister was, moedigde zijn kamerheer hem aan als hij naar de
Tweede Kamer moest. 'Ga minister, en laat zien dat uw bloed roder is dan het
hunne.' Die aansporing had Van der Laan niet nodig, maar bezorgde hem veel
plezier.

De aanjager 2

Na nog geen kwartier zegt Van der Laan: 'We moeten een beetje jassen jongens,
het is weer een verschrikkelijke dag.'

Het is maandagochtend 26 mei, de dag van het stavenoverleg waarop de ene na de
andere ambtenaar aanschuift in de vergaderkamer naast zijn werkkamer in de
Stopera. Alle openbare-ordevraagstukken komen langs. Zo ook de Treiteraanpak die
Van der Laan heeft ingevoerd nadat hij had vernomen dat een gezin uit
Amsterdam-West was weggepest door buurtbewoners. Als er moet worden verhuisd,
dan pakt de treiteraar voortaan zijn biezen.

'Zit er een mea culpa in of is het een agressieve donder?', vraagt Van der Laan
over een man die de buurt terroriseert. En in een adem door: 'Dan zijn we snel
klaar. We zijn er voor de slachtoffers, de bewoners die worden getreiterd.'

Ambtenaren krijgen duidelijke instructies.

'Als ik die strijd aan het voeren ben, moeten jullie dat alternatief niet
weggeven.'

'Straks niet gaan zwenken, hè!'

'Ik heb de brief verbeterd. Waar jullie 'hoewel' zeggen, schrijf ik 'omdat'.'

'Het is bijna ambtelijk. Eerst meebuigen en dan pas zeggen waar het omgaat.'

'Je zit af te brokkelen, vriend.'

Nee verkopen aan Van der Laan is er niet bij. Net zoals hij zelden zal inbinden,
daarvoor is hij te zeer overtuigd van zijn zaak. Columnist Felix Rottenberg ziet
daarin een verklaring voor Van der Laans populariteit, schreef hij in Het
Parool.

'Burgers zien en horen een bestuurder die weet wat hij wil, graag luistert naar
tegenargumenten, maar vastbesloten is zijn voornemens uit te voeren.'

Een ambtenaar: 'De scherpte, het tempo, de druk - dit is Champions League. Het
is als Frank de Boer, die zijn spelers leert de bal hard in te spelen. Van der
Laan doet dat de hele dag, zeven dagen per week. Wij zijn 80 procent in
balbezit.'

Van der Laan: 'Ik heb in de advocatuur geleerd dat het belangrijk is het
initiatief te hebben. Als je door een ander wordt opgejaagd, word je in het
defensief gedrongen.'

Het is Van der Laan die erop wordt aangesproken als het fout gaat. 'Dus ik mag
ook wel iets vragen van mijn omgeving. Ik zal met alle liefde aftreden, omdat ik
veel te hard werk en zo, maar wel graag voor mijn eigen fouten.'

De vechter 2

In oktober 2013 werd bekend dat Van der Laan prostaatkanker heeft. De strijd
daartegen voert hij in stilte. 'Ik ben intensief behandeld en dat is goed
aangeslagen.'

Zijn werkkracht heeft er niet onder geleden. 'Hij wil wel heel erg veel en snel,
hoorde ik in het begin. Ik heb me afgevraagd waarom ik haast heb. Ik ben van:
als iets kan, doe het dan meteen. Mijn ziekte kan daar ook een rol in hebben
gespeeld, zonder dat ik me daarvan bewust was. Als je voelt dat er een paar
moeren en schroefjes los zitten, krijg je meer haast. Het is speculatie, ik heb
het niet nodig om ongeduldig te zijn.'

'Als ze onheus zijn in hun bejegeningen, kunnen ze 'm krijgen.' (Van der Laan is
getergd op zijn best)

'Ik durf te zeggen: wat ben je voor een oetlul als je niet meedoet? Wel
profiteren, niet betalen.' (Van der Laan zoekt horecabazen zelf op)

'Ik ben burgemeester van alle Amsterdammers. Iets anders is dat ik mijn verleden
niet verloochen.' (Van der Laan moet boven de partijen staan Van der Laan moet
boven de partijen staan Van der Laan moet boven de partijen staan Van der Laan
moet boven de partijen staan Van der Laan moet boven de partijen staan)

'Ik sla weleens met de vuist op tafel: verdomme, afspraak is afspraak.' (Van der
Laan: meer gabber dan diplomaat)

'Ik heb in de advocatuur geleerd dat het belangrijk is het initiatief te
hebben.' (Van der Laan is overtuigd van zijn zaak)

'Als je voelt dat er een paar moeren en schroefjes los zitten, krijg je meer
haast.' (Van der Laan vecht tegen prostaatkanker Van der Laan vecht tegen
prostaatkanker Van der Laan vecht tegen prostaatkanker)

LOAD-DATE: 6 July 2014

LANGUAGE: DUTCH; NEDERLANDS

GRAPHIC: Burgemeester Eberhard van der Laan op buurtbezoek in Amsterdam-West.
Foto An-Sofie Kesteleyn

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              81 of 180 DOCUMENTS



                                 de Volkskrant

                              7 juli 2014 maandag

Vind Vincent

BYLINE: DOOR MEREL BEM

SECTION: V Opening

LENGTH: 773 woorden


Bespreking De wereld van Van Gogh Fotografie


Fotograaf Emmy Andriesse trad in de jaren vijftig in de Franse voetsporen van
Van Gogh. Die foto's pasten uitstekend bij haar en zijn oeuvre. Nu is er een
tentoonstelling.

In de Camargue moeten de mannen wel extreem oud worden. Hoe verklaar je anders
dat Vincent van Gogh in 1888 het portret van een boer op leeftijd tekende en dat
fotograaf Emmy Andriesse diezelfde bejaarde boer ruim 60 jaar later vastlegde
met haar camera? Nog altijd dat hoedje op, dezelfde ogen, flaporen en blosjes op
zijn wangen.



De overeenkomst tussen deze twee mannen is toeval, maar wel toeval dat is
afgedwongen. In de periode 1951-1952 reisde Emmy Andriesse, sociaal bewogen
fotograaf, vooral bekend als chroniqueur van de Hongerwinter, heen en weer naar
Zuid-Frankrijk om daar in de geest van Vincent van Gogh te fotograferen. Ze
dompelde zich onder in de cultuur die in plaatsjes als Arles,
Saint-Maries-de-la-Mair en Auvers-sur-Oise als lavendelhoning van de muren
druipt. Ze struinde langs akkers en korenvelden en zocht wat hij daar ooit had
gevonden.

Een aantal foto's hangt nu in het prentenkabinet van het Van Gogh Museum in
Amsterdam, dat het grootste deel van de serie in bezit heeft. Het zijn
bijzondere beelden, omdat het de laatste zijn die Emmy Andriesse heeft gemaakt.
Ze stierf in 1953 op 39-jarige leeftijd. Ze was al enige tijd ziek, waardoor
haar serie onvoltooid bleef.

Op deze bescheiden, maar mooie tentoonstelling is goed te zien welke keuzen ze
maakte bij het fotograferen. Hoe ze er soms wonderwel in slaagde om in de sfeer
van Van Gogh te blijven, zoals blijkt uit haar foto van de boer, en soms de
plank missloeg. Het Van Gogh Museum heeft naast haar zwart-witfoto's kleine
afbeeldingen van vergelijkbare werken van de schilder gehangen, ook al bevinden
sommige originelen zich in de museumcollectie. Niet erg. Het is verbazingwekkend
hoeveel oeuvre van Vincent van Gogh zich gebruiksklaar in het hoofd bevindt. Je
hoeft alleen maar het juiste luikje open te zetten.

Van Gogh en Andriesse deelden een fascinatie voor de 'gewone man', voor
knoestige, karakteristieke koppen. Dus dat de fotograaf in Arles net zo'n
zwierige zoeaaf fotografeerde als de schilder voor haar had gedaan, begrijp je.
De trotse oude Arlésienne, de gebukte vrouwen op de akker, hoewel het bijna
letterlijke kopieën zijn van werken van Van Gogh, staan ze op zichzelf, als
volwaardige, invoelende foto's van Emmy Andriesse. Ze passen naadloos in haar
eigen oeuvre en laten prachtig zien hoe op sommige plekken de tijd weigert
verder te tikken.

Soms zat die letterlijkheid Andriesse juist in de weg. Dat Van Gogh in 1889 een
postbode schilderde - en wat voor een: Joseph Roulin is een grote vent met een
woeste baard tegen een bloemetjesachtergrond - betekende niet dat Andriesse ook
per se een postbode moest vastleggen, zeker niet wanneer dat een redelijk
ongeïnspireerd portret van een veel saaier ogende gemeenteambtenaar zou
opleveren.

Soms blijkt ineens hoe weinig ruimte Andriesse haar onderwerpen gunde. Waar Van
Gogh zich voor zijn tekening van de binnenplaats van het ziekenhuis in Arles in
een hoek had gepositioneerd, waardoor zijn compositie kan ademen, komt haar foto
van diezelfde binnenplaats verkrampt over, omdat ze aan een zijde bleef staan en
zich waarschijnlijk tegen de muur heeft moeten drukken om het hele tafereel in
haar zoeker te proppen. En verrek, constateer je bij het bekijken van de
hoogtepunten uit haar oeuvre die ook op de tentoonstelling te zien zijn, zo
fotografeerde ze mensen vaak ook, met hun voeten er maar half op.

Heerlijk, zo'n ontdekking. Er zijn er vast meer, maar je ziet ze alleen wanneer
je eindeloos drentelt tussen de werken. Dus wandelschoenen aan, takje lavendel
in de borstzak en hopla, het Van Gogh Museum viert vakantie in eigen land.

De wereld van Van Gogh: Foto's van Emmy Andriesse. T/m 5/10 in het Van Gogh
Museum, Amsterdam.

DE WERELD VAN VAN GOGH

EMMY ANDRIESSE (1914-1953) KON HAAR PROJECT DE WERELD VAN VAN GOGH NIET
VOLTOOIEN. ANDERE PLEKKEN DIE BELANGRIJK WAREN VOOR VINCENT VAN GOGH, ZOALS DE
BORINAGE EN HET BRABANTSE NUENEN, HEEFT ZE NIET MEER KUNNEN BEZOEKEN. NA HAAR
OVERLIJDEN VERZAMELDE HAAR ECHTGENOOT, KUNSTENAAR DICK ELFFERS, DE NEGATIEVEN EN
MAAKTE DAAR, SAMEN MET AFBEELDINGEN VAN HET WERK VAN VAN GOGH EN FRAGMENTEN UIT
ZIJN BRIEVEN, EEN BOEK VAN. DE WERELD VAN VAN GOGH (1953), GEROEMD OM ZIJN
BIJZONDERE TYPOGRAFIE, IS HIER EN DAAR NOG ANTIQUARISCH VERKRIJGBAAR, MEESTAL IN
DE HERDRUK UIT 1990. DE PRIJS LIGT ROND DE 25 EURO.

Dat de fotograaf in Arles net zo'n zwierige zoeaaf fotografeerde als de schilder
voor haar had gedaan, begrijp je

LOAD-DATE: 6 July 2014

LANGUAGE: DUTCH; NEDERLANDS

GRAPHIC: Emmy Andriesse, Postbode uit Arles, (1951-1952), Van Gogh Museum.
Universiteitsbibliotheek Leiden/Joost Elffers
Vincent van Gogh, Portret van Joseph Roulin ( februari - maart 1889).
Vincent van gogh , Portret van Joseph Roulin (februari-maart 1889). Collectie
Kroller-Muller Museum, Otterlo

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              82 of 180 DOCUMENTS



                                 de Volkskrant

                              5 juli 2014 zaterdag

'There is no place like home'

BYLINE: EVELIEN VAN VEEN

SECTION: Magazine Interview

LENGTH: 2684 woorden


Interview

Dankzij het succes van zijn eerste boek werd Bill Bryson een gevierd
reisschrijver. Zijns ondanks, want Bryson houdt helemaal niet van reizen. Hij
zit liever thuis. Of in de bibliotheek. 'Ik ben niet avontuurlijk'.'

Wie de boeken van Bill Bryson een beetje kent, weet dat de schrijver (62) gek is
op feitjes. Wetenswaardigheden, memorabele details. Bijvoorbeeld, dat vliegenier
Charles Lindbergh zijn moeder nooit een nachtzoen gaf, maar een hand. Dat
filmster Al Jolson uit The Jazz Singer het geinig vond om op mensen te piesen.
Dat het honkballers in de jaren twintig werd verboden nog langer op de bal te
spugen om hem vies en bruin (en onzichtbaar) te maken. Zijn nieuwe boek, De
zomer van 1927, staat bomvol met dit soort weetjes; je proeft de lol waarmee
Bryson ze heeft opgedoken.

Wat doet u liever? Schrijven of researchen?

'Researchen. Veel liever. Iedereen die schrijft, kent de verschrikking van het
lege scherm. Schrijven is hard werken. Vooral grappig schrijven. Van de week
kwam er bij mij thuis een meter-opnemer die zei dat hij ook nog even de meter
wilde checken in het herentoilet. Het hérentoilet - in een gewoon woonhuis. Het
was volkomen dwaas, maar schrijf dat maar eens leuk op.

'Voor research spreek ik mensen, ik duik de bibliotheek in, dat zijn uitjes. Je
kunt tegenwoordig alles op internet vinden, dat is óók geweldig. Zoek ik de
score van de wedstrijd van de New York Yankees tegen de Boston Red Sox op 18
juli 1927, dan vind ik die thuis achter mijn laptop meteen.' (Klopt: 10-6.)
'Maar het neemt wel iets van de magie weg. Het liefst zit ik in de London
Library, een prachtige, oude bieb. Ik hou ervan met die enorme boeken vol
ingebonden oude kranten aan de leestafel te zitten. Bij het bladeren ontdek je
van alles.'

Hoe gaat u te werk om die berg aan informatie te verzamelen? Hebt u assistenten?

'Nee, dat gaat niet. Hoe toe-gewijd en intelligent een assistent ook zou zijn,
ik kan niet tegen hem zeggen: ontdek iets wat míj opwindt. Je moet zelf de
boring stuff doen om de schat te vinden.'

Enigszins bezweet is Bill Bryson gearriveerd op de plek van het interview: de
burelen van zijn literair agent, een stokoud, Londens pand met parketvloeren en
schilderijen van besnorde mannen. Het is een warme dag, hij heeft een uur in het
openbaar vervoer gezeten en bovendien is hij gehaast. Hij geeft morgen een
lezing aan een door prins Charles opgezet onderwijsinstituut ('Als prins Charles
je ergens voor vraagt, zeg je geen nee') en hij moet de tekst nog tikken. Dus
als de fotograaf er een paar minuten over doet om zijn apparatuur op te zetten,
klapt Bryson meteen zijn laptop open. Voor het interview doet hij hem met lichte
spijt weer dicht. 'Dit is het laatste interview dat ik geef voorlopig. Ik wil
aan een nieuw boek werken, maar ik kom aan schrijven helemaal niet toe.' Hij
haalt een kipsandwich uit het plastic. Zijn agent heeft de broodjes met chips en
druiven op tafel gezet. Geanimeerd, nu hij er toch niet onderuit komt twee uur
vrij te maken: 'Hier zat vroeger de legendarische uitgever John Murray. Stel je
voor: Lord Byron en Charles Darwin hebben in deze zelfde kamer gezeten.'

Bryson is een Amerikaan in Engeland; hij woont er, met tussenpozen, nu veertig
jaar. Hij brak door met reisboeken waarin hij zelf optreedt als droogkomische,
ietwat stuntelige observator: Het verloren continent (1989) over Amerika,
Tegenvoeters (2000) over Australië. Later schreef hij, door nieuwsgierigheid
gedreven, Een kleine geschiedenis van bijna alles (2004), waarin hij
natuurwetenschappelijke onderwerpen toegankelijk maakt voor een groot publiek.

Met zijn Britse vrouw woont hij ten zuiden van Londen in een dorp uit een
KRO-detective. Drie van hun vier kinderen wonen in de buurt. Als Bryson 's
ochtends heeft gewerkt, gaat hij 's middags urenlang tuinieren, totdat het tijd
is voor thee. Zijn boek over Engeland, Een klein eiland uit 2005, werd door de
Britten verkozen tot boek dat het best de geest van Engeland ademt - en dat voor
iemand die opgroeide in Des Moines, Iowa, het hart van de Amerikaanse Midwest.

Bent u een Engelsman in het lichaam van een Amerikaan? 'Ha, dat is een goeie.
Het is dat ik niet geloof in reïncarnatie, maar anders zou ik denken dat ik in
een vorig leven hier was geboren. Ik zette hier als 21-jarige student met een
rugzak voet aan wal en ik was thuis. Het landschap, het kleinschalige, de
historie; al die kastelen die achteloos overal maar staan. De humor ook. Monty
Python: zoiets had je in Amerika helemaal niet. Het was zoals wanneer je je
grote liefde vindt. Wat overigens toen óók gebeurde: ik ontmoette mijn vrouw
samen met dit land en ik ben nog steeds met allebei.'

Zijn nieuwe boek gaat desalniettemin over Amerika: De zomer van 1927 beschrijft
een zinderende episode uit de geschiedenis van het land. Luchtvaartpionier
Charles Lindbergh maakte de eerste trans-Atlantische solovlucht en werd daarmee
onmetelijk beroemd. Honkballer Babe Ruth sloeg die zomer zestig homeruns, dat
was nooit eerder vertoond. De eerste sprekende films werden vertoond in
bioscopen als paleizen; één op de zes Amerikanen had een auto - dat was al bijna
een per gezin - niet zelden een Ford. Optimisme alom, alles leek te lukken. Dat
de Grote Depressie van 1929 er aan zat te komen, werd door niemand voorzien.

Bryson: 'Van jongs af aan ben ik gefascineerd door die twee figuren, Lindbergh
en Babe Ruth. Twee totaal verschillende types. Ruth was een geniale sportman die
alles deed wat God verboden had. Lindbergh was een stijve hark die tegen wil en
dank beroemd werd. Eigenlijk wilde ik een soort dubbel-biografie van ze maken,
tot ik ontdekte dat er nog veel meer gebeurde die zomer. Toen heb ik het hele
tijdperk gevat.'

Waarom spreekt die periode u zo aan? Hoe was de tijdgeest?

'Amerika werd in die periode zelfbewust. Tot dan toe kwam alles uit Europa: de
wetenschap, de muziek, de literatuur, ook de luchtvaartindustrie liep in Europa
ver voorop. Denk maar aan Fokker. En toen was daar opeens een kid uit Amerika
die in een Amerikaans vliegtuig de oceaan overstak; Amerika was waanzinnig
trots. De tv werd uitgevonden, alles werd groter en beter in die tijd. En mensen
dachten dat het altijd zo zou doorgaan. Het moet een heel opwindende tijd zijn
geweest om in te leven.'

U wijdt geen woord aan de crisis daarna. Dat is u verweten in de kritieken: een
stortvloed aan feitjes, maar geen verbanden, geen analyse.

'Iedereen weet wel wat er daarna gebeurde, ik heb het bewust niet uitgespeld.
Maar door die kritiek... Als ik het boek opnieuw zou schrijven, zou ik het
wel...' Hij maakt zijn zin niet af. Hervat: 'Critici zijn geen gewone lezers. Ze
moeten je boek in twee dagen lezen, ze krijgen er slecht voor betaald, ze hebben
geen tijd om het te laten bezinken. Eén van de recensenten verweet me dat ik
niet had uitgezocht of Babe Ruth, die nogal dom was, niet dyslectisch was. Nou
ja, alsof dat toen bekend was. Daarmee wordt dan je hele boek afgeserveerd. Ik
probeer me er niet door te laten raken, maar het is alsof iemand over je
kinderen zegt: ze zijn leuk en slim, maar wel een beetje lomp. Dat is het enige
dat blijft hangen. Dat je denkt: mijn kinderen lomp? Hoezó? Ik haat recensies,
ik probeer ze niet te lezen.'

Terug naar 1927: had u toen willen leven?

'In veel opzichten wel. Het leven was eenvoudig en een stuk gezelliger zonder
airconditioning. Deuren en ramen stonden open, je hoorde het leven buiten, zoals
in Italiaanse straatjes waar de was hangt en de mensen vanaf hun balkon naar de
over-buren roepen. Nu zit iedereen in kantoorflats met de ramen dicht. Maar
goed: zonder antibiotica ging je wel dood aan een infectie aan een blaar op je
teen. Als ik toen leefde, was ik nu dood geweest. Dat spreekt me minder aan.

'Elke tijd heeft goede en slechte dingen, maar dit vind ik wel een heel groot
verschil: vroeger was de toekomst vreselijk opwindend. We konden niet wachten.
We zouden allemaal een privéhelikopter hebben, we zouden in onder-watersteden
wonen en naar Mars op vakantie gaan, zo stond het in de tijdschriften die ik
las. En als kind dacht ik dat het echt zou gaan gebeuren. Alles zou makkelijk
worden, en mooier. Nu is de toekomst somber en afschrikwekkend, kinderen leren
op school over de opwarming van de aarde en de zeeën die leeg raken. Dat is
ontzettend jammer. Het zou fijn zijn weer in een tijd van optimisme te leven.'

Was vroeger alles beter?

'O, alle oude mensen vinden dat vroeger alles beter was. En in veel opzichten
hebben we gelijk. Het Amerika van mijn jeugd was beter dan dat van nu en ook
hier in Engeland - kijk alleen al eens naar de binnensteden. Je ziet alleen maar
de Gap en Abercrombie & Fitch, overal ter wereld dezelfde winkels. Vroeger had
je buurtwinkels, familiebedrijven, dat is allemaal weg.' Dan, snel: 'Maar ik wil
niet terug naar vroeger, hoor. Ik ben dol op mijn laptop en mijn iPhone, ik zou
niet meer zonder kunnen.

'Ik probeer realistisch te zijn. Juist níét te zeggen dat vroeger alles beter
was. Ik ben ook niet rechts geworden, geloof ik. Ik heb vrienden die sterker
ageren tegen immigranten naarmate ze ouder worden. Niet dat ze racistisch zijn,
maar het is toch verontrustend. Zo wil ik niet worden.'

Bent u een optimist of een pessimist?

'Allebei een beetje. Het is onzin om te denken dat ik mijn eentje de opwarming
van de aarde kan tegengaan, maar toch scheid ik mijn afval, want ik geef de hoop
niet op.'

Misschien is het niet toevallig dat Bryson het woord afval noemt: vijf jaar was
hij voorzitter van een campagne om de vervuiling en verrommeling van het Engelse
landschap tegen te gaan. Afval was, zo zei hij in een interview, 'een obsessie
voor hem'. Nog steeds stopt hij elk leeg blikje dat hij in de berm ziet liggen
in zijn rugzak als hij wandelt. Het voorzitterschap is een deceptie geworden.
'We hebben niks bereikt. Ik heb er vijf jaar van mijn leven in gestopt,
eindeloos gedebatteerd met politici en heb ontdekt dat de meesten niks wíllen
veranderen. Ze zitten er puur voor zichzelf. Voor hun mooie baantje en hun auto
met chauffeur.'

Dat klinkt toch een beetje cynisch.

'Ja, op dat punt ben ik ook wel cynisch. Maar verder heb ik er weinig reden toe.
Het leven is behoorlijk goed als je ouder wordt. De kinderen zijn goed
terechtgekomen, mijn vrouw en ik wandelen veel, we hebben alle tijd voor
elkaar.'

Twee zonen en twee dochters heeft Bryson, zes kleinkinderen en er zijn er nog
eens twee op komst. 'Twee van mijn kinderen zijn bijzonder vruchtbaar.' Hij zegt
het met zichtbaar genoegen. 'En dan zijn we ook nog eens heel gelukkig met de
partners van onze kinderen, mijn vrouw en ik. Dat is fijn, want als je ze niet
leuk vindt, moet je doen alsof. Dat lijkt me verdomde lastig.'

De rol van opa past hem helemaal goed. Opgewekt somt hij op waarom hij soms
dagen niet aan schrijven toekomt: 'De een moet naar pianoles gebracht, de andere
naar voetbaltraining en dan is er weer een schoolmusical waarin er eentje
optreedt. Nou ja, daar gaan we dan natuurlijk naartoe.'

De eerste jaren van zijn loopbaan werkte Bryson als eind-redacteur bij Britse
kranten. Hij stopte ermee zodra hij van het schrijven kon leven, om meer bij
zijn gezin te zijn. Niet dat hij het werk niet leuk vond, dat vond hij wel. 'Bij
een krant is elke dag anders.' Maar de forensentrein en de late avonddiensten
gaf hij met liefde op. 'We zijn toen verhuisd naar een streek in Engeland waar
de huizen de helft goedkoper waren, we hebben het erop gewaagd. En het liep
eigenlijk meteen. Het is ongelooflijk hoe productief je thuis bent. Op de krant
ging de helft van de tijd op aan kletspraat met collega's, wat leuk was, maar
het kost zo veel tijd. Met een baan moet je reizen, je moet kleren strijken, je
moet geld pinnen' - hij zegt het hartelijk, bezorgd bijna: 'Dat heb jij allemaal
moeten doen vanochtend en hoe laat ben je nu vanavond weer thuis? Ik hoef 's
ochtends mijn haar niet eens te kammen. Ik zet een honkbalpetje op en ik kan aan
het werk.'

'There is no place like home', wil Bryson maar zeggen, al klinkt dat wellicht
wonderlijk voor een reisboekenschrijver. 'Dat ben ik tegen wil en dank geworden.
Het eerste reisboek was een succes, daarom vroeg mijn uitgever om een tweede en
zo word je min of meer gedwongen. Maar ik ben helemaal geen reiziger. Ik hou
niet van ongemak, ik wil niet naar exotische of riskante bestemmingen, omdat ik
daar de zenuwen krijg en ik ben niet avontuurlijk. Daarbij is het mijn stijl om
met humor te schrijven en dat kan over veel landen helemaal niet. Wat kun je nou
voor grappen maken over bedelaars in India? Dat is nogal misplaatst.'

Vandaar dat zijn reisboeken over de westerse wereld gaan. A walk in the woods
bijvoorbeeld, over een wandeltocht dwars door Amerika, dat binnenkort wordt
verfilmd door en met Robert Redford. Eervol vindt Bryson het, maar ook een tikje
surrealistisch. 'Binnenkort in dit theater: Robert Redford als... Bill Bryson!
Ha! Ik vraag me af hoe hij het gaat doen, want hij is al bijna 80, terwijl ik
dat boek schreef toen ik 40 was.'

In Engeland is Bryson 'a national sweetheart' - de Engelsen zijn er dol op mild
bespot te worden door een buitenstaander, zoals hij in zijn boeken doet. Bryson
op zijn beurt is dol op de Engelsen. En op de rol van outsider; het is, zegt
hij, 'zijn identiteit'. 'Engeland is in wezen nog een klassenmaatschappij. Als
iemand één zin uitspreekt, weten anderen hoe hij is opgevoed, op welke school
hij heeft gezeten en waarschijnlijk ook hoeveel geld hij heeft. Voor mij gaat
dat allemaal niet op met mijn Amerikaanse accent. Mij kunnen ze niet plaatsen,
dat bevalt me wel. Ik hoor er helemaal bij, behalve als ik er niet bij wil
horen. Met voetbal bijvoorbeeld is dat uiterst comfortabel. Als ze goed spelen,
sta ik te juichen in de pub, maar als ze verliezen, zeg ik tegen mijn vrienden:
jullie kunnen er ook niks van.'

Zijn volgende boek is toch weer een reisboek. Hij werkt aan een vervolg op Een
klein eiland, Engeland twintig jaar later, waarvoor hij dezelfde plekken bezoekt
om te kijken wat er is veranderd.

En? Wat is de grootste verandering?

'Naar veel plaatsen moet ik nog toe, maar een ding weet ik zo al: de Engelsen
zijn money obsessed geworden. Rijke mensen waren er altijd al, maar de gewone
man is nu ook in de greep van geld. Als je hier kijkt in Londen: al die grote
auto's, die wanstaltig dure merken. Luxe wordt de norm.'

Bryson kijkt op zijn horloge, hij wil terug naar zijn plattelandsdorp, om aan
het werk te gaan. Eén groot nadeel is er aan het ouder worden, heeft hij immers
eerder in het gesprek gezegd. 'Elke ochtend als ik wakker word, denk ik: weer
een dag dichter bij het einde. Tot mijn 60ste had ik het gevoel dat ik een
onbeperkt aantal boeken kon schrijven. Nu besef ik dat het er nog maar een paar
zijn. Dat is... niet deprimerend, maar wel verbazingwekkend.'

Vandaar dat hij haast heeft. Als hij het pand van zijn agent heeft verlaten,
liggen zijn papieren voor de lezing van morgen nog op tafel. De plastic
sandwichverpakking is spoorloos verdwenen. Die heeft hij in zijn rugzak gestopt.

cv Bill Bryson

8 december 1951 Geboren in Des Moines, Iowa, VS.

Loopbaan

Studie Letteren aan Drake University, Des Moines

1977 - 1987 Eindredacteur en chef bij Britse kranten: The Times en The
Independent.

Vanaf 1987 Fulltime schrijver.

1995 Verhuist naar New Hampshire, VS.

2003 Keert terug naar Engeland.

2005 - 2011 Chancellor (erehoofd) van Durham University, Engeland.

2007 - 2012 Voorzitter van Campaign to Protect Rural England.

Boeken (selectie)

1989 Het verloren continent, over Amerika.

1991 Overal en nergens; reizen door Europa.

1995 Een klein eiland, over Engeland.

2000 Tegenvoeters, over Australië

2003 Een kleine geschiedenis van bijna alles, over wetenschap.

2010 Een kleine geschiedenis van het dagelijks leven.

2013 Nederlandse vertaling van De zomer van 1927 is zojuist verschenen.

Bryson is getrouwd en heeft vier kinderen. Hij woont ten zuiden van Londen.

'ik duik de bibliotheek in, dat zijn uitjes. Het liefst zit ik in de London
Library, een prachtige, oude bieb'

'ik ben helemaal geen reiziger. Ik hou niet van ongemak, ik wil niet naar
exotische of riskante bestemmingen omdat ik daar de zenuwen krijg'

LOAD-DATE: 4 July 2014

LANGUAGE: DUTCH; NEDERLANDS

GRAPHIC: foto's Wassinklundgren

PUBLICATION-TYPE: Krant

JOURNAL-CODE: de Volkskrant Magazine


                    Copyright 2014 De Persgroep Nederland BV
                              All Rights Reserved

                              83 of 180 DOCUMENTS



                                 de Volkskrant

                              5 juli 2014 zaterdag

Voetbal achter de dijken

SECTION: Opinie en Debat; Blz. 29

LENGTH: 965 woorden


Vrij zicht Martin Sommer


Nationale gevoelens bestaan en je kunt er dus maar beter rekening mee houden.

Laten we met de Belgen beginnen. België is in rep en roer nu de Rode Duivels
weer een ronde verder zijn. Ik reed onlangs door de voormalige mijnstad
Charleroi. Overal hing de Belgische driekleur over de vensterbank. Is dit een
verbazende opleving van het Belgicisme? Tegelijk lees ik in de krant over een
hopeloze kabinetsformatie, als gevolg van het vastgekoekte wantrouwen tussen
Vlamingen en Walen. Het vieren van het voetbalsucces schijnt trouwens ook
volkomen gescheiden te gebeuren - living apart together.



Wat dit wereldkampioenschap overweldigend laat zien, is dat nationale gevoelens
bepaald niet op de terugtocht zijn. En vooral hoe ingewikkeld en gelaagd dat
nationalisme is. Zelfs in België roepen ze dat ze de besten zijn, en
tegelijkertijd speelt politiek België de finale tegen zichzelf.

Nu Nederland, met zijn oranje tompouces. Dat sport wel degelijk verbroedert, kun
je aan ons gekleurde elftal afzien. De kerk is leeg, de politieke partij is
dood. Afgezien van het ziekenhuis is het stadion de laatste plaats waar links en
rechts, hoog en laag, elkaar ontmoeten.

Onderwijl kun je er niet omheen: Nederland in het oranje Roy Donders-juichpak is
een klassen-verhaal. Die vlaggetjes van gevel tot gevel hangen niet bij u in de
straat. Wel in de mindere straten van Almere en Hoogvliet, voor 70 cent per 5
meter bij de Action. De meestal somberende PVV-aanhangers zijn plotseling
optimistisch. Zij geloven erin, aldus Maurice de Hond, meer dan de modale CDA'er
in beteren doen.

Zo zijn sport en politiek wel degelijk innig verbonden. Rutte is de Van Gaal van
de politiek. Het is niet om aan te zien maar er wordt wel resultaat geboekt.
Vorige week was er veel te doen over de Van Gaal-haters. Dat zijn
sportjournalisten die vinden dat de Hollandse School wordt verraden, dat de
huidige generatie matig getalenteerd is en dat Nederland geen voetbalgidsland
meer is. Mark Rutte is evenmin van de Hollandse School. In de politiek gaat het
vandaag de dag om de pegels. Rutte zou het in zichzelf gekeerde Nederland
belichamen, gericht op het nationale belang zoals 70 procent van de bevolking
inderdaad schijnt te willen.

Is dat erg? Ja, vindt hoogleraar internationale betrekkingen Rob de Wijk, die
deze kritiek van de week ventileerde bij de presentatie van de artikelenbundel
Nationaal belang in meervoud. Terugtrekking achter de dijken is niet gratis, zei
De Wijk. Vanwege het kleinzielige gedoe over Schengen zijn we al 2 miljard aan
orders uit Roemenië misgelopen.

Schrijver Abdelkader Benali zong in zijn inleiding hetzelfde lied. Hij sprak
over de Nederlandse 'oikofilie', de liefde voor het eigene. Volgens Benali is
dit land overdreven met zijn eigen identiteit bezig. Ook hij herkende de
Hollandse School van tolerantie en internationalisme niet terug. Nee, dan de
immigranten. Zij zijn het tegenbeeld van de introverte Nederlander. Zij weten om
te gaan met hun verbrokkelde identiteit, open te staan voor het andere. 'Zij
zijn burgers van Nederland en van de wereld.'

Ik zat erbij en dacht aan voetbal. Eén blik op de kolkende tribunes, al die
mensen die dag na dag hun gezicht insmeren met de nationale kleuren. Je moet
beslist poep in je ogen hebben om te denken dat dat alleen een Nederlandse kwaal
is. Geen beter bewijs voor de stelling van de filosoof Peter Sloterdijk dat
'kosmopolitisme het provincialisme van de verwenden' is. Van Brazilië tot
Nigeria heerst de kermis van nationale saamhorigheid, al is het maar voor de
duur van een kampioenschap. Het enthousiasme voor het eigen land heeft alles met
de globalisering te maken. Wat Nederland betreft, is het geen toeval dat juist
de onderkant zo blij is met de natie. Alle sociale voorzieningen vallen binnen
de landsgrenzen en zoals de uitdrukking luidt, is de verzorgingsstaat het
vaderland van de gewone man.

Nationaal gevoel is als de olifant in de kamer. Het is er, iedereen doet mee,
maar het mag niet, het kan niet. Je zou denken dat dat komt door de Tweede
Wereldoorlog, maar nationalisme-ontkenning is van veel ouder datum. Politiek
filosoof Isaiah Berlin schreef in 1972 (Nationalism: past neglect, present
power) over zijn verbazing dat er in de 19de eeuw, toch de eeuw van de nationale
staat, nooit serieus over nationalisme is nagedacht.

Dat komt doordat socialisten en liberalen een soort monsterverbond hadden
gesloten. Nationalisme was een fase die moest worden overwonnen en dat was dat.
Voor socialisten was het vals bewustzijn en stond het klassensolidariteit in de
weg. Voor liberalen was het een obstakel voor vrijhandel. Aanhangers van beide
ideologieën kwamen in 1914 op de koffie. De arbeiders gingen fluitend de
vrolijke oorlog in. Politici, vooral van socialistische snit, in verbijstering
achterlatend.

En nu? Liberalisme en sociaal-democratie hebben allebei hun remplaçant in de
Europese Unie gevonden: internationale solidariteit en vrijhandel. Nationale
gevoelens worden net als een eeuw terug gezien als uitingen van regressie,
ressentiment en rancune, verwerpelijk vanuit mensenrechtenblik en bovendien een
dure hobby. Daarmee is het sentiment niet weg, irrationeel misschien, maar nog
altijd krachtiger dan alle officiële ideologieën die wel een goedkeurend stempel
kregen.

Wie denkt dat ontkenning van nationale gevoelens wel gratis is, neemt er nog
even de uitslag van de laatste verkiezingen voor het Europees Parlement bij. Of
kijkt naar Groot-Brittannië, straks wellicht geen lid meer van de EU. Want het
vervelende is dat al die nare in zichzelf gekeerde burgermannetjes niet alleen
in het stadion zitten. Ze hebben ook stemrecht. Prettige vakantie.


Martin Sommer is politiek commentator van de Volkskrant.

Ook in 19de eeuw werd niet serieus nagedacht over nationalisme

LOAD-DATE: 4 July 2014

LANGUAGE: DUTCH; NEDERLANDS

GRAPHIC: De Van Gaal van de politiek...
Foto ANP
Belgen zijn ook de besten...
Foto EPA
Tompouce achter de dijken...
Foto EPA

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              84 of 180 DOCUMENTS



                                 de Volkskrant

                              4 juli 2014 vrijdag

Google schrapt nare nieuwsberichten

BYLINE: PEPIJN VAN DER GULDEN

SECTION: V Opening; Blz. 22

LENGTH: 521 woorden


Journalistiek -- Het recht om vergeten te worden

Een aantal negatieve berichten van The Guardian, de BBC en The Daily Mail over
bekende personen zijn niet langer vindbaar via Google. De zoekmachine geeft de
artikelen niet meer op in de zoekresultaten vanwege het 'recht om vergeten te
worden'.

Waarschijnlijk worden in de komende tijd veel meer internetpagina's praktisch
onvindbaar via Google. The Guardian is verbolgen over het 'verzwijgen' van zijn
nieuws en spreekt over censuur. Tot de geblokkeerde berichten behoort
verslaggeving over de inmiddels gestopte Schotse voetbalscheidsrechter Dougie
McDonald. Hij gaf in 2010 een penalty aan Celtic. Even later trok hij deze weer
in, tot woede van de fans. McDonald loog dat hij deze beslissing op advies van
zijn assistent nam. The Guardian schreef drie berichten over de affaire die
volgde. Deze zijn niet langer vindbaar via Google. Ook enkele artikelen van The
Daily Mail over McDonald zijn bij Google verdwenen. Hetzelfde geldt voor een
weblog van de BBC uit 2007 over topman Stan O'Neal en de miljardenverliezen van
zakenbank Merrill Lynch.

De berichten blijven wel leesbaar via de sites van de nieuwsbladen zelf. Google
vermeldt het bestaan van de artikelen nog wel als wordt gezocht met exacte
zoektermen uit een specifiek bericht.

De verwijderingen zijn het gevolg van een oordeel van het Europees Hof in mei.
Het Hof stelde dat Google pagina's bij klachten uit de zoekresultaten moet
verwijderen, als die 'inadequaat, irrelevant of niet langer relevant' zijn.
Daarbij moet een afweging worden gemaakt tussen het recht op privacy en het
recht op informatie van het publiek. Het oordeel helpt mensen die veel hinder
ondervinden van internetberichten. Zo kan een kleine diefstal het later moeilijk
maken een baan te vinden.

Google was het oneens met het oordeel, maar geeft er wel gehoor aan. Het liep
meteen storm met verwijderverzoeken. Websites krijgen bericht als hun artikelen
niet meer worden weergegeven in de zoekresultaten. De naam van de indiener van
het verzoek en zijn argumenten blijven geheim.

Media-ethicus Huub Evers vindt dat Google zich verre moet houden van
nieuwsberichten. 'Het recht om vergeten te worden geldt niet voor publieke
figuren. Die moeten tolereren dat hun verleden bekend blijft. Alleen gewone
burgers met zwaarwegende argumenten moeten zoekresultaten kunnen verwijderen.'

Thomas Bruning van journalistenbond NVJ stelt dat de afweging tot verwijdering
door de nieuwsmedia gemaakt moet worden. 'Zoekmachines moeten niet de opdracht
krijgen te filteren. Feitelijk is sprake van censuur. Dat mensen het op de site
zelf nog wel kunnen vinden is een illusie.' Bruning constateert dat publieke
figuren hun verleden op proberen te schonen.

Europees D66-parlementslid Sophie in 't Veld noemde de uitspraak van het Hof
eerder 'baanbrekend voor privacybescherming'. Ze kan zich niet vinden in de
huidige ophef. 'Het verwijderen van zoekresultaten is iets heel anders dan
verwijderen van de pagina's zelf. Er is geen sprake van censuur. Beslissingen
van Google kunnen bij de rechter worden aangevochten.'

'Feitelijk is sprake van censuur door Google'

LOAD-DATE: 3 July 2014

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              85 of 180 DOCUMENTS



                                 de Volkskrant

                              1 juli 2014 dinsdag

De Clintons, 'volkomen blut' stel

BYLINE: VAN ONZE CORRESPONDENT ARIE ELSHOUT

SECTION: Ten Eerste; Blz. 5

LENGTH: 952 woorden


Toen Bill Clinton het Witte Huis verliet, was hij zo goed als platzak, wil het
verhaal. Maar de ex-president weet tegenwoordig aardig rond te komen. Gaat dat
tegen Hillary werken?


Verkiezingscampagnes in Amerika zijn 'krankzinnig', zei Hillary Clinton pas
tegen de Volkskrant. Ze duren te lang en zijn meedogenloos in het doorlichten
van de kandidaten. Clinton krijgt nu al de volle laag, terwijl nog steeds niet
zeker is of ze opgaat voor de presidentsverkiezingen van 2016. Brandend van
ongeduld hebben de media zich gestort op de vraag: zijn Hillary en Bill ondanks
al hun mooie praatjes niet gewoon ordinaire zakkenvullers?



Clinton heeft de kwestie over zichzelf afgeroepen door begin juni bij de
presentatie van haar nieuwe boek te verklaren dat zij en Bill 'volkomen blut'
waren toen hij als president het Witte Huis verliet in januari 2001. Die
uitspraak leidde tot een golf aan kritiek. Hoe durfde zij zich op één lijn te
stellen met andere mensen die kampen met geldnood maar niet in de luxepositie
verkeren om als voormalig president of first lady tonnen te vragen voor een
spreekbeurt?

De Amerikaanse media begonnen meteen te spitten, conform de beste
campagnetradities. The Washington Post kwam vorige week met een stuk, waarin
uitgezocht was hoe de Clintons zich opwerkten van een echtpaar dat aan de grond
zat tot een stel dat rijk is.

Het blijkt dat Bill er geen gras over liet groeien in zijn poging het
aangevreten gezinsinkomen weer op peil te brengen na al die advocatenrekeningen
als gevolg van het Lewinsky-schandaal. Twee weken na zijn vertrek uit het Witte
Huis gaf hij al zijn eerste speech. Dat was op een golfcomplex in Florida voor
beurshandelaren. Verdiensten: 125 duizend dollar (91 duizend euro).

Achmea

Tussen januari 2001 en januari 2013 incasseerde Bill Clinton 104,9 miljoen
dollar voor 542 redevoeringen. Iets meer dan de helft daarvan hield hij in de
Verenigde Staten, maar het meeste geld verdiende hij met lezingen in het
buitenland. De Nederlandse verzekeraar Achmea betaalde 600 duizend dollar voor
een optreden.

Omdat Hillary een publieke functie vervulde (eerst als senator, daarna als
minister van Buitenlandse Zaken) was president Clinton verplicht jaarlijks
openbaar te maken wat hij verdiende. The Washington Post baseert zich op die
jaaropgaven.

Wat Hillary Clinton na haar vertrek als minister, in januari 2013, heeft
verdiend met speeches, is niet bekend. Maar ingewijden zeggen dat 200 duizend
dollar haar standaardtarief is. Verder verdienen de Clintons geld met hun
boeken. Ze zijn inmiddels multimiljonair.

Is dat erg? Je bent dan rijk maar niet puissant rijk in een Amerika, dat
inmiddels grossiert in miljardairs afkomstig uit de tech-industrie in Silicon
valley of de hedgefund-sector op Wall Street. Een beetje hoodie-miljardair van
een internetbedrijf kijkt niet op van iemand met een paar honderd miljoen.
Bovendien is het in de VS geen schande om rijk te zijn. Je mag het tonen.
Niemand in New York kijkt op van televisiereclames voor Maserati's.

Toch maken de miljoenen van de bv Clinton Hillary politiek kwetsbaar. Dat hebben
zij en de Democraten aan zichzelf te wijten. Een van de successen van president
Obama's herverkiezingscampagne in 2012 was dat hij zijn Republikeinse
tegenstander Mitt Romney wist te definiëren als een rijkaard zonder gevoel voor
de noden van de gewone man. Romneys vermogen wordt op 250 miljoen dollar geschat
- min of meer als dat van de Clintons. De Republikeinen studeren dan ook al
ijverig op Obama's recept teneinde Hillary en de Democraten een koekje van eigen
deeg te presenteren.

Voorproefje

Peggy Noonan, een Washingtonse veteraan en conservatief columniste, gaf zaterdag
in The Wall Street Journal een voorproefje. Zij hekelde Hillary's verzet tegen
een vergelijking met Romney. Kennelijk zijn niet alle rijken gelijk. Dat is
hypocriet en kleingeestig, aldus Noonan. Hillary heeft volgens haar niets gemeen
met de gewone man/vrouw. 'Bijna haar hele volwassen leven is ze rondgereden in
limousines en dienstauto's. Voor meer dan een kwart heeft ze Amerika alleen maar
door getint glas gezien.'

En het is niet alleen rechts. Ook de linkervleugel van de Democraten wantrouwt
Hillary. Ook Bill, die nauwe banden heeft met Wall Street, heeft zijn
vingerafdrukken op de crisis van 2008 staan door als president mee te helpen de
financiële sector te dereguleren. Volgens The Washington Post is de financiële
wereld de frequentste sponsor van de Clintons.

Dit zegt nog niet alles. In The New Republic schreef Noam Scheiber dat Hillary
populairder is onder Democraten dan ooit, ook onder heel linkse. Hij
veronderstelt dat dit deels te maken heeft met Obama, wiens belofte van
verandering een illusie is gebleken. Nu kijken de mensen naar Hillary als iemand
die niet belooft wat ze niet kan waarmaken en beter weet hoe je iets voor elkaar
kunt krijgen in Washington.

Kortom, het kan nog alle kanten op met Hillary. Maar als haar boektour was
bedoeld om een eerste teen in het verkiezingswater te steken, is ze er inmiddels
achter dat het heet is.

Spreekgeld

In mei 2012 had Bill Clinton in een week lezingen in Zwitserland, Denemarken,
Zweden, Oostenrijk en Tsjechië. Opbrengst: 1,4 miljoen dollar.

Clinton is vanaf het moment dat hij het Witte Huis verliet een veelgevraagd
spreker. Maar hij lijkt nog populairder te worden met de jaren. Een vriend denkt
dat hij niet meer wordt gezien als oud-president, maar als wereldleider.

Voor zover bekend was 2012 zijn drukste jaar. Hij gaf 72 betaalde speeches voor
in totaal 16,3 miljoen dollar.

Zijn tarief varieerde van 28.100 dollar tot 750.000 dollar.

Hillary Clinton rukt op. Dat moet iets te maken met haar onofficiële (en
riskante) status als gedoodverfde volgende president.

LOAD-DATE: 30 June 2014

LANGUAGE: DUTCH; NEDERLANDS

GRAPHIC:  studenten van de Amerikaanse universiteit in Dubai met een portret van
Bill Clinton.
Foto AFP

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              86 of 180 DOCUMENTS



                                 de Volkskrant

                             28 juni 2014 zaterdag

Katholiek die leugentje niet schuwt

BYLINE: MARC PEEPERKORN

SECTION: Ten Eerste; Blz. 9

LENGTH: 933 woorden


Profiel Jean-Claude Juncker


De nieuwe voorzitter van de Europese Commissie is een geslepen politicus, een
man van de achterkamertjes. Een man met humor ook, maar zijn polariserende stijl
kan hem opbreken.

Jean-Claude Juncker (59), de nieuwe voorzitter van de Europese Commissie, is een
van meest ervaren en geslepen politici die er in Europa rondlopen. Niet
onbelangrijk bovendien heeft hij meer lef dan de huidige Commissiebaas, de
Portugees José Manuel Barroso.



Juncker is een overtuigd Europeaan en dat is dan ook de reden dat hij op weinig
sympathie kan rekenen in Nederland en Groot-Brittannië. Niet dat hij de
natiestaat wil afschaffen, integendeel, maar de Luxemburgse oud-premier pleit
wel voor de invoering van eurobonds, voor een Europees asielbeleid, zelfs voor
een gemeenschappelijk minimumloon in de eurozone. En dat deed hij allemaal ver
voor bijvoorbeeld de PvdA het dit voorjaar in haar Europese verkiezingsprogram
opnam.

Hoe je die idealen het best in Brussel bereikt, onthulde Juncker in 1999 aan het
Duitse weekblad Der Spiegel, toen hij de werkwijze van de regeringsleiders
tijdens EU-toppen beschreef. 'We besluiten iets, laten het dan even rusten en
kijken wat er gebeurt. Als niemand dan herrie maakt en er geen opstand
uitbreekt, omdat de meeste mensen sowieso niet begrijpen wat er is besloten, dan
gaan we weer verder. Stap voor stap, tot er geen weg terug meer is.'
EU-grondlegger Monnet had het niet beter kunnen verwoorden.

In tegenstelling tot de meeste politieke leiders heeft Juncker een goed gevoel
voor humor. Wie hem spreekt, schiet geregeld in de lach om zijn zelfspot. Zo zei
hij midden in de eurocrisis over zichzelf en zijn collega's: 'We weten allemaal
wat we moeten doen om uit de crisis te komen. We weten alleen niet hoe daarna
herkozen te worden.' Later voegde hij hier ironisch aan toe: 'Lange tijd wisten
we niet wat te doen en werden we ook niet herkozen.'

Juncker, geboren als zoon van een metaalarbeider die tijdens de Tweede
Wereldoorlog gedwongen werd met de Duitsers mee te vechten, heeft een ongekende
politieke carrière achter de rug. Reeds op 28-jarige leeftijd (1982) is hij
staatssecretaris, zeven jaar later minister van Financiën. In dat jaar (1989)
krijgt hij een zwaar verkeersongeval, ligt twee weken in coma maar herstelt
nadien geheel. In 1995 wordt hij premier, een baan die hij tot 2013 zal behouden
en aanvankelijk moeiteloos combineert met het ministerschap van Financiën.

Mede onder zijn regeringen floreert Luxemburg als financieel centrum in Europa
en als veilige haven voor zwart geld. Juncker verdedigt jarenlang met succes het
Luxemburgse bankgeheim. Pas als de internationale druk op zijn land te groot
wordt, staakt Juncker zijn verzet tegen meer openheid over wie er spaar- en
andere tegoeden in het Groothertogdom hebben.

Onverwacht komt zijn regering in juli 2013 ten val als blijkt dat de Luxemburgse
geheime dienst geruime tijd en op grote schaal gewone burgers, zakenlieden en
politici heeft afgeluisterd. Juncker dient zijn ontslag in. Bij de verkiezingen
dat najaar blijft zijn christen-democratische partij weliswaar de grootste, maar
valt ze voor het eerst in decennia buiten de regering.

Degenen die Junckers politieke leven dan beëindigd verklaren, vergissen zich.
Als de Europese christen-democraten in maart 2014 hun Spitzenkandidat voor de
Europese Commissie moeten leveren, troeft Juncker overtuigend zijn Franse
tegenstrever eurocommissaris Barnier af. Met dank aan zijn uitgebreide netwerk,
ook de CDA-europarlementariërs steunen hem.

Naast mensen die zijn pro-Europese standpunten verafschuwen, zijn er die
twijfels hebben over zijn kwaliteiten als manager. Leiding geven aan een
regering van een land met 500 duizend inwoners, is iets anders dan aan het hoofd
staan van de Commissie, met 27 andere Commissarissen en 50 duizend ambtenaren
die beleid maken voor 500 miljoen burgers.

Juncker heeft zich tot nog toe laten kennen als de man van de achterkamertjes,
ook toen hij voorzitter was van de eurogroep. Iemand die op zijn best is als er
in klein gezelschap onder hoge druk besluiten moeten worden genomen, zoals de
redding van Griekenland, Ierland en Portugal. Dan deinst hij ook niet terug voor
een leugentje. 'Ik ben een christen-democraat, een katholiek, maar als het
belangrijk wordt, lieg ik', zei hij daar zelf over.

Als het nodig was, koos hij voor de confrontatie met de machtige Duitse minister
van Financiën Schäuble die aanvankelijk Griekenland uit de eurozone wilde duwen.
In 2005 haalde hij hard uit naar de Nederlandse regering die in zijn ogen geen
poot had uitgestoken om het referendum over de Europese Grondwet te redden.
Juncker verbond zelf zijn politieke lot aan de uitslag van het Luxemburgse
referendum, dat een overtuigend 'ja' (56 procent) liet zien.

Zijn polariserende, chaotische stijl kan hem opbreken als Commissievoorzitter
die juist moet balanceren tussen de belangen van 28 lidstaten en het Europees
Parlement. Daarnaast vragen EU-ambtenaren zich af of Juncker het fysiek wel
aankan. De Commissievoorzitter werkt al snel 70 tot 80 uur per week en reist
voortdurend de wereld over. Een zware baan voor iemand als Juncker die rookt en
van een goed glas houdt. Minister Dijsselbloem van Financiën noemde hem begin
dit jaar in Knevel en Van den Brink 'een verstokt roker en drinker'. Een
opmerking waarvoor hij afgelopen woensdag spijt betuigde. Want hoeveel drank
Juncker ook verstouwd heeft en kan verstouwen, aan zijn geheugen mankeert niets.

EU-ambtenaren vragen zich af of Juncker de baan fysiek wel aankan

Wie hem spreekt, schiet geregeld in de lach om zijn zelfspot

LOAD-DATE: 27 June 2014

LANGUAGE: DUTCH; NEDERLANDS

GRAPHIC: Juncker begin mei bij zijn campagnebus in Berlijn.
Foto Stephanie Pilick / AP
De Britse krant The Daily Telegraph opende vrijdag met de zorgen die er onder de
leiders van de EU zouden bestaan over Junckers levensstijl en vooral zijn
drankgebruik. Ze zouden die hebben geuit in de wandelgangen van de top in
Brussel. 'Zijn ontbijt bestaat uit cognac', citeert de - eurokritische - krant
een anonieme diplomaat. Een andere diplomaat zou hebben gezegd dat er 'sinds de
Europese verkiezingen op het hoogste niveau ongerustheid heerst over het
alcoholgebruik van Juncker'. Andere bronnen vertelden dat hij al kettingrokend
bij vergaderingen zit.

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              87 of 180 DOCUMENTS



                                 de Volkskrant

                             26 juni 2014 donderdag

Bewoonster: 'Ik vertrouw de NAM niet meer'

BYLINE: VAN ONZE VERSLAGGEEFSTER ANA VAN ES

SECTION: Ten Eerste

LENGTH: 1297 woorden


Reportage Scheuren in Ter Laan


1,2 miljard euro is er beschikbaar gesteld voor de aardbevingsschade in
Groningen, maar overleg over de schaderegeling loopt vast. En ondertussen
storten de boerderijen in.

Langs landweg Ter Laan vallen boerderijen weg. Kijk daar, die ruïne, dat is het
huis van de buren, onbewoonbaar verklaard. En daar, waar nu alleen nog een
schuur resteert, stond tot drie weken geleden het huis van de overburen. De
Nederlandse Aardolie Maatschappij (NAM) heeft het pand gesloopt, wegens
onherstelbare bevingsschade.



En dit is haar eigen huis. Annemarie Heite draait zich om naar de
kop-hals-romp-boerderij uit circa 1850, tweeën-half jaar geleden gekocht, toen
iedereen nog dacht dat het met die bevingen wel meeviel. De muren zitten vol
scheuren, over de betaling wordt gesteggeld met de NAM, het huis staat in de
steigers. 'Als er nu een aardbeving komt', zegt ze, 'dondert de gevel naar
beneden.'

Vijf maanden nadat minister Kamp (Economische Zaken, VVD) 1,2 miljard euro
uittrok om bewoners van Noord-oost-Groningen te compenseren voor de gevolgen van
aardbevingen veroorzaakt door gaswinning, is er nog steeds geen goede
schaderegeling voor gedupeerde bewoners. Ook de eerder dit jaar geuite ambitie
om Groningers - na ruim een halve eeuw oekazes uit Den Haag over gaswinning -
zelf te laten meebesluiten over de koers van de NAM in dit gebied, lijkt te
stagneren.

Groningers die mogen meebesluiten? Daniëlla Blanken, secretaris van de Groninger
Bodem Beweging (GBB), organisatie voor inwoners die getroffen zijn door
aardbevingen, merkt er niets van. 'De houding van de NAM is nog steeds: u mag
alleen advies geven.'

De problemen komen tot uiting rond de Dialoogtafel, de instantie die in het
leven is geroepen om in Groningen 1,2 miljard euro schadevergoeding en
compensatiegeld te verdelen. De verwachtingen waren hooggespannen. De
Dialoogtafel zou met zoveel geld niet alleen het gegroeide wantrouwen tegen
gaswinning onder de bevolking kunnen wegnemen, maar en passant ook een nieuwe
vorm van besluitvorming introduceren aan deze rand van Nederland.

Startnotitie

De Dialoogtafel is een overleg van vijftien partijen - de NAM, het ministerie
van Economische Zaken, de provincie Groningen, gemeenten en een trits
maatschappelijke organisaties. De vijftien vergaderen eens per maand over
aardbevingen, in een goed restaurant ergens in de provincie. Het jaarlijkse
budget voor vergaderingen en de staf: 6,2 ton. 'De horizontaal georganiseerde
samenleving', zo filosofeert de startnotitie, gaat hier het gesprek aan met het
'verticale bestuur'.

Die notitie bevat ook een waarschuwing. 'Het moet geen praatclub worden, het
moet wel ergens over gaan.'

Peter Breukink, directeur van de Stichting Oude Groninger Kerken, die zich aan
de Dialoogtafel inzet voor schadeherstel aan monumentale panden - 23 van de ruim
zestig kerken die onder zijn stichting vallen, hebben aardbevingsschade -
herinnert zich het 'Dagobert Duck-gevoel' waarmee de deelnemers voor het eerst
bij elkaar kwamen. 'Zo van: we hebben een pakhuis met geld en dat gaan we
verdelen.'

Maar het overleg tussen de vijftien deelnemers loopt stroef. Begin juni moest
zelfs minister Kamp eraan te pas komen om het overleg uit een impasse te
trekken. 'Er zijn aanloopproblemen', zegt Albert Rodenboog (CDA), burgemeester
van het zwaar door aardbevingen getroffen Loppersum.

Dat merken ze in de 19de-eeuwse woonboerderij aan Ter Laan in Bedum. Albert
Ubels, de man van Annemarie Heite, wijst naar het netwerk van scheuren in de
grijs gestucte achtermuur. 'Allemaal NAM', verzucht hij. Maar de NAM wil niet
alle reparaties betalen. Volgens de gaswinningsorganisatie is er ook sprake van
achterstallig onderhoud.

Het stel ontkent dat niet: ze waren de oude boerderij namelijk nog aan het
opknappen. Annemarie Heite staat stil voor haar schuur die met houten stutten
overeind wordt gehouden. 'Dat dit nu op instorten staat, dat was nooit gebeurd
zonder aardbevingen.' In haar visie moet de NAM daarom alle schade betalen.

Maar het laatste woord hierover is aan de NAM. De veroorzaker van de
aardbevingen in Groningen mag namelijk zelf beslissen welke schade wel en niet
wordt vergoed. De Dialoogtafel doet er alles aan om dit te veranderen, maar dat
is nog niet gelukt. 'Het is duidelijk dat dit onafhankelijk geregeld moet
worden', zegt burgemeester Rodenboog. 'De NAM is goed in gaswinning, maar is
geen schade-expert.'

Het is lastig om het als gewone burger op te nemen tegen de NAM, merkt Annemarie
Heite. Laatst kreeg ze te horen dat zij de 'aanbevelingsbrief' niet mag inzien
die hun schade-expert stuurde aan de NAM. 'Er is dus een side-letter', zegt haar
man. 'Wij willen weten: wat staat daarin over ons huis?' Bij navraag stelt de
NAM dat er sprake is van 'ongelukkige communicatie': bewoners hebben recht op
inzage van officiële documenten.

Wantrouwen

'Ik vertrouw de NAM niet meer', zegt Annemarie Heite.

Ook in het groot, tijdens de vergaderingen van de Dialoogtafel, is het voor
maatschappelijke organisaties lastig opereren met de NAM als tegenspeler. De NAM
zegt weliswaar de Dialoogtafel 'belangrijk' te vinden, maar heeft zoveel
juristen en experts in dienst dat ze al snel de discussie domineren.

'Het is een wedstrijd van amateurs tegen professionals', erkent voorzitter
Jacques Wallage.

Terwijl de Dialoogtafel het wantrouwen probeert te bestrijden dat in Groningen
in de afgelopen halve eeuw is gegroeid, wakkeren nieuwe incidenten de argwaan
bij inwoners juist verder aan. De oprijlaan van Ter Laan nummer 31, het buurhuis
van Annemarie Heite, wordt geblokkeerd door een getralied hek: 'verboden
toegang'. Daarachter ligt een ruïne.

Op zondag 10 mei dit jaar, rond tien voor vier 's middags, stortte de schuur van
deze boerderij in. Het woongedeelte trok uit het lood. De brandweer rukte uit,
de bewoners werden ijllings geëvacueerd. Slecht onderhoud kan niet het hele
verhaal zijn, stelt Henk van der Velde, voorzitter van de plaatselijke
dorpsvereniging. 'Het lijkt alsof er een aardscheur pal onder Ter Laan loopt.'

Maar niemand weet wat er echt speelt. Over het onbewoonbaar verklaarde pand in
Bedum communiceerden officiële instanties volgens het patroon zoals dat in
Groningen al jaren bestaat rond aardbevingen: door te zwijgen. De NAM gaf geen
commentaar. De gemeente Bedum verschuilt zich achter een 'onderzoek' dat nog
gaande is.

Terughoudend

Pas deze week, anderhalve maand na de instorting van de schuur in Bedum, erkende
minister Kamp in de Tweede Kamer dat aardbevingen mogelijk een rol hebben
gespeeld bij het wegvagen van het gebouw. Bij de communicatie daarover, erkende
de minister, was 'terughoudendheid' betracht.

'De inwoners van Groningen hadden altijd het gevoel dat er vooral over hen werd
gepraat', zegt Siegbert van der Velde, directeur van de Natuur- en
Milieufederatie in Groningen en deelnemer aan de Dialoogtafel. 'Terecht dacht de
bevolking dat dit gebied een wingewest was. Het opbreken van deze cultuur is van
groot belang. Juist daarom is de Dialoogtafel opgericht.'

Maar kan de Dialoogtafel deze cultuur wel doorbreken? Na vijf maanden
vergaderen, zonder dat de schadeafhandeling is verbeterd, klinkt er ook twijfel
over die ambitie. 'De hoop van het begin, dat wij aan de knoppen zouden zitten,
dat is onjuist', zegt Peter Breukink van de Stichting Oude Groninger Kerken.
'Wij zijn een overlegorgaan. Niet meer dan dat.'

Aan Ter Laan in Bedum dwarrelt een wolk stof van rode baksteen over het terras.
Annemarie Heite kijkt omhoog, naar de steiger waar een bouwvakker al de hele dag
bezig is de gevel uit te breken. 'Ik ben bang dat de Dialoogtafel een papieren
tijger wordt waar burgers niks aan hebben.'

De Dialoogtafel zou het compensatiegeld in overleg verdelen. Dat werkt niet. 'De
houding van de NAM is nog steeds: u mag alleen advies geven.'

LOAD-DATE: 25 June 2014

LANGUAGE: DUTCH; NEDERLANDS

GRAPHIC: Ter Laan nummer 31, de boerderij is op 10 mei dit jaar ingestort.
'Slecht onderhoud kan niet het hele verhaal zijn. Het lijkt alsof er een
aardscheur pal onder Ter Laan loopt.'
Foto Harry Cock / de Volkskrant
Het huis van Annemarie Heite en Albert Ubels. De schuur wordt met stutten
overeind gehouden.
Foto Harry Cock / de Volkskrant
Het huis van Annemarie Heite en Albert Ubels. De schuur wordt met stutten
overeind gehouden.
Foto Harry Cock / de Volkskrant

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              88 of 180 DOCUMENTS



                                 de Volkskrant

                             26 juni 2014 donderdag

Dat Morriconedeuntje hoorde hij altijd wel iemand fluiten

BYLINE: BOR BEEKMAN

SECTION: Ten Eerste; Blz. 10

LENGTH: 564 woorden


Postuum Eli Wallach (98)

De karakteracteur werd onsterfelijk als de flamboyante schurk Tuco, of 'the
ugly' in The Good, the Bad and the Ugly.

Ook toen hij ver in de negentig was, kon Eli Wallach niet over straat zonder
herinnerd te worden aan die ene rol. Altijd was er wel iemand die het tweetonige
coyotehuil-deuntje van Ennio Morricone nafloot, de muziek uit The Good, the Bad
and the Ugly.



De dinsdag op 98-jarige leeftijd overleden karakteracteur trad op in 167 films
en series, maar maakte zich onsterfelijk in Sergio Leones spaghettiwestern uit
1966 als Mexicaanse bandiet Tuco, ook wel 'the ugly'.

Dat uitgerekend die rol zo zou blijven hangen, had de in de ruige stadwijk
Little Italy opgegroeide New Yorker van Pools-Joodse komaf nooit verwacht. Hij
speelde wel vaker Mexicaanse bandieten, zoals in die andere klassieker The
Magnificent Seven, en was het stereotype eigenlijk wel zat. Totdat de hem
onbekende regisseur Leone een stukje uit For a Few Dollars More toonde: zo'n
western in nieuwe stijl zag de acteur wel zitten.

Tuco, de snelpratende opportunist met kleine oogjes, werd beurtelings gered en
dwarsgezeten door die eenling onder de premiejagers, de rol van de zwijgzame
Clint Eastwood. Die had tijdens de opnamen in Spanje aanmerkingen op Wallachs
paardrijstijl; veel te wild en onbeholpen, maar de twee raakten desondanks
bevriend.

Waar acteurs als Eastwood en Charles Bronson middels hun Leone-films de stap
naar volbloed ster doormaakten, bleef Wallach altijd een karakteracteur. Zo'n
man die een film in een enkele scène kon laten opleven. Zelf vond hij dat niet
erg, zei hij acht jaar geleden in het Britse filmblad Sight &Sound: 'Vanaf het
moment dat ik het kantoortje van mijn agent binnenliep, waar al die filmposters
hingen met knappe helden, wist ik dat die rol niet voor mij was weggelegd.'

Wallach groeide op in de crisisjaren dertig; hij liftte van New York naar Texas
om daar te kunnen studeren aan de goedkoopste universiteit en grapte later over
het lesniveau: enkel aan de paardrijles had hij iets gehad. Eenmaal terug van
zijn diensttijd in de Tweede Wereldoorlog, raakte Wallach in contact met de New
Yorkse acteursgemeenschap. Toneelschrijver Tennessee Williams, regisseur Elia
Kazan, acteurscoach Lee Strasberg - gezamenlijk zouden ze de Amerikaanse toneel-
en filmwereld blijvend veranderen, onder meer met de introductie van die meer
naturalistische spelstijl, 'the method'. Ook de jonge Marlon Brando behoorde tot
de kring, en maakte een beslissende indruk op Wallach: zo vrij kon je dus
acteren.

Als acteur leidde Wallach een gespleten leven. In het theater speelde hij gewone
burgers, de verdrukte en onbegrepen ambtenaren. In de bioscoop was hij de
onverlaat, de schurk die zich weinig tot niks aantrok van gezag of morele codes.
Ook op hogere leeftijd schikte hij zich in die boevenrol, zoals in zijn prachtig
fragiele optreden als maffiadon in The Godfather III. Wallach werd nooit ook
maar genomineerd voor een Oscar, maar ontving kort voor zijn 95e verjaardag wel
een oeuvre-Oscar, die troostprijs voor over het hoofd geziene grootheden.

Wallach was tot enkele jaren geleden actief als acteur. Toen zijn vriend
Eastwood hem vroeg voor een cameo in Mystic River (2003), stelde hij als
voorwaarde dat zijn naam níét op de aftiteling kwam: 'Ik wil niet dat ze denken,
o die arme Eli, die kan alleen nog maar kleine rolletjes krijgen.'

LOAD-DATE: 25 June 2014

LANGUAGE: DUTCH; NEDERLANDS

GRAPHIC: Eli Wallach in The Good, The Bad and The Ugly.
Foto Hollandse Hoogte

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              89 of 180 DOCUMENTS



                                 de Volkskrant

                              23 juni 2014 maandag

Vroegtijdig herkennen prioriteit Hartstichting

BYLINE: VAN ONZE VERSLAGGEEFSTER ELINE HUISMAN

SECTION: Wetenschap; Blz. 17

LENGTH: 643 woorden


Interview Floris Italianer

Voor de eerste keer liet de Hartstichting burgers kiezen welk hart- en
vaat-onderzoek ze moet gaan financieren. 'We hebben betrokken publiek nodig.'

Het publiek heeft gesproken: hart- en vaatziekten eerder herkennen is de nieuwe
topprioriteit van de Hartstichting. Voor het eerst konden gewone burgers in een
stemming bepalen aan welke van zeventien onderzoeksthema's de stichting wat hen
betreft geld moet uitgeven. Vandaag presenteert directeur Floris Italianer de
nieuwe onderzoeksagenda voor de komende vijf jaar.

De leek beslist over hart- en vaatonderzoek. Is dat wel verstandig?

'Ik vergelijk het graag met het kopen van een huis: een ingrijpende beslissing
die je als leek niet alleen kunt maken, maar wel met de juiste adviseur en
makelaar. Voordat we het publiek lieten stemmen, interviewden we 150 betrokkenen
- van donateurs tot patiënten en van zorgverleners tot wetenschappers. Daaruit
kwamen zeventien geschikte onderzoeksthema's naar voren. Aan ons de taak het
publiek goed uit te leggen wat die alternatieven betekenen.'

Waarom wil de Hartstichting het publiek laten meedenken?

'De generatie die jarenlang trouw doneert bestaat bijna niet meer. Het publiek
is kritisch en goed geïnformeerd. Dat is goed voor ons: we moeten opnieuw
uitleggen wat we doen en waarom dat belangrijk is. We hebben een betrokken
publiek nodig - niet alleen voor het geld, maar ook voor handtekeningen bij
petities of om reanimatiecursussen te doen. Dit experiment is een eerste stap in
die richting.

'Eenzelfde beweging is gaande in de wetenschap: we moeten onderzoek doen waar de
maatschappij behoefte aan heeft. Dan bedoel ik niet per se toegepast of
kortetermijnonderzoek; de crux zit hem in uitleggen waarom bepaald onderzoek
belangrijk is. Jonge wetenschappers zijn daar al veel meer mee bezig dan de oude
generatie.'

Hoeveel mensen brachten hun stem uit?

'Ruim 12.500 mensen, van wie de helft patiënten en naasten. Bij minder dan 3.000
stemmen zouden we de peiling als niet-representatief zien.'

Is crowdfunding de volgende stap?

'Dat zou zomaar kunnen. We gaan de gekozen thema's eerst vertalen naar
onderzoeksprojecten. Daarna komt de vraag: hoe financier je die? We willen in
vijf jaar tijd 50 miljoen euro werven voor deze prioriteiten. Dat kan door
samenwerking met bedrijven of de overheid, maar misschien kunnen donateurs
straks ook een specifiek onderzoeksteam steunen dat hen aanspreekt.'

Leverde de stemming nog onverwachte resultaten op?

'Het heeft ons vooral verbaasd dat de verschillende groepen zo eenstemmig zijn.
Naast het eerder herkennen van hart- en vaatziekten gaan we meer onderzoek doen
naar deze ziekten bij vrouwen en een betere behandeling van hartfalen en
hartritmestoornissen. Ook de acute behandeling van beroertes en manieren om een
gezonde leefstijl vol te houden staan in onze top vijf. Het beter afstemmen van
medicijnen op de individuele patiënt heeft het als thema niet gehaald. Terwijl
we hadden verwacht dat patiënten dat juist belangrijk zouden vinden.

'Het voordeel van dit experiment is dat het gesprek tussen onderzoeker en
patiënt nu veel eerder plaatsvindt. Dat levert nieuwe invalshoeken op. Het
Brandwondencentrum heeft daar een mooi voorbeeld van. In gesprek met patiënten
bleek jeuk een van de belangrijkste irritaties. Wetenschappers waren daar niet
zomaar op gekomen, je kunt je het ongemak van een patiënt vaak moeilijk
voorstellen. Het moet vanzelfsprekender worden als onderzoeker je vraag eerst
aan patiënten voor te leggen.'

TOP VIJF VAN GEKOZEN ONDERZOEKSTHEMA'S

1. Het eerder herkennen van hart- en vaatziekten

2. Hart- en vaatziekten bij vrouwen

3. Betere behandeling van hartfalen en hartritmestoornissen

4. Acute behandeling van beroertes

5. Nieuwe manieren om een gezonde leefstijl lang vol te houden

Het heeft ons verbaasd dat de verschillende groepen zo eenstemmig zijn

LOAD-DATE: 22 June 2014

LANGUAGE: DUTCH; NEDERLANDS

GRAPHIC: Foto Sanne Bas

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              90 of 180 DOCUMENTS



                                 de Volkskrant

                             21 juni 2014 zaterdag

De verhalen die ons beter moeten maken

BYLINE: ELLEN DE VISSER EN MARGREET VERMEULEN

SECTION: Halfberliner

LENGTH: 1917 woorden


Mythen en verhalen: gezondheid

De mythologiserende mens (2). Mythen alom als het op onze gezondheid aankomt. Ze
zijn gebaseerd op oude volkswijsheden of op al dan niet correct wetenschappelijk
onderzoek. Zeven van de bekendste medische mythes op een rij: feit of fictie?

Drink 8 glazen water per dag

De hype is overgewaaid uit de Verenigde Staten en blijkt hardnekkig, gezien de
flesjes water waarmee vooral jongeren blijven rondsjouwen. Maar het idee dat we
gezonder worden als we veel water drinken ontbeert iedere wetenschappelijke
onderbouwing.

De Amerikaanse emeritus-hoogleraar fysiologie Heinz Valtin zocht het een paar
jaar geleden eens helemaal uit en vond als bron van de water-hype een zeventig
jaar oud advies van de Amerikaanse Gezondheidsraad. Daarin stond dat volwassenen
1 milliliter water binnen zouden moeten krijgen voor elke calorie aan voedsel
die ze consumeren.

Dat komt, bij 2.000 calorieën voor vrouwen (en iets meer voor mannen) neer op 2
liter. En dus acht stevige glazen. Daarbij werd alleen niet vermeld dat water
niet per se uit water hoeft te komen. Thee en koffie, vruchtensap, melk en zelfs
alcohol tellen gewoon mee en vergeet niet dat ook voedsel veel water bevat.

Water wordt vooral gebruikt om urine van te produceren, nodig om afvalstoffen
uit het lichaam te lozen. Dat je van een paar extra glazen water een mooiere
huid krijgt of sneller afvalt, zoals de mythe wil doen geloven, is nooit
overtuigend aangetoond.

Gewoon drinken als je dorst krijgt dus, en drinken wat je wilt. Van al die
verplichte glazen water ga je alleen maar steeds naar de wc.

Jeukt het, dan geneest het

Als na een pijnlijke val op de knie het bloeden is gestelpt, een stolsel de wond
bedekt en de opruimploeg van het lichaam het vuil heeft afgevoerd, begint het
herstel van de beschadigde huid. En jeuk is een onderdeel van dat
genezingsproces. De minuscule zenuwtakjes die de huid bekabelen zijn door het
openscheuren van de huid beschadigd geraakt en vormen nieuwe uitlopers. Bij dat
spruiten worden eiwitten aangemaakt, zogeheten neuropeptiden, en het zijn die
eiwitten die de jeuk veroorzaken.

De neuropeptiden zorgen ervoor dat de vaten rond de wond zich verwijden en dat
er een soort pokon wordt aangemaakt voor de opperhuidcellen. Maar ze veroorzaken
ook een prikkel die vanuit de zenuw naar de hersenen gaat, waardoor daar een
gevoel van jeuk ontstaat. En dan gaan we krabben en dat zou weleens precies de
bedoeling kunnen zijn, legde de Groningse hoogleraar dermatologie Marcel Jonkman
ooit uit in de wekelijkse Volkskrant-rubriek Gezond. Hij vermoedt dat krabben
het spruiten van de zenuwtakjes bevordert, waardoor de huid sneller de oude is.


Onderzoek bij huis-tuin- en keukenschaafwonden ontbreekt, maar studies bij
patiënten met eczeem maken duidelijk dat door veelvuldig krabben meer
zenuwtakjes in de huid ontstaan. Een helende wond voel je en dat is lastig, maar
wel een goed teken.

An apple a day keeps the doctor away, ofwel: Fruit houdt de dokter eruit

Het 150 jaar oude Victoriaanse gezegde kan nog altijd mee in moderne
gezondheidscampagnes. De boodschap uit de 19de eeuw over de beschermende werking
van fruit tegen tal van ziekten is de afgelopen decennia door wetenschappers
overtuigend bekrachtigd.

De Victorianen hadden het bij het juiste eind, schreven onderzoekers van de
universiteit van Oxford eind vorig jaar in het vakblad British Medical Journal.
Sterker nog: een appel, ontdekten zij, kan de geneeskrachtige werking van
medicijnen evenaren. Als alle Britse 50-plussers dagelijks een appel zouden
eten, scheelt dat volgens hen 8.500 doden per jaar aan hartaanvallen en
beroertes. Appels bevatten immers naast vitamine C en vezels (goed voor de
darmen) heel veel flavonoïden, stoffen die gezond zijn voor hart en bloedvaten.
Ter vergelijking: als zij niet naar de groenteboer gaan maar naar de apotheek en
met zijn allen cholesterolverlagers (statines) gaan slikken, levert dat niet
heel veel extra gezondheidswinst op (namelijk 9.400 doden minder).

Dat het per se een appel moet zijn, is overigens achterhaald. En dat één appel
genoeg is, klopt ook niet helemaal meer. Hoe meer groente en fruit, hoe beter,
zo blijkt uit onderzoek van het University College of London, waar
wetenschappers ruim 65 duizend Britten gemiddeld zeven jaar lang volgden. De
groep die zeven porties groente en fruit op een dag at, had in die periode 42
procent minder kans om dood te gaan dan de groep die minder dan een portie per
dag consumeerde. Bij een tot drie porties was die sterftekans 14 procent lager.
En - een kleine deuk in de appel uit het gezegde - groenten hebben een sterker
effect op de gezondheid dan fruit. Het Wereld Kanker Onderzoek Fonds adviseert
dan ook om tenminste vijf stuks groenten of fruit per dag te eten, om zo het
risico op acht soorten kanker te verkleinen.

Inmiddels wordt het populaire Victoriaanse gezegde steeds vaker uit zijn verband
gerukt. Om vermeende gezondheidsclaims te staven, wordt de appel regelmatig
vervangen door 'een liedje', of 'een aspirientje' of 'een kus'. De meest
opmerkelijke verbastering: an orgasm a day keeps the doctor away. Vijf jaar
geleden liet de Britse nationale gezondheidsdienst folders maken met die tekst,
om jongeren te overtuigen van de gezondheidsvoordelen (en het plezier) van
regelmatige seks. Er stak een storm van protest op, maar de wetenschap kwam
wederom met argumenten: seks is goed voor hart en bloedvaten, vermindert
spanningen, versterkt de spieren en geeft het immuunsysteem een oppepper. Er
zijn zelfs signalen dat mannen die regelmatig klaarkomen minder kans hebben op
prostaatkanker.

Melk moet, voor je botten

Helpt de calcium in melk tegen botontkalking en botbreuken? De
Wereldgezondheidsorganisatie adviseert dagelijks 0,5 gram calcium. Het
Nederlands Voedingscentrum adviseert het dubbele: 1 gram. Dat zijn drie glazen
melk (of drie porties zuivel).

De Amerikaanse voedingsepidemioloog Walter Willet vindt dat raar, omdat het
verband tussen sterke botten en calcium nooit is aangetoond. Sterker nog: de
meeste botbreuken doen zich juist voor in landen waar relatief veel calcium in
het dieet zit, zoals de VS en Zweden. En uit langlopend onderzoek onder 120
duizend Amerikaanse verpleegsters blijkt dat dames die vier glazen melk per dag
drinken net zo vaak hun heup breken als collega's die het op één beker houden.

Volgens Willet is er overtuigend bewijs dat bewegen gezonder is voor de botten
dan al die kalk. 'Stop met het melken van de koe, neem hem mee voor een
wandeling', is zijn advies.

Maar helemáál geen melk of zuivel? Dat advies geeft zelfs Willet niet. Want
calcium is wel het stofje waar onze botten van zijn gemaakt. Of zoals
zuiveldeskundige Kasper Hettinga van de Wageningen Universiteit het zegt:
'Beweging is het belangrijkst. Daarmee stimuleer je botaangroei. Maar om dat
proces te voltooien heb je ook calcium nodig. En dus melk, want daar halen we
tweederde van ons calcium uit.'

Lachen is gezond

De Cliniclowns wisten het uiteraard allang, maar de laatste jaren komt ook de
wetenschap met overtuigend bewijs: lachen is een gratis geneesmiddel, altijd
beschikbaar en zonder bijwerkingen. Humor blijkt ons niet alleen mentaal sterker
te maken, het zou in de spreekkamer van de dokter als recept niet misstaan.

Eind vorig jaar zetten Britse wetenschappers in het vakblad British Medical
Journal alle studies naar het effect van de lach op een rijtje en dat leverde
een indrukwekkende lijst op. Een lachbui stuwt de hartslag op en verdiept de
ademhaling, waardoor er meer zuurstof naar de hersenen gaat. De hoeveelheid van
het stresshormoon cortisol daalt, angstige en depressieve gevoelens verminderen,
het geheugen verbetert. Lachen stilt pijn, doordat in de hersenen endorfines,
natuurlijke opiaten, worden aangemaakt. Veel lachen verbetert bovendien de
functie van de endotheelcellen aan de binnenkant van bloedvaten, versoepelt de
wanden van de slagaders en verkleint de kans op een hartinfarct.

En dan is een schaterlach ook nog eens een mini-workout die zo in het programma
van de sportschool past. Lachen stimuleert spieren in gezicht, nek schouders,
borstholte en buik. Volgens hoogleraar psychiatrie William Fry, lachexpert aan
de Amerikaanse Stanford University, heeft een minuut lachen hetzelfde effect als
tien minuten op een roeimachine. Advies van Fry: zoek uit wat je aan het lachen
maakt en geef jezelf een dagelijkse dosis.

De uren slaap voor 12 uur 's nachts tellen dubbel

Nee, niet echt. Maar op tijd naar bed gaan verhoogt wel de kwaliteit van de
nachtrust. Dat zit zo: tijdens onze slaap maken we vier of vijf cycli door van
oppervlakkige slaap, diepe slaap en remslaap. In de eerste drie cycli zit
relatief veel diepe slaap. In de latere cycli zit meer remslaap. Voor een goede
nachtrust hebben we beide vormen van slaap nodig.

Echte ochtendmensen die liefst om 21.00 uur naar bed gaan, maar dat uitstellen
tot 22.30 uur slaan de eerste slaapcyclus over. Die beroven zichzelf van een
portie diepe slaap. Uitslapen heeft geen zin: àls dat al lukt. Want de gemiste
cyclus met diepe slaap komt er niet door terug. Hetzelfde geldt voor de
middenmoters: mensen die om half elf slaap krijgen. Als zij hun biologische klok
negeren en pas om twaalf uur gaan slapen, missen ze ook een cyclus met veel
diepe slaap.

Kortom, op tijd naar bed gaan betekent je biologische klok gehoorzamen. Niet die
op je nachtkastje. Dat benadrukt neuroloog Hans Hamburger van het Amsterdam
WaakSlaapCentrum van het Slotervaartziekenhuis en de Boerhaavekliniek.

Een hele troost voor de nachtbrakers die pas tegen het ochtendgloren behoefte
krijgen aan slaap. Geen probleem. Mits je maar genoeg uren maakt. Anders mis je
weer een of twee cycli met veel remslaap.

Van hard werken is nog nooit iemand doodgegaan

De HWN'er, de hardwerkende Nederlander, is door politici verheven tot de ideale
burger, maar het oercalvinistische credo dat er niks mis is met sloven en
buffelen, behoeft onderhand enige nuancering. Talrijke studies wijzen uit dat
een veeleisende baan kan leiden tot rugklachten, zwaarlijvigheid, diabetes en
depressies. En vergeet ook de technostress niet: als werknemers altijd
bereikbaar moeten zijn, rusten ze nooit uit, wat leidt tot psychische en fysieke
klachten.

Daar ga je allemaal niet onmiddellijk dood van maar die kans is wel aanwezig. In
Japan, met zijn lange werkweken, heet het karoshi, dood door overwerk. Onderzoek
onder ruim 1.600 Japanners met een meer dan vijfdaagse werkweek toonde een paar
jaar geleden een verband aan tussen het aantal hartaanvallen en een hoge
werkdruk. Taiwanese artsen bestudeerden 203 karoshi-zaken waarin nabestaanden
een schadevergoeding hadden gekregen. Bijna tweederde van de workaholics
overleed ten gevolge van een beroerte en langdurig overwerk. Doorwerken in de
vakantie en nachtdiensten bleken risicofactoren. Werknemers die lange dagen
maken, leven vermoedelijk ongezonder en hebben meer last van stress en een hoge
bloeddruk.

Dichter bij huis dezelfde conclusie. Britse wetenschappers volgden ruim twaalf
jaar meer dan zevenduizend ambtenaren en schreven drie jaar geleden in het
vakblad Annals of Internal Medicine dat je van hard werk soms heus dood kunt
gaan. De ambtenaren die meer dan elf uur per dag werkten, hadden 67 procent meer
kans op een hartaanval dan de groep die dagelijks zeven tot acht uur werkte.

Het lijstje bekende leefstijladviezen behoeft dus aanvulling. Naast de
consumptie van groente en fruit, voldoende slapen en genoeg bewegen, blijkt ook
een 9-tot-5 baan erg goed voor de gezondheid.

LOAD-DATE: 20 June 2014

LANGUAGE: DUTCH; NEDERLANDS

GRAPHIC: Tekening Martyn F. Overweel
Tekening Martyn F. Overweel
Tekening Martyn F. Overweel
Tekening Martyn F. Overweel
Tekening Martyn F. Overweel
Tekening Martyn F. Overweel
Tekening Martyn F. Overweel

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              91 of 180 DOCUMENTS



                                 de Volkskrant

                             21 juni 2014 zaterdag

Koninklijke villa wordt Griekse politieke kwestie

BYLINE: VAN ONZE CORRESPONDENT ARJEN VAN DER ZIEL

SECTION: Ten Eerste; Blz. 8

LENGTH: 687 woorden


De Griekse vakantievilla van koning Willem-Alexander is in Griekenland nu ook
een politieke kwestie geworden. De oppositie eist opheldering over 'illegale
bouwsels' bij het zomerhuis aan de Griekse kust. De belangrijkste Griekse
oppositiepartij, het radicaal-linkse Syriza, heeft parlementaire vragen gesteld
over de 'ongrondwettelijke' vergunningverlening.

Critici in Griekenland ergeren zich aan de aanleg van een privé-haventje en de
constructie van bijgebouwen, die waarschijnlijk bedoeld zijn voor de beveiligers
van Willem-Alexander. Ook zijn ze er kwaad over dat de kuststrook bij de villa
is afgesloten voor buitenstaanders.

'In de Griekse grondwet is vastgelegd dat iedereen het recht heeft om elk strand
te betreden', zegt Syriza-parlementariër Nadia Valavani. 'Dit betekent
bijvoorbeeld dat een Grieks hotel een strand niet kan voorbehouden aan gasten.
Gewone burgers blijven toegang houden tot zo'n strand. En het is in Griekenland
ook verboden om te bouwen binnen 500 meter van de waterlijn.'

In Griekenland lappen veel rijken en machtigen deze regels aan hun laars,
daarbij profiterend van de zwakte van de overheid en de wijdverbreide corruptie.
Er zijn in de praktijk dan ook heel wat privéstranden. Maar volgens de
parlementariërs zou je van de Nederlandse koning beter mogen verwachten.

Willem-Alexander en Máxima kochten de villa bij het Griekse kustplaatsje Doroufi
in 2012. Tot ergernis van de oppositie vaardigden drie Griekse ministers
afgelopen voorjaar een decreet uit waarin zij toestemming gaven voor de
installatie van een veiligheidssysteem en voor de aanleg van een haventje.

'We hebben hier helaas veel rijken die het recht naar hun hand zetten', zegt
parlementariër Valavani. 'Maar deze zaak springt er uit omdat het om een koning
gaat en omdat drie ministers een besluit tekenden dat in strijd is met onze
grondwet.'

Op de achtergrond speelt dat in Griekenland een verhit debat woedt over een
wetsvoorstel dat het makkelijker moet maken om aan de kust te bouwen en om
stranden af te sluiten. De conservatieve premier Antonis Samaras wil daarmee de
ontwikkeling van de kust bevorderen en de economie stimuleren. Maar
milieugroepen en de linkse oppositie zijn mordicus tegen.

'Wij vinden dat alle stranden open moeten zijn voor alle Grieken', zegt de
lokale activist Makis Katsaïtis. 'Zoals het nu gaat , worden wij gewone mensen
steeds meer weggedrukt naar de beroerdste stranden. Ik kan me best voorstellen
dat de kust bij de villa van uw koning wordt afgesloten als hij er is, om zijn
veiligheid te beschermen. Maar hij is hier hooguit een paar weken per jaar.
Waarom zou ik de rest van het jaar niet met mijn gezin naar dat strand mogen?'

Eerder deze maand stelden leden van de Tweede Kamer ook al vragen over de
Griekse villa. De Kamerleden willen vooral weten hoeveel geld de Nederlandse
overheid steekt in het zomerhuis en de grond eromheen.



Rijk trekt 9 ton uit voor verbouwing werk- en logeerpaleis prinses Beatrix


Het ministerie van Wonen en Rijksdienst heeft 900.000 euro uitgetrokken voor de
verbouwing van Noordeinde 66, het woonhuis van Willem-Alexander voordat hij
koning werd. Het pand is in stilte onderdeel gemaakt van paleis Noordeinde en
gaat dienen als logeeradres voor prinses Beatrix. Dat blijkt uit antwoorden op
vragen van PvdA-Kamerlid Albert de Vries.

Premier Mark Rutte zei vrijdag: 'De koning stelt een deel van zijn paleis
beschikbaar aan zijn moeder. Prinses Beatrix is lid van het Koninklijk Huis en
heeft vaak verplichtingen in Den Haag. Het is belangrijk dat zij ook hier een
pied à terre heeft van waaruit zij haar werkzaamheden kan verrichten.'

Beatrix woonde tijdens haar koningschap op paleis Huis ten Bosch en verhuisde in
februari naar haar privébezit kasteel Drakensteyn. Willem-Alexander nam
Noordeinde 66 in 1993 over van zijn oma, koningin Juliana, voor 750.000 gulden
(340.000 euro). Hij woonde er van 1995 tot 2003. Toen verkocht hij het pand aan
de staat voor 3,25 miljoen euro en verhuisde naar villa De Eikenhorst in
Wassenaar, dat privébezit is. Op termijn zullen hij en koningin Máxima hun
intrek nemen in Huis ten Bosch, eigendom van het Rijk.

LOAD-DATE: 20 June 2014

LANGUAGE: DUTCH; NEDERLANDS

GRAPHIC: De vakantievilla van Willem-Alexander bij het dorp Doroufi in het
zuiden van Griekenland.
Foto Costas Mitropoulos / AFP

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              92 of 180 DOCUMENTS



                                 de Volkskrant

                             14 juni 2014 zaterdag

Woelige stad

BYLINE: DOOR ARJAN PETERS

SECTION: Halfberliner; Blz. 61

LENGTH: 971 woorden


Recensie Fictie


Twee keer Istanbul: een charmante vertelling en excellente verhalen over
'overbodige' mannen.

Aan herdenkingen van de Eerste Wereldoorlog ontbreekt het niet, alleen over de
Turkse kant van de zaak horen we niet veel. Vermoedelijk omdat de Turken zich
destijds bij de Duitsers hadden aangesloten, en de Engelsen en de Grieken
tegenover zich kregen. Na de oorlog werd het gigantische Osmaanse rijk met
Istanbul als zetel van het sultanaat teruggebracht tot de Turkse Republiek van
Atatürk, met Ankara als nieuwe standplaats.



De in haar vaderland veel gelezen romancière AyÅ e Kulin (Istanbul, 1941) weet
er veel van, al was het maar omdat haar overgrootvader de laatste minister van
Financiën onder de sultan was. Zijn kleinkind Sitare werd in 1924 geboren. Dat
is AyÅ e Kulins moeder en die groeide in Istanbul op met de deftige gebruiken en
het plechtige vocabulaire dat bij de Osmaanse periode hoorde en dat de familie
in stand hield (man en vrouw tutoyeerden elkaar niet), republiek of niet.

Maar niet alleen uit fascinatie voor de eigen voorzaten, hoe sprookjesachtig hun
leven ook was, heeft Kulin in 2007 de historische roman geschreven die nu is
vertaald als Vaarwel, Istanbul. In haar dertigjarige carrière heeft de
schrijfster een voorkeur aan de dag gelegd voor onbekende, authentieke verhalen
die door de eenzijdige westerse geschiedschrijving gemakkelijk over het hoofd
worden gezien. Zo blikte Kulin met de roman De laatste trein naar Istanbul (drie
jaar geleden vertaald) terug op de Tweede Wereldoorlog, toen Turkse diplomaten
en het Franse verzet er gezamenlijk in slaagden een behoorlijk aantal Joden uit
Frankrijk te laten ontsnappen, door ze heimelijk op de Oriënt Express te zetten.
Wie kent dat verhaal hier?

Dat gaat eigenlijk ook op voor Vaarwel, Istanbul, met als ondertitel 'een
familiegeschiedenis in een bezette stad 1918-1924'. Het is een verhaal over
liefde en strijd, op verschillende niveaus: minister Ahmet is vanzelfsprekend de
sultan trouw, maar tegelijkertijd schuilt zijn zieke en revolutionaire neef
Kemal in zijn huis. Kemal laat zijn oog vallen op de bevallige Mehpare, een wees
die ook bij Ahmet is ondergebracht. Mehpare is tegenover Kemal 'weerloos als een
tere tulp, klaar om geplukt te worden'. Ze raakt in verwachting. Maar daar kan
Kemal niet op wachten, hij gaat naar het front om Turkije te helpen.

Niet altijd weet chroniqueur Kulin de theetante die ze ook kan zijn eronder te
houden. Maar ze kan charmant vertellen over haar geliefde stad die ze nooit
verlaten zal. Istanbul in de Eerste Wereldoorlog: vluchtelingen en kinderen in
vodden, zonder hoop of bezittingen, die niet klagen omdat ze alleen hun trots
nog over hebben.

En ze laat zien dat de positie van de vrouw aan het veranderen was: er kwam een
vereniging voor vrouwenrechten (waar niet iedere vrouw lid van durfde te
worden), er waren dappere onafhankelijke vrouwen (die voor hun optreden vaak met
eenzaamheid betaalden), en misschien voelt Kulin (die zelf twee keer scheidde en
over beide echtgenoten een boek schreef) zich verwant met het kleine meisje
Suat, dat verklaart later niet te gaan trouwen, want 'ik wil dichteres worden'.


Een stad in een overgangstijd, vol vluchtelingen uit de hele wereld: van die
grote woeling geeft Kulin een levendige indruk door terug te kijken naar haar
eigen bijzondere familie. Die wel representatief was voor die tijd, maar te
geprivilegieerd om ons ook iets te laten zien van de gewone man in die ongewone
stad.

Daarvoor moeten we bij Sait Faik Abas yan k (1906-1954) zijn, een
verhalenschrijver die zijn homoseksualiteit poogde te smoren in drank, wat hem
een uiteindelijk fatale levercirrose bezorgde. Hij ging weer bij zijn moeder
wonen op het eilandje Burgazada en stierf op zijn 48ste. In de veelgelezen
verhalen van Abas yan k komen geen sultans en ministers voor, noch vrouwen die
voor hun rechten opkomen, maar dagloners en overbodige mannen in stoffige
koffiehuizen en derderangstaveernes. Of de vrouw die haar man heeft verloren en
zonder kaartje op een veerboot stapt. 'Toen de boot in de haven van Kadiköy
aanlegde kwamen er evenveel mensen van boord als er kaartjes waren. Niet één
meer, niet één minder.'

Mensen aan wie een verhaal vastzit, daar had deze auteur een neus voor. Met
welgevallen beschrijft hij de vrienden die 's nachts aan wal staan te kijken
naar schepen met olielampen, als naar drijvende dromen. En de uitbater Recep die
een gaskachel zijn dorpse koffiehuis in tilt en daarmee een sprookjesachtige
ambiance schept. Na de oproep voor het avondgebed blijven de lampen uit, staren
de aanwezigen in het koffiehuis naar de rode paarse micaruitjes, en luisteren
naar wat Recep in de stad heeft beleefd. Hij is daar namelijk naar de film
geweest, wat hem verrukt heeft en verbijsterd. Midden in juli had het gesneeuwd.
'Alles was mogelijk.'

De eminente vertaalster Hanneke van der Heijden maakte een keuze uit de verhalen
die zijn verschenen tussen 1934 en 1954, de hele periode van Sait Faik Abas yan
ks schrijverschap. Zo zien we binnen deze 250 pagina's zijn zonnige naïviteit
omslaan in soms bijtende weemoed. Dan verzuchten zijn overbodige mannen: 'Er
zijn slechts twee dingen waar je op kunt hopen: de avond en de lampen.' Want die
verzachten de schelle ellende van overdag nog enigszins.

De schrijver liet zijn vermogen na aan een school voor wezen. Met die bestemming
ben je het meteen eens, zo perfect past ze bij de zachte droefenis van deze
verhalen.

Fictie

Sait Faik Abas yan k
Verhalen uit Istanbul
vijf sterren
Vertaald uit het Turks door Hanneke van der Heijden.

Podium; 253 pagina's; EUR 19,50

Fictie

AyÅ e Kulin
Vaarwel Istanbul
drie sterren
Vertaald uit het Turks door Sytske Breunesse en Irene 't Hooft.

De Geus; 414 pagina's; EUR 22,95

Mensen aan wie een verhaal vastzit, daar had Sait Faik Abas yan k een neus voor

LOAD-DATE: 13 June 2014

LANGUAGE: DUTCH; NEDERLANDS

GRAPHIC: Sait Faik Abas yan k verhaalt over de gewone man in de ongewone stad
Istanbul.
Foto Getty

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              93 of 180 DOCUMENTS



                                 de Volkskrant

                             14 juni 2014 zaterdag

Maracanã, waar is je magie?

BYLINE: DOOR IWAN TOL

SECTION: Sport

LENGTH: 1111 woorden


Rio de Janeiro moppert. Het Maracanã, waar Pelé zijn duizendste doelpunt maakte
en Garrincha lag opgebaard, is verworden tot een van de vele 'inwisselbare
FIFA-stadions'.


Het is dat werklui bezig zijn een trapleuning te repareren, anders zou het deze
middag doodstil zijn geweest in het Maracanã, het stadion waar over vier weken
de WK-finale wordt gespeeld en dat morgen het toneel is voor het duel Argentinië
- Bosnië-Herzegovina. Op het veld pikken twee vogels met hun snavels in het
gras. Weten zij veel dat dit heilige grond is.



Hier scoorde Pelé in 1969 zijn duizendste doelpunt, waarna hij de bal uit het
doel pakte en zou hebben gezegd: 'Kreng, ik heb je.'

Hier lag in 1983 de legendarische linksbuiten Garrincha opgebaard, alvorens hij,
gadegeslagen door tienduizenden fans, met een brandweerwagen naar zijn laatste
rustplaats in Pau Grande werd gebracht.

Hier werd in 1989 de WK-kwalificatiewedstrijd tussen Brazilië en Chili gestaakt,
omdat het leek alsof de bebloede doelman Roberto Rojas van Chili door een
vuurpijl was geraakt. Hij deed dat in de hoop de wedstrijd reglementair te
winnen. In werkelijkheid had hij zich met een scheermesje bewerkt dat in zijn
handschoen zat verstopt.

En ja, hier beleefde Brazilië haar eigen 'Hiroshima', zoals schrijver Nelson
Rodrigues de fatale nederlaag op het WK van 1950 tegen Uruguay beschreef. Er
zouden toen meer dan 200 duizend toeschouwers in het stadion hebben gezeten.

Kortom, dit is de tempel van het voetbal. Toch?

In een appartement aan de Rua Duque Estrada, 12 kilometer verderop in een
buitenwijk van Rio de Janeiro, slaakt professor Ronaldo George Helal een diepe
zucht, gevolgd door een heftig schudden van zijn hoofd.

'Maracanã wás de tempel van het voetbal', zegt hij. 'Het is nu een van de vele
inwisselbare FIFA-stadions die overal ter wereld staan, in Moskou, in Parijs of
bij jullie in Amsterdam.'

Helal (58) is als socioloog verbonden aan de universiteit van Rio en schreef
vele boeken over de relatie tussen Brazilië en voetbal. Hij zegt hardop wat
velen denken: Maracanã is Maracanã niet meer.

Als Helal over het stadion spreekt, is het alsof hij herinneringen ophaalt aan
een oude geliefde. Hij zag er Garrincha schitteren en bewonderde er Zico, zijn
grote held. Het meest werd hij gegrepen door de sfeer. 'Iedereen die ooit het
oude Maracanã heeft bezocht, begrijpt het als ik zeg dat het magisch was om daar
te zijn.'

Een paleis voor het volk, werd het genoemd. Tribunes liepen zonder onderbreking
door en voor de allerarmsten was er de general, de onderste ring, waar fans
uitgedost met grote vlaggen voor nog geen euro naar de wedstrijd konden kijken.
Een scheiding van sociale klassen bestond niet in het Maracanã: het was er voor
iedereen.

Toen kwamen de renovaties. In 1999 stond het Maracanã in de steigers vanwege het
WK voor clubteams, in 2005 werd het stadion verbouwd voor de Pan-Amerikaanse
Spelen en in 2010 ging het stadion op slot voor een renovatie met het oog op het
WK en de Olympische Spelen. Totale kosten: naar schatting 650 miljoen euro.

De culturele elite in Rio schreeuwde moord en brand. 'Nog even en er komt een
tijd dat supporters op hun stoel worden vastgebonden. Fasten your seatbelts, de
wedstrijd begint', schamperde de Braziliaanse kunstenaar Ernesto Neto in de
kranten.

Volgens hem staat het vernieuwde Maracanã symbool voor het verwestersen van
Brazilië. 'Op de stranden van Copacabana mogen geen kokosnoten meer worden
verkocht die met een machete worden opengehakt, want dat is onhygiënisch. Straks
mogen alleen Coca-Cola en Evian nog kokoswater bottelen. En in het Maracanã
moeten alle staanplaatsen worden verwijderd van de FIFA.'

Met elke nieuwe verbouwing slonk de capaciteit. De general verdween. Er kwam een
verbod op vlaggen. En het stadion kwam in handen van een consortium. Ergens bij
al die renovaties werden ook de karakteristieke openbare telefoons achter het
doel weggehaald. Die waren ooit bedoeld voor radioverslaggevers, maar werden
door doelpuntenmakers geregeld gebruikt bij het vieren van een goal. 'Mamma,
moet je eens luisteren, ik heb gescoord in het Maracanã.'

Hostessen

Zondag, tijdens Argentinië - Bosnië-Herzegovina, zitten er 74.531 toeschouwers
in het stadion. Aan luxe zal het hen niet ontbreken: het stadion is netjes
aangeveegd, de plaatsen zijn genummerd en wie toch verdwaalt, kan op elk moment
de hulp inroepen van een van de vele hostessen.

Een paleis voor het volk is het Maracanã dus niet meer, stelt Helal vast. 'Het
is een theater voor de elite. Logisch, het consortium moet geld verdienen.
Ondertussen kan de gewone man zijn kaartje niet meer betalen. Dit stadion is
nota bene ooit gebouwd met geld van de gemeenschap. Ik vraag me af waarom mensen
nooit in opstand zijn gekomen.'

Misschien omdat er veel ten goede is veranderd in het Maracanã. Het grauwe beton
heeft plaatsgemaakt voor stoeltjes in de kleuren van de Braziliaanse vlag. Het
is er veilig, schoon en de wc's zijn weer toegankelijk. Je kunt er zelfs je
handen met zeep wassen. En misschien ook wel omdat dingen gaan zoals ze gaan.
Veranderingen hou je niet tegen.

'Dat weet ik ook wel', zegt Helal. 'Mijn zoon is 17. Die vindt het
waarschijnlijk romantisch gezwets van mij. Ook in dit stadion zullen weer nieuwe
herinneringen ontstaan.'

Het weerhoudt hem er niet van af en toe nog te zwelgen in een nostalgische bui.
Vanaf de universiteit van Rio waar Helal lesgeeft, kan hij het Maracanã zien
liggen. Het ligt nog altijd op dezelfde plek, heeft dezelfde vorm en draagt nog
steeds dezelfde naam. Maar de magie is verdwenen, besluit hij. 'Die bestaat
alleen nog in hoofden van oude mensen, zoals ik.'

De Ring van Rio

Het Maracanã werd in 1948 gebouwd voor het WK voetbal van twee jaar later.
Nergens ter wereld stond een groter stadion dan in Rio; het moest dan ook de
economische kracht van Brazilië symboliseren. Bij de slotwedstrijd op het WK in
1950 waren meer dan 200 duizend fans aanwezig. Vanwege de vorm van een zuivere
elips wordt Maracanã in de volksmond 'De Ring van Rio' genoemd. Per maand
bezoeken gemiddeld 7.000 toeristen het stadion. Het stadion is officieel
vernoemd naar de Braziliaanse journalist Mário Rodrigues Filho en is op 13 juli
het decor voor de WK-finale.

Groep F

Rio de Janeiro, Maracanã

Maandag 16 juni, 00. 00 uur

Argentinië - Bosnië-Herzogovina

- in november vorig jaar speelden beide ploegen ook tegen elkaar in het
Amerikaanse St.Louis. Het werd 2-0.

- Lionel Messi scoorde in 2006 voor het laatst voor Argentinië op een WK.

- Bosnië-Herzogovina debuteert op het WK. Tot de selectie behoort ook Haris
Medunjanin. Medunjanin groeide op in Nederland en speelde enkele interlands in
het Nederlands elftal onder 21 jaar.

LOAD-DATE: 13 June 2014

LANGUAGE: DUTCH; NEDERLANDS

GRAPHIC: Rio de Janeiro met het Christusbeeld en op de achtergrond het Maracanã.
Het stadion uit 1948 is sinds 1999 enkele malen grondig gerenoveerd.
Foto Felipe Dana / AP

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              94 of 180 DOCUMENTS



                                 de Volkskrant

                              13 juni 2014 vrijdag

Beckhams retraite & Sjuuls kuur

BYLINE: HARO KRAAK; PAUL ONKENHOUT

SECTION: V Opening

LENGTH: 551 woorden


Top & Flop


Hoe een ex-voetballer zichzelf zoekt in de jungle en een hoofdredacteur veel
kwijtraakt

TOP

David Beckham wil zichzelf vinden. Dat hij zichzelf kwijt was, wist u
waarschijnlijk niet, maar het is zo en hij is met wat vrienden op motorfietsen
in Brazilië op zoek gegaan naar zijn echte ik. De BBC vond het een goed idee en
stuurde een filmploeg mee.



'Wáár ga je naartoe om jezelf te vinden?', vroeg zijn vrouw Victoria bezorgd.
'Waarom kun je jezelf niet thuis vinden?' Een goede vraag, maar David was
vastberaden. Iedereen herkent hem in de westerse wereld. Om zichzelf écht tegen
te komen, moest hij het onbegaanbare terrein van de Amazone in. Zonder planning
en zonder stilist - een waar avontuur.

'Wat ga je met je haar doen?', vroeg Victoria, ditmaal mogelijk nog bezorgder.
'Weet je wel hoe vochtig het daar is?' Dat wist David. Hij zou een hoofddeksel
dragen. Victoria stemde hiermee in. Dat deed ze zelf ook in landen met een
vochtig klimaat.

En weg waren ze, Becks and the boys. Helemaal naar Rio, waar hij het slachtoffer
van selfies werd, de favela's bezocht en een potje voetvolley speelde in de -
verdacht goed getimede - ondergaande zon. In het oerwoud schrok hij van een
felgekleurde kikker. Dit alles werd in beeld gebracht alsof het één lange
videoclip was, een gelikte reclame voor het merk Beckham.

De uitvoering strookte nergens met de opzet. David wilde de ervaring van de
gewone man, maar werd neergezet als superster op droomsafari. Zijn bandana en
baardje maakten het plaatje af.

Uiteindelijk vond hij zichzelf diep in de bush bij de Yanomami-stam, aan wie hij
uitlegde dat hij een voetballer was. Verdomd, hij was het bijna vergeten. Een
voetballer met kikkerangst.

FLOP

Sjuul Paradijs, hoofdredacteur van De Telegraaf, is flink afgevallen. Daar kan
hij aanstekelijk over vertellen en dat doet hij ook, in het juninummer van het
tijdschrift Villamedia.

Dankzij de uitvoering van een 'gastric bypass' is hij bijna 70 kilo
kwijtgeraakt. 'Ik heb nu een klein maagje, los van mijn bestaande maag, en het
spijsverteringskanaal is omgelegd.'

Op de dag van het interview weegt hij 103 kilo. 'Als ik onder de 100 kilo zit,
geef ik een barbecue.' Dat is opvallend, van die barbecue, want hij eet alleen
nog maar yoghurt, een appeltje en een boterhammetje.' 'Vroeger at ik een
T-bonesteak van 500 gram. Dat gaat niet meer. Ik kan moeilijk vlees wegkrijgen.'


Villamedia is een 'magazine over journalistiek' en voor een interview met de
journalist Sjuul Paradijs was alle aanleiding. Het gaat beroerd met De
Telegraaf. Onder zijn leiding moet de krant worden vernieuwd en, zoals alle
kranten, worden klaargemaakt voor de overgang van print naar digitaal. Er zijn,
kortom, in deze roerige tijden veel vragen te stellen aan de hoofdredacteur.

Ze worden ook gesteld, maar Paradijs geeft geen antwoorden. Hoe De Telegraaf
omgaat met de dalende inkomsten? 'Daar ga ik niets over zeggen.'

Hoe de redactie de 'efficiencyslagen' is doorgekomen? 'Daar praat ik ook niet
over.'

Iets over de oplage misschien? 'Daar ga ik niets over zeggen.'

De strategie dan? 'Ik ga niet over de strategie.'

De Telegraaf op tabloid? 'Daar zeg ik verder niets over.'

Zijn rol als hoofdredacteur? 'Daar ga ik niets over zeggen.'

Jammer. Maar gelukkig zijn we over zijn strijd tegen de kilo's weer helemaal
bijgepraat.

LOAD-DATE: 12 June 2014

LANGUAGE: DUTCH; NEDERLANDS

GRAPHIC: Foto BBC
Foto ANP

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              95 of 180 DOCUMENTS



                                 de Volkskrant

                              13 juni 2014 vrijdag

Al-Maliki is splijtzwam en autoritaire ramp

SECTION: Opinie en Debat; Blz. 27

LENGTH: 950 woorden


Opinies Irak


Irak had jihadisten kunnen bedwingen met een centrale regering die een nationale
visie had, en geen sektarische.

Firas al-Atraqchi

In: AlJazeera.com

Al Qaida is nooit verslagen in Irak. Toen na 2007 de Al Qaida-groepen werden
verdreven uit de Anbar-provincie, bood de provincie Nineveh, die in meerderheid
soennitisch was, een strategisch steunpunt voor de groep en verschafte daarmee
toegang tot Syrië en Turkije. Al Qaida, dat zich had hernoemd als de
Islamitische Staat Irak (ISI), kon van daaruit strategische invallen doen in
Anbar, met het doel die provincie te heroveren.



De burgeroorlog in Syrië had niet op een beter moment kunnen komen voor de ISI:
dankzij het versagen van de VS en de Golfstaten verschafte de oorlog tegen de
Syrische president Bashar al-Assad de beste kans voor de groei en expansie van
ISI. Zelfs zozeer, dat toen de Syrische burgeroorlog een jaar op weg was, ISI de
Levant (of 'Sham', in het Arabisch) aan haar naam toevoegde om aan te geven dat
ze tot in Libanon wilde doordringen.

Met elke initiële overwinning op Assad werd ISIS populairder en won ze rekruten,
materieel en fondsen. Deze gegroeide beweging keerde deels terug naar Irak en
haar bases in Nineveh en Anbar.

ISIS terroriseert de bevolking van Mosul al jaren. Onwillige imams werden
geëxecuteerd, winkels die alcohol of westerse muziek verkochten werden
opgeblazen, en burgers ontvingen folders waarin de man werd opgedragen erop toe
te zien dat zijn vrouw zich fatsoenlijk kleedde. Professoren, rechters,
overheidsdienaren en ook veel gewone burgers werden vermoord.

Hoofden rolden - en ISIS gebruikte haar geoliede propagandamachine om de
boodschap te verspreiden dat de oppositie zou worden onthoofd. Niet onthoofd,
maar afgeslacht, door het afsnijden van hoofden met messen. Stel je de arme
Irakese soldaten voor die in Nineveh zijn gestationeerd en hebben gezien hoe hun
gevangen genomen kameraden voor de camera werden afgeslacht.

Als ISIS de controle houdt over Anbar, en misschien Mosul, kan dat op lange
termijn leiden tot een de facto deling van het land, waarbij provincies als
Basra en Koerdistan alleen verdergaan.

Firas al-Atraqchi is een Iraakse politieke analist.

Roula Khalaf

In: Financial Times

Dat Mosul opnieuw in handen valt van jihadisten verbeeldt de tragedie die Irak
nu meemaakt: een mislukte staat met een centrale regering die geleidelijk de
greep kwijtraakt over grote delen van zijn territoir. Veiligheidstroepen die met
miljarden Amerikaanse dollars werden opgebouwd, lijken geen partij voor de veel
kleinere maar goed gemotiveerde splintergroep.

Irak had deze jihadisten kunnen bedwingen als het een geloofwaardige centrale
regering had gehad die zich bediende van een nationale in plaats van een
sektarische visie.

Premier al-Maliki, de sjiitische premier die sinds 2006 aan de macht is, heeft
iedereen tegen zich in het harnas gejaagd met zijn steeds autoritairder en
corrupter bewind. In plaats van zijn beloften na te komen aan soennitische
stammen die tegen Al Qaida vochten, trakteerde hij ze op een golf van repressie.


Maliki heeft zo lang kunnen overleven door gebruik te maken van de verdeeldheid
in sjiitische en soennitische kringen, en vanwege Amerikaanse steun: de VS
beschouwen hem als minder in de greep van Iraanse belangen dan andere sjiieten.
Maliki's blok won 92 van de 328 zetels in de parlementsverkiezingen van april.
In de nakende machtsstrijd in Bagdad zouden weleens, terwijl de jihadisten
oprukken, alle politieke krachten kunnen gaan verliezen.

Roula Khalaf is oud-Midden-Oosten-correspondent en chef buitenland van de
Financial Times.

Anthony Cordesman

In: bbc.com

De Islamitische Staat van Irak en de Levant (ISIS) vecht nu op twee fronten en
wil een breder islamitisch kalifaat stichten, maar heeft daarbij te kampen met
grote uitdagingen. Als ISIS verder oprukt richting Bagdad is dat een directe
bedreiging van een belangrijke olie-exporteur, van Iran en van belangrijke
Golfstaten - wat zelfs deze de facto vijanden zou kunnen verenigen. Olie is
simpelweg te belangrijk om ISIS heel Irak te laten veroveren. Moeilijker wordt
het om te voorkomen dat ISIS een (tijdelijke) enclave vestigt in Noordwest-Irak
en sommige delen van Noordoost-Syrië.

Wat Irak betreft: premier Nouri al-Maliki is een splijtzwam en een autoritaire
ramp. ISIS heeft niet echt de Iraakse troepen verslagen in Falluja, Ramadi of
Mosul. Het heeft de soennitische boosheid en wrevel geëxploiteerd die is
gegroeid met elke daad van repressie sinds de verkiezingen van 2010. Maliki's
onderdrukking van vreedzame protesten, de weigering olierijkdom te delen en
corruptie hebben de soennitische boosheid en het gewapend verzet gevoed, net als
het feit dat hij naliet de Zonen van Irak (soennitische milities die vroeger met
de VS samenwerkten) te incorporeren of respect te tonen aan soennitische
leiders.

Maliki werd zijn eigen grootste vijand. Zijn troepen, opgeleid door de VS,
verloren hun eenheid, moraal en leiderschap. Omdat ze niet om konden gaan met
stedelijke oorlogvoering, probeerden ze zich naar een overwinning te
bombarderen. Veel van het westen en noorden van Irak keerde zich tegen Maliki -
ondanks de vergrijpen en het extremisme van ISIS. Dat verklaart de instorting
van Mosul, samen met de massale desertie in het leger.

Het roept de vraag op of vooruitgang mogelijk is met Maliki. Hij lijkt steeds
meer op een sjiitisch equivalent van Saddam Hoessein, en is net zo bedreigend
voor Irak als ISIS. Irak heeft een nationale leider nodig die het land boven
zichzelf plaatst.

Anthony Cordesman is een veiligheidsexpert van het Center for Strategic and
International Studies in Washington.

Door ISIS word je niet zomaar onthoofd, maar afgeslacht

LOAD-DATE: 12 June 2014

LANGUAGE: DUTCH; NEDERLANDS

GRAPHIC: ISIS-strijders staan op wacht in Mosul, 11 juni.
Foto Reuters

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              96 of 180 DOCUMENTS



                                 de Volkskrant

                              13 juni 2014 vrijdag

Vluchtelingen vrezen Maliki meer dan ISIS

BYLINE: VAN ONZE CORRESPONDENT REMCO ANDERSEN

SECTION: Ten Eerste

LENGTH: 1096 woorden


Reportage: Uittocht uit Mosul


De meest gevreesde jihadi's krijgen opvallend veel krediet van de gevluchte
inwoners van Mosul. Maar er zijn ook sombere voorgevoelens: 'Binnenkort begint
hier het handafhakken.'

De radicale jihadisten in Mosul gedragen zich als engelen zo netjes. Iedereen
zegt het, in de rij auto's die zich bij Kalak een weg baant naar de veilige
Koerdische stad Erbil. Niks geen hoofden afhakken en zondaars kruisigen. De
extremisten van de Islamistische Staat in Irak en Syrië (ISIS), een groep die
zelfs Al Qaida te radicaal vindt, heeft in Mosul de elektriciteit gefikst, de
watervoorziening gerepareerd; ze laten zelfs de lokale sjiieten met rust. De
regering in Bagdad liet Mosul links liggen.



's Werelds meest gevreesde jihadistenleger vestigt in het hart van het
Midden-Oosten een extremistische staat, een uitvalsbasis voor gewelddadig
islamisme zoals we die sinds de Taliban in Afghanistan niet meer hebben gezien.
En ze zouden hier nog wel eens populair kunnen worden. Veel mensen in de
ronkende Kia's en Toyota's ontvluchten Mosul niet voor de fanaten van ISIS. Ze
zijn banger voor de Iraakse regering, die donderdag inderdaad zoals verwacht
Mosul bombardeerde.

Behalve Omar Jasem, een 28-jarige historicus met een Engelstalige kopie van
Biblical Researches in Palestine onder zijn arm. Hem houd je niet voor de gek.
'De toekomst is donker,' zegt hij. Maar Jasem begrijpt ook dat veel van zijn
stadsgenoten 'ISIS een kans willen geven'. Discriminatie van soennieten door de
regering van de sjiitische premier Nouri al-Maliki in Bagdad heeft zoveel kwaad
bloed gezet onder de overwegend soennitische inwoners van Mosul dat de
extremisten nu voor velen welkom zijn.

De blitzkrieg was volgens hem lang voorbereid. 'De extremisten kwamen vorige
week met hun zwarte vlaggen, maar ze kwamen niet plotseling.' Jasem beschrijft
een gestage opbouw van jihadistische invloed in Mosul, de afgelopen twee jaar.
'Sinds het begin van de crisis in Syrië vergroten ze hun macht. Ze persen mensen
steeds vaker geld af om wapens te kunnen kopen', zegt hij . Andere inwoners van
Mosul bevestigen dat. 'Nu hebben ze hun definitieve veldslag gewonnen: Mosul is
onder hun controle.'

Voor Jasem, een seculiere academicus die islam-kritische boeken van Bernard
Lewis meesleept, is er daarom geen plaats meer in Mosul. 'Binnenkort gaan ze
handen afhakken en zweepslagen uitdelen.'

Een religieuze strijd - altijd sluimerend onder de oppervlakte in het
Midden-Oosten - ligt ook in Irak weer in het verschiet. Wiens schuld dat is? Van
de ander, natuurlijk. Op de stoffige weg naar de grens met de Koerdische
autonome regio in Irak, die veilig en stabiel is, gonst het van de
complottheorieën.

Hani al-Ghazali (32) snuift van de verontwaardiging. 'Ze hebben niet één minuut
gevochten,' roept hij, een vinger in de lucht en knikkende medesoldaten om hem
heen. 'Niet één minuut. We wilden wel. Het waren hooguit 300 man bij ISIS! Maar
orders uit Bagdad waren: wapens neerleggen, uniformen en voertuigen achterlaten.
Veel soldaten liepen weg, bleven wij alleen over. Het is een samenzwering!'

Samenzweringen zijn onontbeerlijk in de analyse van de succesvolle jihadistische
blitzkrieg. Wat voor samenzwering, dat hangt ervan af wie je het vraagt. Het
groepje militairen - allen sjiieten uit het zuiden, tot voor kort gestationeerd
in Mosul - is eensgezind in hun conclusie. Het leger is weliswaar religieus
gemengd, maar veel commandanten zijn soennitische achterblijvers van uit Saddams
regime en die hebben de boel verraden. Soldaten is opgedragen de wapens neer te
leggen, zodat ISIS de boel over kon nemen.

De andere kant heeft ook een samenzwering: premier Maliki heeft zelf zijn leger
gedwongen de wapens neer te leggen, zodat de stad in handen valt van extremisten
en de overheid een excuus heeft om het kapot te bombarderen. Immers, de
sjiitische Maliki heeft het niet zo op machtige soennitische steden.

Of het allemaal waar is; niemand die het zeker weet. Dat doet er ook niet toe,
want het gevolg is er al. De sektarische kloof die in Irak nooit gedicht is, en
van 2006 - 2008 zorgde voor een bloedige burgeroorlog, wordt rondom Mosul weer
verder opengetrokken. De soldaten zijn ze onderweg naar Basra, in het veilige
sjiitische zuiden. Maar hun geweren hebben ze begraven in Mosul - voor
toekomstig gebruik. Gevraagd of ze de burgeroorlog terug willen hebben, roept er
één: ja graag! De anderen snoeren hem de mond. Een enkeling weifelt en kijkt
naar de grond.

Het alles-of-niets-denken, de etnische en religieuze zero sum game die de rest
van de regio vernietigt, domineert ook hier het denken. De overblijfselen van
het regime van Saddam Hussein varen mee op de golf van woede. Strijders uit de
voormalige Baath-partij van Saddam (nooit helemaal weggeweest) hebben zich
aangesloten bij ISIS' opmars naar Bagdad. Zij roepen de soennitische bevolking
op tot een opstand tegen de regering.

Zoals altijd is de gewone man het slachtoffer, zonder wapens, zetel of fanatieke
ideologie. Abu Mustafa kan niet meer terug naar Mosul, al zou hij nog zo graag
willen. In het gegroefde gezicht van de 57-jarige verschijnt voorzichtig een
gele glimlach, als zijn 7-jarige dochter haar knuisten om zijn broekspijp sluit.
De middagzon schijnt door het dwarrelende stof in een naamloos blauw tentenkamp
op de grens met Koerdisch Irak, de stralen blinken tegen een ijzeren
Unicef-veldtoilet. Het scherpe geluid van hamers op tentharingen weerklinkt
tussen de rennende kinderen.

Abu Mustafa raakte zijn huis vorige week kwijt. Veel was het nooit, het
onderkomen van de oud- ijzerinzamelaar en zijn elf kinderen en kleinkinderen.
Het was beter dan de tent waarin ze nu zitten, maar hij prijst zich fortuinlijk
- een eenvoudige man die niet gewend is te klagen. 'Duizendmaal dank voor de
hulporganisaties,' zegt hij. 'Duizendmaal dank voor de Koerdische regering.'

De vraag wanneer hij weer teruggaat, beantwoordt Abu Mustafa slechts met een
trillende onderlip, net zichtbaar onder zijn korte grijze baard. Hij heeft
immers geen huis meer. Ook Abu Mustafa vreest voor meer geweld. Veel meer.

'Ik denk dat het nog veel erger wordt dan tussen 2006 en 2008', zegt hij. 'Er is
geen gerechtigheid. Er is geen gelijkheid tussen arm en rijk, groot en klein,
soenniet en sjiiet. En zolang er geen wetten zijn, is er voor ons geen
toekomst.'

De extremisten kwamen vorige week met hun zwarte vlaggen, maar ze kwamen niet
plotseling (Omar Jasem historicus, gevlucht uit Mosul)

De strijders van ISIS hebben de waterleiding gerepareerd, ze laten de sjiieten
ongemoeid. De regering in Bagdad was erger

LOAD-DATE: 12 June 2014

LANGUAGE: DUTCH; NEDERLANDS

GRAPHIC: Een man bidt bij een Koerdische grenspost terwijl een stroom
vluchtelingen voorbijtrekt, een opvangkamp op de achtergrond.
Sebastiano Tomada
Koerdische soldaten houden de wacht.
Sebastiano Tomada
Een gevluchte jongen rust even uit.
Sebastiano Tomada
Omar Jasem
Sebastiano Tomada

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              97 of 180 DOCUMENTS



                                 de Volkskrant

                              7 juni 2014 zaterdag

Vergeet het maar

BYLINE: MICHAEL PERSSON

SECTION: Vonk

LENGTH: 1909 woorden


Google - Voorbeelden van grensgevallen


Al vijftigduizend Europeanen hebben bij Google een verzoek ingediend om een
zoekresultaat te wissen. Maar wie er kans maken op vergetelheid, is nog
onduidelijk. Google zelf heeft het antwoord nog lang niet

Naakt in een winkelwagen

Daar zit je dan, in een winkelwagentje op Terschelling, terwijl je naakt met een
flesje bier in de hand door een stapel kratjes dendert. De maker van de video
heeft je naam erbij gezet en op YouTube gezet. Lachen man.

Zes jaar later denkt een personeelsmanager er anders over. Hij heeft net je naam
gegoogeld en gezien wie deze sollicitant ooit was. Toch niet het juiste type
voor dit kantoor.



Is dit verleden tijd? Sinds het Europese Hof van Justitie in Luxemburg drie
weken geleden bepaalde dat Europeanen soms het recht hebben om vergeten te
worden, hopen veel mensen van wel. De afgelopen week hebben tegen de
vijftigduizend Europeanen een verzoek ingediend bij zoekmachine Google om een
zoekresultaat te laten wissen. Een jeugdzonde, een ruzie, een oude relatie, een
iets te harde tackle op het voetbalveld: iedereen doet weleens iets waar hij
later spijt van krijgt.

De grote vraag is nu: wie maakt kans op vergetelheid?

Google, het antwoord op al uw vragen, weet het nog niet. Het stelde vorige week
weliswaar een formulier beschikbaar voor wisverzoeken, maar dat is slechts een
eerste stap om aan de rechterlijke uitspraak te voldoen. Daarna gaat het nog wel
even duren, zo blijkt uit het automatische antwoord op zo'n verzoek. 'We zijn
momenteel bezig ons systeem (...) te bouwen. In de tussentijd hebben we uw
bericht opgenomen in onze wachtrij.'

Google heeft een ethische commissie in het leven geroepen die criteria moet
opstellen waarmee verwijderingsverzoeken zullen worden beoordeeld. Belangrijkste
dilemma: wanneer hebben burgers recht op privacy, en wanneer hebben (andere)
burgers recht op informatie?

De woorden van de rechter in Luxemburg geven een begin van een antwoord. Om in
aanmerking te komen voor verwijdering, moeten de weergegeven resultaten
'ontoereikend, irrelevant of niet langer relevant, of buitensporig ten aanzien
van de doeleinden waarvoor ze zijn verwerkt' zijn.

Maar wat is ontoereikend? Irrelevant? Buitensporig? Welke doeleinden? Voor Otto
Volgenant van Boekx Advocaten, gespecialiseerd in media- en internetrecht, kun
je als privacyminnende burger een eind komen. 'Er staat in het arrest dat het
recht op privacy in de regel zal prevaleren boven het recht op informatie. In de
regel. Dit gaat heel ver.'

Slachtoffer van verkrachting

Slachtoffers van misdrijven die met naam zijn genoemd in een krantenartikel maar
daar later niet aan willen worden herinnerd, kunnen zich volgens Volgenant in
Europa zeker laten wissen. In de Verenigde Staten niet, daar valt het noemen van
de naam van een verkrachtingsslachtoffer onder de vrijheid van informatie.

Maar ook burgers die 'gewoon' een keer in de krant zijn terechtgekomen kunnen
een beroep doen op de uitwiswet, verwacht Jurian van Groenendaal, eveneens van
Boekx, die al vaker met wisverzoeken te maken heeft gehad. Een vrouw die ooit
als werkloze werd geportretteerd en toen zei dat dat leventje haar best beviel,
heeft daar nog steeds last van - de buitenwacht bleef haar als profiteur zien.
Juist omdat onbekende mensen veel minder hits op hun naam krijgen dan BN'ers,
kan een defamerend zoekresultaat een onuitwisbare indruk maken. En dus wil je
dat wissen.

Cruciaal daarbij is dat het artikel zelf in het archief van de krant mag blijven
staan. Het is de zoekmachine die er iets groters van maakt door het verhaal op
te graven. Dat je als individu tot een paar zoekresultaten wordt gereduceerd,
daarin zit het buitensporige.

Aan de andere kant: door te wissen wordt andere burgers informatie onthouden.
Het recht op informatie is onderdeel van de vrijheid van meningsuiting: iedereen
mag zeggen wat hij wil en dan moeten die meningen ook gehoord kunnen worden.
'Ooit heeft de rechter daarom besloten dat in beginsel iedereen een antenne op
zijn dak moet kunnen zetten', zegt Gerrit-Jan Zwenne, partner bij
advocatenkantoor Bird&Bird LLP en hoogleraar recht en de informatiemaatschappij
aan de Universiteit Leiden. ' In zekere zin zijn zoekmachines ook een soort
antennes. Er zijn landen waar het ontvangen van bepaalde informatie verboden is:
China, Iran, Syrië. Daar willen we ons toch niet mee associëren?'

Advocaat Volgenant erkent dat het recht op privacy wel erg principieel boven het
recht op informatie en recht op vrij ondernemerschap is gesteld. 'Dat had
subtieler gekund.' Maar hij vindt de verontwaardiging over dreigende censuur
overdreven. 'De informatie bij de primaire bron, de krant, blijft gewoon
bestaan. Alleen de link wordt uit de zoekresultaten verwijderd. Nergens staat
dat je met één antenne alle informatie uit de lucht moet kunnen halen. Je zult
allemaal kleine antennetjes moeten hebben.'

Volgens hem kan het voor de vrije meningsuiting juist goed zijn dat Google is
teruggefloten. Wie iets wil vinden, zal beter moeten zoeken - bij de primaire
bronnen. Kranten zullen aan belang winnen, en terrein heroveren op de
advertentiemarkt. 'Dat Google zich opwerpt als een hoeder van de vrije pers is
natuurlijk onzin. Ze hebben miljarden aan advertenties uit die markt gehaald,
maar er niets voor teruggegeven.'

En wat zit er voor vrije meningsuiting aan een foto van iemand die als tiener
dronken is geweest?

De pijnlijke scheiding

Stel, je vertelde ooit aan een tijdschrift hoe je als 25-jarige je grote liefde
was tegengekomen. En stel dat je daar tien jaar later na een pijnlijke scheiding
op geen enkele manier meer aan herinnerd wil worden. 'Ik denk dat je wel kans
maakt', zegt Van Groenendaal. Google zelf heeft het over 'verouderde informatie
over uw privéleven', in een toelichting op het wisformulier.

De grote zoektocht voor de zoekmachines zal gaan naar de betekenis van de factor
tijd, door de rechter ingebed in de formulering 'niet langer relevant'. Iets was
dus ooit wetenswaardig, maar is dat nu niet meer. Het is een juridische manier
om van een machine af te dwingen wat mensen mettertijd van nature doen:
vergeten.

'Het gaat om de vrije ontwikkeling van bijvoorbeeld jonge mensen', zegt Jacob
Kohnstamm, voorzitter van het College Bescherming Persoonsgegevens (CBP). 'De
vraag die Google en elke andere zoekmachine moet beantwoorden is: hoe storend is
een zoekresultaat voor de ontwikkeling van de betrokkene?'

Controle over je zelfpresentatie, noemt filosoof en jurist Paulan Korenhof dat.
Zij promoveert aan het Privacy & Identity Lab en het Tilburg Instituut voor
Recht, Technologie en Maatschappij (TILT) op het recht vergeten te worden. 'Je
speelt nu eenmaal verschillende rollen in verschillende fasen van je leven. Je
leeft tachtig jaar en misschien word je van supervleeseter principiële
vegetariër. Die foto met die biefstuk die elke keer boven aan de zoekresultaten
verschijnt, is dan niet meer representatief voor wie je bent, maar vormt wel het
beeld dat anderen van jou krijgen. De controle over je zelfpresentatie is onder
druk komen te staan door de eenvoud van zoeken op internet.'

En dan is dus de vraag: wat is een redelijke termijn om iets te vergeten?
Wanneer is informatie verouderd? Voor mensen in een publieke functie blijft
bijna alles relevant, maar voor gewone burgers bestaat er een interessante
pendant: de Verklaring Omtrent Gedrag (VOG), die door het ministerie van
Justitie wordt afgegeven als werkgevers daarom vragen en waaruit blijkt of
iemand iets op zijn kerfstok heeft. Voor die verklaring geldt een zogeheten
terugkijktermijn. Iemand wordt niet beoordeeld op zijn hele leven, maar alleen
door het venster van de terugkijktermijn.

Die termijn bedraagt in de meeste gevallen vier jaar. Voor jonge volwassenen
(tot 23 jaar) is de terugkijktermijn zelfs maar twee jaar; de overheid houdt
rekening met de grillen van onvolgroeide hersenen. Eventueel verblijf in de
gevangenis wordt daar wel bij opgeteld. Voor 'functies met hoge
integriteitseisen' geldt een termijn van tien jaar. En voor zedendelicten is de
terugkeertermijn eindeloos. Een verkrachting wordt nooit vergeten.

'In onze samenleving hebben we als uitgangspunt dat bijna iedereen na verloop
van tijd met een schone lei zou moeten kunnen beginnen', zegt Kohnstamm. 'Die
gedachte zie je weerspiegeld in de Verklaring Omtrent Gedrag. Dit zou ook een
rol moeten spelen op internet.'

Google is vooralsnog minder vergevingsgezind, zo blijkt uit een korte
toelichting op het wisformulier dat vorige week online werd gezet. Het bedrijf
vindt dat het 'van openbaar belang is' om bijvoorbeeld zoekresultaten met
informatie over financiële oplichting, wangedrag en strafrechtelijke
veroordelingen (altijd) te behouden.

Tweede kans voor een oplichter

Een aannemer wordt op de website Werkspot, die mensen met een klus aan klussers
koppelt, in een reactie een oplichter genoemd. De man ging er met een
aanbetaling van 10.000 euro vandoor. Wie zijn naam googelt, is meteen
gewaarschuwd. Maar moet de wereld tot in lengte van dagen worden gewaarschuwd?
Of krijgt de man een tweede kans?

De vraag is dus hoe toegeeflijk Google zich zal opstellen. Het trackrecord van
de Amerikanen is niet veelbelovend. Europa heeft al sinds 1995 een richtlijn
dataprotectie waarin staat dat burgers het recht hebben hun gegevens te laten
wissen.

Google (en ook Facebook) hebben zich daar tot dusver weinig aan gelegen laten
liggen. Natuurlijk, er waren klagers, maar wie als burger iets gedaan wilde
krijgen, had een lange juridische weg te gaan. De Amerikanen verscholen zich
achter de Amerikaanse wetgeving van hun hoofdkantoor. 'Google is echt heel
stroef', zegt Van Groenendaal, die met enige regelmaat een verwijderingsverzoek
heeft gedaan, bijvoorbeeld met een beroep op het auteursrecht, of portretrecht.
Dat filmpje op Terschelling bijvoorbeeld, dat zou volgens hem nu al kunnen
worden weggehaald, wegens de inbreuk op de persoonlijke levenssfeer en het
portretrecht. 'Maar ze reageren altijd heel langzaam, eisen altijd eerst een
vonnis, willen precieze url's. Je komt een heel eind, maar het kost een hoop
werk.'

Toch lijkt Google nu geschrokken. Aanvankelijk reageerde het bedrijf furieus op
het oordeel van de rechter (censuur!). Nu erkent topman Larry Page dat de
rechter misschien een punt heeft. In een interview met de Financial Times zei
hij vorige week dat Google 'wat Europeser gaat proberen te denken'.

Parallel daaraan werken de toezichthouders aan richtlijnen. Die moeten dit
najaar klaar zijn.

En kun je dan vergeten worden? Zwenne heeft er een hard hoofd in. Het kan zijn
dat zoekmachines straks in verschillende delen van de wereld verschillende
zoekresultaten laten zien. Wie dan via een Amerikaans ip-adres gaat surfen (daar
zijn programmaatjes voor), krijgt gewoon de complete lijst zoekresultaten,
zonder de Europese gum. 'Er zullen bedrijven komen die ons in staat gaan stellen
de wetgeving te omzeilen', zegt Zwenne. 'Vergeten worden? Vergeet het.'

Oproep: deel uw wisverzoek met de krant

Honderden Nederlanders hebben een wisverzoek bij Google ingediend. Wat gebeurt
er met die verzoeken? Welke worden ingewilligd en welke niet? De komende maanden
zal Google zich over de kwesties buigen, en de Volkskrant kijkt graag mee.
Daarom een oproep: wie wil zijn wisverzoek delen met de krant? De krant zal de
voorgelegde casussen alleen na uw uitdrukkelijke toestemming (en geanonimiseerd)
in de verslaggeving gebruiken. Mail naar: m.persson@ http://volkskrant.nl

LOAD-DATE: 6 June 2014

LANGUAGE: DUTCH; NEDERLANDS

GRAPHIC: Illustratie Jasper Rietman
Illustratie Jasper Rietman

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              98 of 180 DOCUMENTS



                                 de Volkskrant

                              4 juni 2014 woensdag

Ooggetuige van het bloedbad

BYLINE: FOKKE OBBEMA

SECTION: Ten Eerste

LENGTH: 1600 woorden


Tiananmen, 25 jaar later


Roland van den Berg (83) groeide op in China en zag als ambassadeur in Peking
hoe de studentenopstand werd neergeslagen. De sinoloog hanteert een weidse blik:
'Het land heeft veel vooruitgang geboekt.' Tekst

'De maanden voorafgaand aan 4 juni 1989 heerste een Praagse Lente-gevoel in
Peking. Allerlei contacten tussen Chinezen en buitenlanders waren mogelijk, er
was minder censuur, de ideologische druk viel weg. Er heerste euforie: hè, hè,
eindelijk gaat er wat gebeuren.'

Oud-ambassadeur Roland van den Berg kan de sfeer van de studentenopstand nog
gemakkelijk oproepen. Regelmatig begaf de diplomaat, toen bijna 60 jaar oud,
zich tussen de kamperende, jonge twintigers op het Plein voor de Hemelse Vrede.
De beelden staan op zijn netvlies gegrift.



'Hier zag je wat studenten in pyjama voor hun tent zitten, daar waren ze bezig
spandoeken te maken en weer een ander groepje deelde stencils uit. Ik vond dat
ik met ze moest praten en gelukkig hield niemand me tegen.'

De opstand, en het neerslaan ervan, is de belangrijkste episode geweest uit zijn
diplomatieke carrière. Zelf voelde hij zich 'goed geëquipeerd' om de
gebeurtenissen te kunnen doorgronden. Zijn vader zat vanaf 1922 als diplomaat in
China, waar Roland in 1930 ter wereld kwam. In Sjanghai bracht hij de eerste elf
jaar van zijn leven door.

Na de oorlog studeerde hij Chinees en Japans in Leiden ('op de klassieke manier,
dus toen ik in China aankwam, kon ik nog geen kopje thee bestellen') en werkte
hij van 1962 tot 1966 in Peking, toen er nog nauwelijks westerse ambassades
waren. China was fervent communistisch. Het aanspreken van een Chinees op straat
was 'gevaarlijk voor de betrokkene, dus dat deed je niet'.

Wantrouwen

Bij zijn terugkeer naar Peking in 1986, in de rol van ambassadeur, trof hij een
ander China aan: het wantrouwen was verdwenen. 'De Chinezen zochten het contact.
En in het Westen wilde iedereen naar China, dus het was een zeer vruchtbare
periode'.

Tot het studentenprotest. Dat heeft de geschiedenisboekjes gehaald als een
pro-democratische beweging, maar de werkelijkheid was complexer, zegt Van den
Berg. 'De directe aanleiding was tamelijk prozaïsch, namelijk de slechte
omstandigheden waaronder studenten moesten studeren. Dat wordt vaak vergeten.'

Dat laatste geldt ook voor de gespletenheid van de Chinese Communistische Partij
(CCP). Het beeld van de studenten die pal tegenover de partij stonden, klopt
niet, benadrukt Van den Berg. 'De partij was geen monolithisch blok. Een
belangrijke stroming was voor politieke hervormingen. Tussen de leden daarvan en
de demonstranten waren contacten. Ik sluit zelfs niet uit dat de protesten
vanuit de partij zijn aangemoedigd.'

Pas in de laatste weken ontstond de beweging richting democratie, herinnert Van
den Berg zich, maar daarbij hoort een kanttekening: de studenten hielden er geen
westers democratiebegrip op na. 'Als je vroeg of het de bedoeling was dat
iedereen stemrecht zou krijgen, dus ook de honderden miljoenen boeren, was het
antwoord: 'Nee, dat is niet voor hen, zij zijn daar nog niet klaar voor.''

De studenten voelden zich sterk: 'Ze hadden het idee dat de hele wereld achter
hen stond. Dat merkten ze in contacten met westerse journalisten en lazen ze in
westerse kranten. Ze wisten dat de partij intern verdeeld was. Bovendien kregen
ze steun van de bevolking: uit fabrieken en kantoren, van journalisten, zelfs
mensen van Buitenlandse Zaken deden mee in de euforie. De regering leed ook
enorm gezichtsverlies toen Gorbatsjov op bezoek kwam en hij vanwege het protest
niet op het Plein kon worden ontvangen.'

Hun successen maakten de studentenleiders overmoedig. 'Ze kregen een gesprek met
premier Li Peng. Dat was live op televisie. Een van hen, Wuer Kaixi, ging erheen
in pyjama. Achterover leunend begon hij Li Peng uit te schelden en excuses te
eisen. Totaal oneerbiedig. Dat was voor mijn gevoel een keerpunt. Zo'n jongere
die een oudere man respectloos de les leert, dat gaf veel mensen het gevoel dat
de jongeren op hol waren geslagen, net als tijdens de Culturele Revolutie. Tot
dan toe hadden de studenten het goed gedaan, zich netjes gedragen door het
verkeer rond het plein in goede banen te leiden. Op dat moment kreeg de gewone
man het gevoel: zo is het mooi geweest.'

De studenten zelf hadden dat idee ook. Bij een stemming wilde een meerderheid
terug naar de universiteiten. Een aantal van hen bleef toch op het plein uit
solidariteit met studenten die van elders waren gekomen om steun te betuigen.
'Daar kwam de steun van een deel van de bevolking bij. De gewone man mocht dan
genoeg van het protest hebben, de staalarbeiders grepen de kans aan vrije
vakbonden te eisen. Dat kon echt niet, dat was vloeken in de kerk van de
partij.'

De beslissing tot ingrijpen werd genomen door Deng Xiaoping, 84 jaar inmiddels
en paradoxaal genoeg de man die eind jaren zeventig met zijn Open Deur-beleid de
beweging naar meer vrijheid in gang had gezet.

Na de inzet van tanks en soldaten van buiten Peking kwam in de nacht van 3 op 4
juni een einde aan de opstand. 'Ik was op de ambassade, een paar kilometer
verderop, en een medewerkster, Christine Jansen, zat op de uitkijk in het Peking
Hotel, vlak bij het plein. We konden het schieten horen.'

'Hooguit vijftienhonderd'

Het aantal slachtoffers is nooit duidelijk geworden. Van den Berg houdt het op
'hooguit vijftienhonderd'. 'Dat is in de Chinese beleving niet veel. Leiders
offerden soms miljoenen mensen. Zoals Mao pleegde te zeggen: revolutie is geen
dinner party.'

Zijn emoties van destijds omschrijft Van den Berg als 'heftig, zowel bij mij als
bij mijn echtgenote'. 'Er heerste een geweldige droefheid. Iedereen had een
enorme kater, dat merkte je op straat.'

Zijn vrouw gaf er uiting aan door in 1990 door Peking te rijden met een
protestbord in haar auto: 'Vorig jaar was het hier nog lente.' Voor hem als
ambassadeur was dat 'een beetje pijnlijk, maar ik begreep het wel'.

Zelf vond hij dat hij geen emoties behoorde te tonen: 'Anders kun je als
diplomaat niet goed functioneren. Bovendien was duidelijk hoe we over het
bloedbad dachten. De regering (onder leiding van Lubbers, red.) was tegenover de
Chinese ambassadeur buitengewoon fel geweest.'

Een politieke en economische boycot was het gevolg van het bloedbad: 'Een jaar
lang gebeurde er niets. Dat veranderde toen Lubbers na anderhalf jaar Norbert
Schmelzer uitzond. Daarna volgde een privé-handelsdelegatie onder leiding van
Fons van der Stee (ex-minister van Financiën, red.). De Chinezen deden in die
gesprekken alsof de studenten criminelen waren geweest. Vooral mijn vrouw zat er
dan met kromme tenen bij. Schmelzer had daar meer geduld voor. Zo zijn de
contacten langzaam weer op gang gekomen.'

Wat Van den Berg bij de verwerking heeft geholpen, was dat hij in de jaren
daarna heeft kunnen zien 'hoe de Chinese samenleving zich herstelde'. Sommige
westerse ambassadeurs zijn kort na het bloedbad overgeplaatst. 'Zij zijn meer
getraumatiseerd. Ik heb gezien hoe de Chinees, de Chinese cultuur, na het
incasseren van ongelooflijke klappen toch weer vitaliteit toonde. Men
accepteerde dat het leven zo in elkaar zit. Je zag mensen proberen het leven
weer leefbaar te maken door intellectuele vrijheden op te zoeken. Dat vind ik
erg positief.'

Terugblikkend benadrukt de sinoloog vooral hoeveel ten goede is veranderd. Dat
de roep om democratie sinds die dagen nauwelijks meer is gehoord, is volgens Van
den Berg niet het hele verhaal. Om China te beoordelen, heb je een langer
blikveld nodig. 'Toen mijn ouders in 1922 naar China kwamen, vonden er openbare
executies plaats. Dan renden de kinderen naar voren om deeg in het bloed te
soppen, omdat het ze kracht zou geven. En in de jaren zestig was het onmogelijk
een Chinees op straat aan te spreken.

'Als je dan ziet hoever China nu is. De economische vrijheid betekent kunnen
reizen, in het buitenland kunnen studeren, zaken die vroeger ondenkbaar waren.
En de mondigheid is enorm toegenomen. Lokaal demonstreren Chinezen voortdurend
tegen milieuproblemen en corruptie. Ook dat kon vroeger niet.'

Mocht China ooit een democratie worden ('en het is de vraag of dat gaat
gebeuren') dan zal die 'een vorm krijgen die wij niet kennen'. Van den Berg
verwijst naar andere Aziatische landen als India en Japan, waar de democratie
'ook anders functioneert dan wij gewend zijn'.

Wel zal China met 4 juni in het reine moeten zien te komen. Nu rust er een groot
taboe op en arresteert de overheid rond de herdenkingsdatum activisten. Volgens
Van den Berg is een andere kijk op Deng, de opdrachtgever van het bloedbad, een
eerste stap. 'Van Mao wordt officieel gezegd dat hij voor 70 procent goed was,
maar voor 30 procent slecht. Het respect voor Deng is nog zo groot dat hij
buiten schot is gebleven.'

Gemeten naar het aantal doden zou het bloedbad een kleine plek in de Chinese
geschiedenis innemen, zegt Van den Berg. Bij de Grote Sprong Voorwaarts en de
Culturele Revolutie verloren miljoenen hun leven. Het taboe, dat de partijtop in
stand houdt, maakt het bloedbad paradoxaal genoeg groter.

Van den Berg leidt daaruit af dat China minder autonoom is dan het zou willen
zijn. 'Dat leiders bij tijd en wijle zoiets drastisch moeten doen, wordt in de
Chinese geschiedenis geaccepteerd. Omdat wij de gebeurtenissen niet vergeten en
ze ook in Hongkong ieder jaar worden herdacht, blijft het onderwerp in China
resoneren. Die wisselwerking toont de grote invloed van het westen op China.'

Er heerste een geweldige droefheid. Iedereen had een enorme kater, dat merkte je
op straat (Ronald van den Berg oud-ambassadeur van Nederland in Peking)

LOAD-DATE: 3 June 2014

LANGUAGE: DUTCH; NEDERLANDS

GRAPHIC: Als ambassadeur nam Ronald van den Berg in 1989 talloze foto's van de
studentenprotesten op het Plein van de Hemelse Vrede. De studenten bivakkeerden
er in tenten (foto rechts), maakten spandoeken en deelden stencils uit.
Ondertussen regelden ze ook nog het verkeer rondom het plein. 'Er heerste
euforie.'
De foto's van de ambassadeur
De foto's van de ambassadeur
De foto's van de ambassadeur

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              99 of 180 DOCUMENTS



                                 de Volkskrant

                              31 mei 2014 zaterdag

Lieveling van links, boksbal van rechts

BYLINE: YVONNE HOFS

SECTION: Vonk

LENGTH: 2285 woorden


Piketty: Het juiste boek op het juiste moment


Het succes van Thomas Piketty bewijst weer eens dat economie de meest politieke
van alle wetenschappen is. Yvonne Hofs brengt het strijdperk in kaart en komt
terug bij de kern: belangrijk werk van grote economen

Zijn boek is deze week naar de top van de bestsellerslijsten van Publishers
Weekly en The New York Times geschoten; zijn naam ligt op ieders lippen. Na
vijftien jaar in redelijke anonimiteit antieke vermogens- en
inkomensstatistieken te hebben afgestoft, heeft de 43-jarige Franse econoom
Thomas Piketty in een klap wereldroem vergaard. Zijn prikkelende en omstreden
ongelijkheidsstudie Capital in the 21st Century is door vriend en vijand nu al
tot instant-klassieker gebombardeerd.



Bijna honderd jaar geleden overkwam een 36-jarige, onbekende Britse
regeringsfunctionaris min of meer hetzelfde. Na de publicatie van The Economic
Consequences of the Peace is de naam van John Maynard Keynes als topeconoom in
1919 in één klap gevestigd. Keynes maakt in zijn boek gehakt van het zojuist
gesloten vredesverdrag van Versailles, het formele sluitstuk van de Eerste
Wereldoorlog. Keynes constateert dat de herstelbetalingen die de wraakzuchtige
geallieerden het verslagen Duitsland opleggen ondraaglijk zwaar zijn en
voorspelt dat ze daarom onvermijdelijk tot een nieuwe oorlog zullen leiden.

Keynes' debuut wordt aan beide kanten van de Atlantische Oceaan een bestseller,
maar zijn plotselinge roem heeft een prijs. Zijn rebellie tegen de politieke
consensus maakt hem bij de gevestigde orde langdurig tot persona non grata. De
Britse premier David Lloyd George, die Keynes meenam naar Versailles maar diens
raad in de wind sloeg, weigert ooit nog een woord met hem te wisselen. Voor
Keynes' stelling dat Duitsland de kans moet krijgen zijn geruïneerde economie
weer op te bouwen, krijgt hij voornamelijk bijval uit socialistische hoek.
Conservatieven en liberalen zijn van mening dat de oorlogszuchtige Duitsers geen
clementie verdienen.

Ook Piketty's Capital in the 21st Century wordt zowel verketterd als de hemel in
geprezen. En net als bij Keynes lijkt het oordeel van de recensent meer verband
te houden met diens persoonlijke politieke sympathieën dan gegrond op een
onbevangen analyse van Piketty's argumenten.

Piketty betoogt, simpel gesteld, dat de 10 procent rijkste mensen op aarde
almaar rijker zullen worden ten koste van de overige 90 procent. De groeiende
welvaartsongelijkheid die zich sinds de jaren tachtig in de meeste landen
manifesteert, is volgens Piketty geen tijdelijk verschijnsel maar een
wezenskenmerk van het kapitalisme. Piketty onderbouwt die bewering met een
uitputtende reeks vermogens- en inkomensstatistieken uit diverse landen over de
afgelopen 250 jaar. Hij waarschuwt dat de onstuitbare machts- en
welvaartsconcentratie een oligarchie creëert die de democratische orde
ondermijnt.

Piketty voorspelt (net als Keynes in The Economic Consequences of the Peace) dat
de voortschrijdende Verelendung van het volk op den duur tot grote
maatschappelijke onrust zal leiden (de Franse revolutie op herhaling? Een nieuwe
wereldoorlog?). Alleen gedwongen welvaartsherverdeling via een zeer progressieve
inkomens- en vermogensbelasting kan dit doemscenario afwenden, aldus Piketty in
zijn omineuze boek.

Een pleidooi de rijken hogere belastingen op te leggen? Dat riekt natuurlijk
sterk naar socialisme (zo niet communisme). De reacties op Piketty's boek laten
zich dus raden. Prominente linkse economen als Paul Krugman, Robert Solow en
Joseph Stiglitz putten zich uit in loftuitingen voor Piketty's werk. Krugman is
het meest lyrisch en bestempelt Capital bij voorbaat tot 'het belangrijkste
economieboek van het jaar - en misschien wel het decennium'. Economen uit
rechtse kringen reageren eerder ijzig en verwijten Piketty dat hij het
ongelijkheidsprobleem op zijn minst schromelijk overdrijft. De conservatieve
econoom Clive Crook schreef een vernietigende kritiek onder de kop 'Het
belangrijkste boek aller tijden zit er volledig naast'. Het 'rechtse'
economiemagazine The Economist riep Piketty uit tot De Moderne Marx. Dat Piketty
een soort huiseconoom is van de Franse Parti Socialiste, en het feit dat de
titel van zijn boek verwijst naar Marx' magnum opus Das Kapital, maakt hem in de
ogen van Angelsaksische marktkapitalisten nog verdachter.

Politieke implicaties

Economie is zonder twijfel de meest politieke van alle wetenschappen. Het is
moeilijk voorstelbaar dat socialisten en liberalen elkaar in de haren zouden
vliegen over de validiteit van de zwaartekrachttheorie van Newton of het
atoommodel van Bohr. Economische theorieën hebben vaak politieke implicaties,
omdat ze gaan over belastingen, handel, werkgelegenheid en inkomens. Precies de
terreinen waarop regeringen beleid moeten formuleren. The Economist observeert:
'Piketty's succes heeft veel te maken met het feit dat zijn boek gaat over het
juiste onderwerp op het juiste moment. Ongelijkheid is opeens een koortsachtig
thema geworden.'

De grootste recessie in tachtig jaar en talloze berichten over de excessen in de
financiële sector hebben veel gewone Amerikanen aan het twijfelen gebracht over
de Amerikaanse Droom, het principe dat iedereen vooruit kan komen in het leven
als hij of zij maar hard genoeg werkt. In een nationale enquête onderschreef 64
procent van de Amerikanen eind vorig jaar dat de VS niet langer iedereen gelijke
kansen biedt om sociaal-maatschappelijk te stijgen.

In het veel egalitairdere Europa brokkelen sociale voorzieningen, pensioenen en
werkgelegenheid in hoog tempo af. Daardoor kijkt Jan Modaal met steeds meer
afgunst naar zijn welgesteldere landgenoten die hun schaapjes op het droge
hebben. Het is anderzijds logisch dat die welgestelde elite er alles aan doet om
Piketty's ongelijk te bewijzen, want zijn economische theorie is een regelrechte
aanslag op hun positie.

Welke economische theorie op een gegeven moment school maakt, is sterk
afhankelijk van de tijdgeest. Keynes kon in Versailles geen potten breken, maar
na de Tweede Wereldoorlog volgden de Verenigde Staten zijn advies alsnog op. De
Amerikanen boden Europa toen massieve financiële steun om een snelle wederopbouw
mogelijk maken. Dit Marshall-plan stoelde op klassiek keynesianisme: het
principe dat de overheid en de centrale banken de economie met extra uitgaven
moeten stimuleren als een recessie dreigt. Keynes maakte zijn triomf zelf niet
meer mee; hij overleed in 1946.

De theorieën van Keynes bleven het economische en politieke debat tot in de
jaren zeventig domineren. Politici bezondigden zich daarbij - zoals zo vaak -
aan selectief winkelen in zijn adviezen. Keynes zag een stijgend
begrotingstekort tijdens recessies als een 'tijdelijk kwaad', omdat hij het
voorkomen van werkloosheid en armoede onder de bevolking belangrijker vond. Maar
uit puur opportunisme slaan politici niet aan het bezuinigen als de economie
weer opkrabbelt, zoals Keynes óók bepleitte. Vervolgens wijzen conservatieve
economen met de beschuldigende vinger naar Keynes wanneer dat permanent geworden
begrotingstekort tot problemen leidt.

Keynes raakte uit de mode door de langdurige stagflatie in de jaren zeventig:
het gelijktijdig optreden van hoge inflatie en recessies. De stagflatie was
namelijk veroorzaakt door een tevéél aan overheidsingrijpen (de Amerikaanse
centrale bank liet de geldpers op volle toeren draaien om de Vietnamoorlog te
financieren).

Enter de monetaristen onder leiding van de Amerikaanse econoom Milton Friedman.
Zij vinden dat de overheid zich zo min mogelijk met de economie moet bemoeien,
omdat zulke bemoeienis alleen maar tot verstoringen leidt. De financiële markten
moesten zo veel mogelijk de vrije hand krijgen. Onder aanvoering van de
Amerikaanse president Ronald Reagan en de Britse premier Margaret Thatcher begon
begin jaren tachtig het Grote Dereguleren: het toezicht op banken, verzekeraars
en effectenbeurzen werd danig afgezwakt in de veronderstelling dat de beste
regulator van de markt de markt zelf was. Van Reagan is de fameuze uitspraak:
'De regering is niet de oplossing van het probleem, de regering ís het
probleem.'

Wapenwedloop

Nu het pure vrije marktkapitalisme evenmin zaligmakend is gebleken - de
kredietcrisis en de daardoor blootgelegde uitwassen in het financiële systeem
hebben dat afdoende aangetoond - zwaait de pendule terug richting Keynes en
diens geestverwanten, zoals Piketty.

Het rumoer rond het werk van de Indiër Arindrajit Dube is een ander sprekend
voorbeeld dat vooringenomen opvattingen in het politiek-economische discours
meer gewicht in de schaal leggen dan wetenschappelijke bewijzen. Dube toonde in
2010 met een veel geciteerd onderzoek aan dat een verhoging van het minimumloon
géén significant effect heeft op de werkgelegenheid. Die observatie tart de
economische 'basiswijsheid' dat hogere lonen per definitie tot baanverlies
leiden.

Dubes onderzoek speelt een belangrijke rol in de discussie over de verhoging van
het federale minimumloon in de Verenigde Staten. De Vereniging van
Restauranthouders, een lobbygroep van werkgevers, gaf vorige maand een
verklaring uit tegen de verhoging van het minimumloon. Die verklaring was
ondertekend door 500 economen, onder wie vier Nobel-laureaten. De linkse
denktank Economics Policy Institute sloeg terug met een petitie vóór de
loonsverhoging. Deze was ondertekend door ruim 600 economen, onder wie zéven
Nobelprijswinnaars. Een 'wapenwedloop voor economen', constateerde het
tijdschrift Businessweek droogjes.

Zoveel economen, zoveel meningen, luidt het gezegde. Dat, en het feit dat voor
elke (politieke) beleidsstrategie wel een econoom te vinden is die hem wil
verdedigen, schaadt de reputatie van economie als serieuze wetenschap. Niet voor
niets wordt de Nobelprijs voor de Economie vanaf het begin in 1968 bekritiseerd
als een discutabel eerbetoon dat een inferieure pseudo-wetenschap prestige moet
verlenen. Het Nobelcomité waakt er angstvallig voor partij te kiezen in de
stromingenstrijd. Het beloonde vorig jaar twee economen met diametraal
tegengestelde visies: Friedman-aanhanger Eugene Fama en gedragseconoom Robert
Shiller.

Spreadsheetfout

En het zijn heus niet alleen economen van conservatieve huize die vanuit de heup
schieten als een econoom uit het andere kamp een onwelgevallig onderzoek
presenteert. In 2010 kon de spraakmakende publicatie Growth in a Time of Debt op
stevige kritiek rekenen vanuit linkse, keynesiaanse hoek. De gerenommeerde
economen Kenneth Rogoff en Carmen Reinhart concludeerden daarin dat een hoge
staatsschuld slecht is voor de economische groei.

Europese politici (inclusief de Nederlandse regering) grepen hun bevindingen
gretig aan om hun bezuinigingsplannen te onderbouwen én hun harde aanpak van de
Zuid-Europese noodhulplanden te rechtvaardigen. Linkse economen vertoonden de
instinctieve neiging de anti-keynesiaanse boodschap van Reinhart en Rogoff naar
de prullenbak te verwijzen of op zijn minst het belang ervan te bagatelliseren.
Die boodschap was echter gebaseerd op gedegen onderzoek naar het historische
verband tussen staatsschulden en economische groei.

Drie jaar later kwam aan het licht dat Reinhart en Rogoff een stomme rekenfout
in een spreadsheet hebben gemaakt die een deel van hun conclusie onderuithaalt.
Paul Krugman stond meteen vooraan om zijn leedvermaak over deze blunder van zijn
conservatieve tegenstrevers uit te storten, tot grote woede van Reinhart en
Rogoff. Nu zijn geestverwant Thomas Piketty door de rechtse Financial Times van
min of meer hetzelfde wordt beschuldigd, wil Krugman geen kwaad woord over zijn
held horen.

Feit is overigens dat de geconstateerde fouten noch iets aan de hoofdconclusies
van Reinhart en Rogoff veranderen, noch aan die van Piketty. Na correctie van de
spreadsheet-fout uit Growth in a Time of Debt is de economische groei nog altijd
lager naarmate de staatsschuld hoger is. The Financial Times slaagt er volgens
de meeste commentatoren evenmin in om Piketty's bewijzen voor groeiende
ongelijkheid te torpederen. De statistieken waarop de FT zijn belangrijkste
kritiek baseert, blijken bijvoorbeeld van discutabele kwaliteit te zijn en
Piketty heeft de kritiek eergisteren puntsgewijs weerlegd.

Zelfs The Economist weigert Piketty vooralsnog zonder aanvullend bewijs te
veroordelen. 'Het boek kent genoeg critici, van wie er velen elk signaal dat
Piketty's onderzoek misschien niet perfect is opgetogen verwelkomen. Voor- en
tegenstanders betrekken hun loopgraven om granaten naar elkaar te gooien, de
waarheid aan zijn lot overlatend.'

Ook Keynes' roemruchte analyse over de gevolgen van het verdrag van Versailles
is vlak voor zijn dood gekielhaald omdat zijn statistische analyse niet zou
deugen. Keynes' conclusie dat de Duitsers de herstelbetalingen niet konden
opbrengen, was onjuist, beargumenteerde Étienne Mantoux in The Carthaginian
Peace, or the Economic Consequences of Mr. Keynes. Evengoed legden die
herstelbetalingen inderdaad de voedingsbodem voor de Tweede Wereldoorlog,
precies zoals Keynes had voorspeld.

200 DUIZEND VERKOCHTE EXEMPLAREN

Thomas Piketty's Le capital au XXIe siècle (2013), verscheen in maart in de
Engelse vertaling. Binnen een maand waren er in Groot-Brittannië en de VS
200.000 exemplaren van verkocht. De Nederlandse vertaling verschijnt begin 2015.

'Het belangrijkste economieboek van het jaar - en misschien wel het decennium'
(Paul Krugman, Linkse econoom)

'Het belangrijkste boek aller tijden zit er volledig naast' (Clive Crook,
Conservatieve econoom)

'Voor- en tegenstanders betrekken hun loop- graven om granaten naar elkaar te
gooien' (The Economist)

'De geconstateerde fouten veranderen niets aan de hoofdconclusies van Piketty'
(Yvonne Hofs, Redacteur economie de Volkskrant)

LOAD-DATE: 30 May 2014

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              100 of 180 DOCUMENTS



                                 de Volkskrant

                              31 mei 2014 zaterdag

Recycleraket moet geld besparen

BYLINE: VAN ONZE VERSLAGGEVER ERIC VAN DEN OUTENAAR

SECTION: Economie; Blz. 23

LENGTH: 872 woorden


Met raketten die meer dan één keer bruikbaar zijn, slaat de Amerikaanse
ruimtepionier Elon Musk een slag. Hij hoopt geschiedenis te maken, maar ook zijn
concurrenten hebben slimme plannen.


De wedloop tussen commerciële partijen om ruimtevaart betaalbaar te maken, is
weer een stap verder. De Amerikaanse ondernemer Elon Musk presenteerde vrijdag
een nieuwe spaceshuttle die gebruikmaakt van recyclebare raketten.

Eerder kreeg de Britse zakenman Richard Branson al toestemming voor zijn
alternatieve ruimtevaartshuttle. De private bedrijven willen met
kostenbesparingen proberen als eerste 'de gewone man' de ruimte in te krijgen.



De Dragon V2 van Musk zal plaats bieden aan zes personen en is daarnaast in
staat om vele tonnen vracht mee de ruimte in te nemen. De zakenman, bekend van
de elektrische sportwagenfabrikant Tesla, claimt er een revolutie in de
ruimtevaart mee te ontketenen.

Zijn raketten branden niet op in de ruimte, maar komen ongeschonden terug op
aarde. Hij kan ze hergebruiken en de prijs van ruimtevluchten daarmee ver omlaag
brengen.

Ook de Britse ondernemer Richard Branson zegt een manier gevonden te hebben om
mensen goedkoper de ruimte in te krijgen. De excentrieke zakenman kreeg deze
week groen licht van de verantwoordelijke autoriteiten om van het Amerikaanse
luchtruim gebruik te maken. Dit jaar nog wil hij zijn eerste 'suborbitale
pleziervlucht' uitvoeren. Virgin Galactic lanceert passagiers tot een hoogte net
buiten de dampkring en laat hen zes minuten gewichtloosheid ervaren.

Ruimtevaart was tot voor kort het terrein van wedijverende overheden, maar dat
verandert in rap tempo. Tientallen private organisaties zijn met plannen bezig
om de sector een impuls te geven en willen dit decennium nog voor elkaar krijgen
dat toeristen kunnen reizen in de ruimte. Ze kunnen die activiteiten ontplooien,
omdat de noodzakelijke technologie toegankelijker wordt. Ook is er sprake van
deregulering in de sector.

Het probleem is dat ruimtevaart nog niet efficiënt is georganiseerd. Voor iedere
lancering bouwen betrokken organisaties een nieuw toestel en nieuwe
lanceringraketten. Het is alsof easyJet of KLM voor ieder retourtje naar Londen
een nieuwe Boeing moet laten bouwen. De private sector probeert het gat op te
vullen en de kosten naar beneden te brengen.

Ook in Nederland zijn start-ups bezig om activiteiten te ontwikkelen. De
bekendste is Space Expedition Corporation, waar de rijke zakenman Michiel Mol
bij betrokken is. Zijn bedrijf wil eind dit jaar een eerste toeristische missie
lanceren vanaf Curaçao.

Ondernemer Elon Musk geldt als een van de meer succesvolle zakelijke
ruimtepioniers. Zijn SpaceX voert als eerste private bedrijf de
bevoorradingsvluchten uit van het internationale ruimtestation ISS. De
presentatie van de Dragon V2 vrijdag moet hem het contract opleveren om vanaf
2016 de astronauten van NASA te mogen vervoeren.

Alle zakenmensen hebben gemeen dat ze diepe zakken hebben en geschiedenis willen
maken. De grote man achter de wedloop is Paul Allen, medeoprichter van
Microsoft. Hij hielp in 2004 de SpaceShipOne financieren. Dat was het eerste met
privaat geld gefinancierde ruimtevaartuig dat mensen in een baan om de aarde
schoot. Hij financiert een bedrijf dat de TNT Express van de ruimte hoopt te
worden.

Goedkoop is nog wel een relatief begrip. De prijs van een retourtje Virgin
Galactic is iets meer dan 145 duizend euro. Space Expedition Corporation biedt
de reisjes naar het helaal aan voor een kleine 70 duizend euro.


Anders lanceren
Een andere manier om de prijs van een ticket omlaag te brengen, is de lancering
anders te doen. Deze vindt nu plaats vanaf de grond met behulp van
kerosineslurpende raketten. Er zijn echter bedrijven die de spaceshuttle eerst
de lucht in vervoeren met een straalvliegtuig om haar vervolgens via een zetje
de ruimte in te brengen. Zakenman Richard Branson is pionier op dit gebied. Met
zijn straalvliegtuig The White Knight Two wil hij dit jaar de eerste ondernemer
worden die ruimtevaarttoerisme mogelijk heeft gemaakt.

Crowdfunding
Slimme zakenmannen zoeken het ook in de financiering en marketing. In Amerika
hebben twee ondernemers met een crowdfundcampagne een telescoop de ruimte in
gekregen. In Nederland pakt zakenman Michiel Mol, die vergelijkbare vluchten als
die van Richard Branson aanbiedt, het ook creatief aan. Hij heeft 22 zitplaatsen
verkocht aan Unilever. De multinational kan op zijn beurt goede sier maken door
de zitplaatsen in te zetten bij een reclamecampagne van Axe. Fans van de
deodorant maken kans een vlucht naar de ruimte te winnen.

Raketten recyclen
Ruimtevaart is duur, omdat het materiaal doorgaans maar één keer worden
gebruikt. De NASA betaalt meer dan 46 miljoen euro per zitplaats om een
astronaut gedurende één periode te vervoeren. Het ligt dus voor de hand om
onderdelen recyclebaar te maken. Een manier om te besparen, is de raketten, vaak
de grootste investering, vaker te gebruiken. Er zijn verschillende bedrijven die
dat mogelijk maken. Zakenman Elon Musk zegt bijvoorbeeld dat hij met zijn Falcon
9-raket de NASA 70 procent van de kosten kan helpen besparen.

145 (duizend euro kost retourtje bij Virgin Galactic)

70 (duizend euro kost reisje heelal bij Space Expedition Corporation)

LOAD-DATE: 30 May 2014

LANGUAGE: DUTCH; NEDERLANDS

GRAPHIC: De Amerikaanse ondernemer Elon Musk laat de Dragon V2 zien.
Foto Robyn Beck / AFP

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              101 of 180 DOCUMENTS



                                 de Volkskrant

                              30 mei 2014 vrijdag

Studerend kind van jan modaal komt in de knel

BYLINE: CHRISTA DRIESSEN

SECTION: Opinie en Debat; Blz. 25

LENGTH: 1040 woorden


Studielening


De studieschuld wordt een loden last voor een generatie voor wie een vaste baan
een luxe zal zijn.

Regelmatig mogen wij in kranten lezen en op tv horen dat de burgers het
vertrouwen in de politiek kwijt zijn. Hoe zou dat toch komen? Een prachtig
voorbeeld om dit te onderzoeken is het 'sociale leenstelsel' wat men wenst in te
voeren. Overigens een schitterend eufemisme: er is niets sociaals aan. Laten we
het er daarom maar op houden dat de studiefinanciering wordt vervangen door de
studielening.



De regeringspartijen willen wat het sociaal leenstelsel betreft tegemoetkomen
aan de wensen van de oppositiepartijen en voor de lagere inkomens een vorm van
financiële ondersteuning inbouwen, zodat deze groep studenten, die weerstand
hebben tegen het aangaan van een lening toch in de gelegenheid gesteld worden om
te gaan studeren. Gelijk hebben deze aankomende studenten. Ook ik heb ooit
geleend om mijn studie te kunnen betalen en in mijn levensonderhoud te kunnen
voorzien. Het afbetalen van deze lening is vijftien jaar lang een molensteen om
mijn nek geweest.

Daar ik in het onderwijs ging werken behoorde ik niet tot die groep
afstudeerders met riante salarissen en een auto van de zaak. Dat betekende
vijftien jaar lang tweedehandskleding, fietsvakanties met een geleend tentje en
altijd maar budgetteren.

Groot gelijk hebben dan ook deze verstandige jongelui om niet te gaan lenen.
Want er is geen enkele garantie dat er na het afstuderen een uitstekende baan
met riant salaris kan worden verwacht. Integendeel: met de flexibilisering van
de arbeidsmarkt mogen afstudeerders verwachten dat ze steeds een jaarcontract
krijgen en na drie jaar, wanneer het vaste contract eraan komt, ontslagen zullen
worden, om de flexibele schil van het bedrijf niet in gevaar te brengen.

Dit betekent dat er perioden van werkloosheid zullen zijn en men na het 30ste
jaar (als die studielening nog lang niet is afbetaald) niet meer zo interessant
is voor de werkgever, omdat er verdringing zal plaatsvinden door nieuwe
afstudeerders, die een goedkoper aanvangssalaris verdienen. Dan wordt die
studielening ineens onoverbrugbaar, want de afbetalingsellende zal dertig tot
veertig jaar gaan duren. De generatie van studieleners zit dan zonder baan, met
een onoverbrugbare schuld, maar gelukkig wel in een sociale huurwoning, want er
is geen bank die iemand met zo'n enorme schuld een hypotheek zal verstrekken. Zo
ontstaat er een kansloze generatie - en een nieuw maatschappelijk probleem, dat
toekomstige politici mogen oplossen.

Wat doen de huidige politici behalve gouden bergen beloven? Zodra men aan de
macht is, deelneemt aan de regering en de wetten mag maken, blijft er van deze
fraaie plannetjes niets over. Om de begroting sluitend te krijgen wordt er
gekeken waar op de makkelijkste manier, zonder al te veel verontwaardiging uit
de maatschappij en afhankelijk van de politieke visie van een partij, geld
weggehaald kan worden. Nu is de studiefinanciering aan de beurt.

Dit is niet wat ouders verwachten als hun kinderen 18 zijn en verder moeten
leren. Nederland is immers een diplomamaatschappij en het ongeschoolde werk is
al enige tijd geleden naar lagelonenlanden verdwenen. Zonder diploma van een
mbo, hbo of universiteit is het vrijwel niet mogelijk om werk te vinden. Als
ouders dit geweten hadden toen hun kind geboren werd, hadden ze hiervoor geld
opzij kunnen zetten en was er met 18 jaar een leuk spaarpotje ontstaan, waardoor
het dan wel mogelijk zou zijn om de studie van kindlief te bekostigen. Nu is dit
niet het geval. Ouders hebben geen buffer kunnen aanleggen, dus kan de studie
niet bekostigd worden. Dit geldt niet voor de kinderen van de happy few die over
genoeg kapitaal beschikken en straks ook niet voor de kinderen van ouders met
een laag inkomen. Zij zullen wel de mogelijkheid krijgen om een diploma te
halen, zonder zich zwaar in de schulden te moeten steken.

Het zijn de kinderen van de ouders met een modaal inkomen, die niet konden
voorzien dat de studiefinanciering vervangen zou worden door een 'sociaal
leenstelsel'. Zij hebben straks de keuze: of zij gaan zelf schulden aan om hun
kind te laten studeren, of hun kinderen worden belast met een schuld die dertig
tot veertig jaar lang, in de tijd dat ze een relatie aangaan, een woning nodig
hebben, er kinderen komen en hun positie op de arbeidsmarkt onzeker is, tot aan
hun pensionering en voor de late afstudeerders zelfs nog daarna, hen financieel
zwaar zal belemmeren en soms een ondraaglijke last zal zijn.

Om ervoor te zorgen dat ook de kinderen van jan modaal in deze maatschappij de
kans krijgen om te kunnen studeren, zonder zich daarbij zwaar in de schulden te
steken, zal de politiek eerst andere stappen moeten zetten. Als eerste dient het
collegegeld genormaliseerd te worden. Dus geen 1.778 euro per jaar, maar een
redelijker bedrag van bijvoorbeeld 450 euro, dat met vakantiewerk door de
student zelf op te brengen is. Om ons kind nu te kunnen laten studeren en het
hoogste collegegeld van Europa te kunnen betalen rest ons nu niets anders dan
ervoor te kiezen het vakantiegeld hiervoor aan te wenden en dus de komende vier
jaar niet meer op vakantie te gaan. Dat is vervelend, maar niet onoverkomelijk
en voor mijn kind heb ik dat graag over.

Vervolgens dient het onderwijs zo ingericht te worden dat het voor de student
mogelijk wordt om daarnaast te werken. Dit is vooral noodzakelijk voor de
student die een studie volgt die niet in de eigen woonplaats kan worden genoten.
De studiebelasting moet dus omlaag en de student moet minstens drie dagen per
week de mogelijkheid krijgen om bij te verdienen, opdat het levensonderhoud zelf
verdiend kan worden (de studiefinanciering is immers afgeschaft, dus heeft een
student geen inkomen meer). Dat betekent dat de studiebelasting wordt
teruggebracht naar 32 uur per week.

Door onverwacht de studiefinanciering af te schaffen (iets wat al decennia
gemeengoed is in onze maatschappij) kunnen mensen niet anticiperen en komen ze
voor een voldongen feit te staan. Dat is wat de politiek en haar politici
onbetrouwbaar maakt en waardoor het Nederlandse volk haar vertrouwen in de
politiek heeft verloren.

Afschaffen van de studiebeurs: een voldongen feit waarop men niet kon
anticiperen

LOAD-DATE: 29 May 2014

LANGUAGE: DUTCH; NEDERLANDS

GRAPHIC: Van Ojik en Pechtold schudden de student uit.
Illustratie Arend van Dam
Christa Driessen  is docente maatschappijleer, geschiedenis en rekenen en ouder
van een 18-jarige.

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              102 of 180 DOCUMENTS



                                 de Volkskrant

                              26 mei 2014 maandag

Knappe show die te weinig schrijnt

BYLINE: HEIN JANSSEN

SECTION: V Review; Blz. 4

LENGTH: 628 woorden


Theater ** De Entertainer

Archies entertainment is zwartgallig en tragikomisch.

De Entertainer van John Osborne door Toneelgroep Amsterdam. Bewerking en regie:
Eric de Vroedt

23/5, Stadsschouwburg Amsterdam, daar t/m 23/5,
http://Tournee:toneelgroepamsterdam.nl

De artiest eindigt in de mist: zijn podium en een deel van de zaal is door de
rookmachine omgetoverd in een landschap waarin alles langzaam oplost. Het is
gedaan met de entertainer, zijn grappen zijn versleten, zijn lied is uit. Het is
een fraai slotbeeld van een verder ongemakkelijke, rommelige en onevenwichtige
voorstelling die Eric de Vroedt heeft gemaakt bij Toneelgroep Amsterdam.

John Osborne, The Entertainer, Engeland, 1957. Portret van een gesjeesde artiest
en de teloorgang van zijn gezin. Osborne schreef een kitchensink-drama waarin
hij de gewone man een stem gaf, zoals hij dat ook al deed in Look back in anger.
Stukken die een tijdsbeeld geven van een land in opbouw en verval tegelijk, van
omstandigheden die veel verliezers en weinig winnaars kennen. Het gezinsdrama in
The Entertainer ontrolt zich in een aantal korte hoofdstukken, afgewisseld met
optredens van de artiest in zijn nadagen: Archie Rice (Gijs Scholten van
Aschat). In producties als Wilders, de musical en MightySociety 10 liet De
Vroedt al zien dat hij houdt van theater met een dwingende, uitbundige stijl
over mannen die koste wat het kost iets hebben op te houden en dat met bravoure
doen.

In De Vroedts eigen, inconsequente bewerking speelt De Entertainer zich af in
een tijdloos soort Engeland, maar er worden ook grappen gemaakt over het
toneelstuk Anne Frank, Polen en Marokkanen. Maze de Boer ontwierp een grote
kijkdoos die naar achteren taps toeloopt, maar het blijft gissen naar de functie
ervan. Temeer daar de meeste scènes zich voor op het toneel en in front van de
zaal afspelen. Eigenlijk zou deze voorstelling beter op zijn plaats zijn in een
kleinere zaal, waarin je het angstzweet op Archies gezicht zou kunnen zien en
zijn wanhoop zou kunnen voelen.

Wat evenmin helpt, is de mengeling van speelstijlen. De vrij saaie, langgerekte
scènes in dit crisisgezin zijn nogal schreeuwerig en overdreven gestileerd. Opa
(Fred Goessens), vrouw (Janni Goslinga), zoon (Alwin Pulinckx) en dochter
(Mariana Aparicio Torres), zijn allemaal opzichtig bepruikt en spoelen hun
verdriet en chagrijn weg met liters gin. Archies optredens daarentegen zijn van
een zwartgallige, tragikomische romantiek, gespeeld tegen vale goudglitter
gordijnen in shabby clubs. Dat onderscheid zal bewust zijn aangebracht, maar het
houdt alle personages op afstand, als kille marionetten die te kijk staan in een
wereld die voor hen te groot is geworden.

Al die tijd wachten ze op die andere zoon, de militair die tenslotte in de
woestijn blijkt te zijn gesneuveld. Dat resulteert in een te nadrukkelijk
uitgemolken begrafenisscène. Zo zijn er meer momenten die zouden moeten
schrijnen, maar de plank misslaan: opa die als een soort tweederangs-Nikkelen
Nelis amechtig instort. Van alle gezinsleden maakt eigenlijk alleen Alwin
Pulinckx als zoon Frank de wanhoop voelbaar, vooral door zijn aandoenlijke
mimiek achter de piano.

Every night, party night staat er in neonletters boven het podium waarop Archie
futloos zijn foute grappen op zijn publiek afvuurt. Gijs Scholten van Aschat
toont in de rol van entertainer opnieuw zijn vakmanschap, superieure techniek en
virtuositeit. Maar mededogen wekt hij niet op, zelfs niet als hij bijna
uitglijdt op zijn gladde tapdansschoenen - daarvoor is het allemaal net te
eenduidig. 'Kijk naar mijn ogen, achter die ogen ben ik dood', zegt Archie, de
entertainer. Maar dat zien we pas als hij aan het slot zijn hartbrekende
lijflied zingt: Ik doe alles voor de show, en daarna verdwijnt in de mist.

LOAD-DATE: 25 May 2014

LANGUAGE: DUTCH; NEDERLANDS

GRAPHIC: Gijs Scholten van Aschat als versleten grappenmaker in De Entertainer.

Foto Jan Versweyveld

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              103 of 180 DOCUMENTS



                                 de Volkskrant

                              24 mei 2014 zaterdag

De Oranjes en het volk, wie houdt wie er nu onder?

BYLINE: REMCO MEIJER

SECTION: Halfberliner; Blz. 66

LENGTH: 523 woorden


Non-fictie

Henk te Velde en Donald Haks (redactie): Oranje onder - Populair orangisme van
Willem van Oranje tot nu

****
Prometheus/Bert Bakker; 303 pagina's: EUR 29,95.

Nu koning Willem-Alexander in zijn paleis zit te piekeren over een nieuwe
invulling van Koningsdag, doet hij er goed aan Oranje onder te lezen. Het is een
bundel met elf opstellen over het orangisme, preciezer gezegd: niet over de
slaafse devotie van een politieke elite die al eeuwen uit welbegrepen
eigenbelang de Oranjes faciliteert, maar over de onbaatzuchtige aanhankelijkheid
aan de Oranjes van de heffe des volks.



Het boek begint rond 1600, als de populariteit van de in 1584 vermoorde Willem
van Oranje tanende is, en eindigt met het actuele 'Oranjegevoel'. Met name met
het laatste opstel uit de bundel kan Willem-Alexander meteen aan de slag. Want
mocht Zijne Majesteit gedacht hebben dat hij tijdens zijn eerste Koningsdag in
De Rijp en Amstelveen door het gewone volk werd toegejuicht, dan helpt Peter Jan
Margry hem uit de droom. De etnoloog van het Meertens Instituut stelt het
omgekeerde: op (voorheen) Koninginnedag 'regeert' de bevolking, 'waarbij de
positie van het koningshuis en de hem toegedichte macht worden gerelativeerd en
zijn vertegenwoordigers op hun plaats gezet'.

Zo moeten de leden van het koningshuis actief meedoen aan het koekhappen en
zaklopen. Deze gedwongen onderwerping is een van de pijlers onder het huidige
draagvlak voor de monarchie. 'Het feest draagt uit dat de uiteindelijke macht
inderdaad bij het volk ligt, dat via het constitutioneel stemrecht over het lot
van de monarchie zou kunnen beslissen.'

Huiswerk dus voor koning Willem-Alexander, die zelf al vaststelde: 'Waarom moet
je iets veranderen wat een succes is?' Als hij al de koers gaat wijzigen, kan
hij in elk geval leunen op een traditie van orangisme die teruggaat tot de
vroege 17de eeuw. Vertrouwenwekkend voor hem is daarbij dat het orangisme niet
altijd dezelfde vorm had (Koninginnedag bestaat pas sinds eind 19de eeuw) en dat
het er zelfs niet continue was. Maar het kwam altijd weer terug. Kortom: de
nieuwe koning kan best een variant beproeven.

Volgens de Leidse hoogleraar Nederlandse geschiedenis Judith Pollmann ontbrak
het orangisme 'als politiek sentiment' ten tijde van Willem van Oranje. Wel
ontstond in de loop van de 17de eeuw een symboliek van leuzen, motieven en de
kleur oranje waarop in de eeuwen daarna telkens kon worden teruggegrepen.
'Oranje' werd volgens Henk te Velde, met Donald Haks samensteller van de bundel
'een manier om onvrede te uiten, herstel te eisen, medestanders te verzamelen of
de heersende macht uit te dagen en in verzet te komen'.

Dat kon er bij tijden agressief aan toegaan, maar daar staat tegenover dat toen
de Oranjes na 1795 uit de toenmalige Republiek waren vertrokken niemand nog een
cent voor hun terugkeer gaf. Maar zie, toen de Franse overheerser het na 1810 te
bont maakte, kwam 'het geloof in de verlossende rol van Oranje' weer terug. Het
boek toont vervolgens prikkelend de ontwikkeling tot de 'burgerlijke religie'
die orangisme nu is, waarbij het volk de Oranjes eronder houdt - in plaats van
andersom.

LOAD-DATE: 23 May 2014

LANGUAGE: DUTCH; NEDERLANDS

GRAPHIC: Henk te Velde en Donald Haks (redactie): Oranje onder - Populair
orangisme van Willem van Oranje tot nu

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              104 of 180 DOCUMENTS



                                 de Volkskrant

                             22 mei 2014 donderdag

[Europa Europa doet veel goed ook zonder parlement,...]*

SECTION: Opinie en Debat; Blz. 31

LENGTH: 783 woorden


Europa

Europa doet veel goed ook zonder parlement, schrijft Martijn de Groot (O&D, 21
mei). Hij verwoordt wat heel veel mensen denken: dat Europees Parlement, is het
eigenlijk niet een wangedrocht? Hoe kun je nu effectief vergaderen met 750
mensen uit zo veel verschillende culturen met zo veel verschillende politieke
meningen.

Het parlement biedt de gelegenheid aan heel veel mensen om, soms zelfs op
dubieuze wijze, heel veel geld te verdienen. Er gaan miljoenen in om, maar wat
daar allemaal mee gebeurt, is voor de gewone burger onbegrijpelijk en het
rendement van al die miljoenen is onduidelijk.

Moeten we op deze weg doorgaan?

Joan Vermeulen, Utrecht

Zorgkosten

Zou het publiceren van prijsverschillen tussen ziekenhuizen en huisartsen de
patiënt werkelijk kritischer maken in zijn keuze voor een behandelaar
(Voorpagina, 21 mei)? Omdat je van je eigen risico vaker naar de goedkopere
huisarts kunt gaan zonder dat het direct geld kost?

Lang niet iedereen is jong, sterk en in de kracht van zijn/haar leven en in
staat dat eigen risico onder controle te houden. Als je op regelmatige basis
enige medicijnen moet gebruiken, ook al zijn ze niet zo duur, en als je een paar
spelende kinderen hebt (ongelukjes), ben je zo door dat eigen risico heen.

Velen met mij zullen de 360 euro eigen risico, die ook geen eigen keus zijn,
gewoon optellen bij de toch al grote maandelijkse bedragen aan de mij opgelegde
verplichte zorgkosten waarover ik geen enkele zeggenschap heb. Hoe eerder je
door je eigen risico heen bent, hoe sneller volgende behandelingen dus volledig
vergoed worden. Evenals medicijnen. En gezien de hoogte van de maandelijkse
bijdrage, premie plus salarisinhouding, meen ik dat ik daarvoor inmiddels
ruimschoots heb betaald. De enige keus die ik heb als kritische consument is in
verzekeraar, niet eens of ik mij wel wil verzekeren. Nou, dat kan wel een
tientje per jaar schelen! Tegelijkertijd betaal ik mee aan marketingkosten,
managementkosten, sponsoring etcetera van verzekeringsmaatschappijen. Heb ik ook
geen keuze in noch zeggenschap over. In de verschillende wachtkamers zie ik geen
prijslijstjes hangen. Marktwerking in de zorg is niet alleen moreel
verwerpelijk, het bestaat ook niet, niet voor de patiënt/klant.

Anne Jacobs, Groningen

Zorgkosten (2)

Bij deze mijn ervaring met onnodige zorgkosten. Ik ben zeer gevoelig voor
medicijnen en omdat door bezuinigingen slechts generieke medicijnen worden
verschaft, werden en worden in mijn geval echter veel hoge, onnodige kosten
gemaakt. In februari met spoed opgenomen en naar huis met specifieke medicijnen,
die bij verlenging vervangen werden door generieke, binnen een week na gebruik
zware klachten: naar de huisarts, die riep een ziekenwagen (hartwagen) op, naar
de eerste hulp, hartbewaking, bloedonderzoek, röntgenfoto's met als uiteindelijk
resultaat: onmiddellijk stoppen met de generieke en terug naar de door de
cardioloog voorgeschreven medicijnen. Wat denkt u dat dit akkefietje gekost
heeft? Dit was niet de eerste keer. En ik ben beslist niet de enige. Is daar
geen geld op te besparen?

Trees Denekamp-de Koning, Purmerend

Kinderporno

Uw artikel geeft terecht aan dat het kinderpornoteam voornamelijk
kinderpornogebruikers via internet betrapt en straft (Ten eerste, 21 mei). De
jacht op gebruikers is deels gemotiveerd door het idee dat gebruik van porno zou
leiden tot meer misbruik. Er is geen hard bewijs dat dit zo is. Het zou net zo
goed kunnen zijn dat het toestaan van porno kindermisbruik voorkomt. De echte
misdadigers, dat wil zeggen producenten, verkopers, verspreiders van
kinderporno, groomers en misbruikers worden te weinig opgespoord en gestraft.
Dus wij mogen tevreden zijn dat de jagers hier meer werk van gaan maken.

C. Godfrey, Amsterdam

Wilders

Herkent u het verschijnsel dat de door het kind zo verfoeide en nare eigenschap
van vader of moeder later toch ook deel blijkt uit te maken van zijn eigen
persoonlijkheid? In het begin wil je daar nog niets van weten en vecht je
ertegen, maar op den duur moet je toch erkennen dat je meer op je vader of
moeder lijkt dan je lief is.

Daar moest ik aan denken toen Wilders die ster uit de Europese vlag knipte. Het
verbranden, verscheuren of verknippen van vlaggen is namelijk bij uitstek een
kenmerk van de zo door hem gehate islamitische cultuur. Kent Wilders ze niet,
die beelden van joelende moslims bij een brandende, verscheurde of verknipte
vlag, meestal de Amerikaanse?

Ik vrees dat zijn preoccupatie met de islamitische cultuur onbedoeld hetzelfde
effect op hem heeft als ouders op hun kinderen: zonder dat je het wilt en
ongemerkt neem je meer zaken over dan je lief is.

Frans Schütt, Kranenburg

* Vervangende titel / Replacement title

LOAD-DATE: 21 May 2014

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              105 of 180 DOCUMENTS



                                 de Volkskrant

                              19 mei 2014 maandag

Eurofielen flirten met de Amerikanen

BYLINE: NATALIE RIGHTON

SECTION: Economie; Blz. 19

LENGTH: 715 woorden


Analyse: De politiek en het vrij-handelsakkoord EU-VS


In de discussie in de Tweede Kamer over het superakkoord met de VS staan
eurofielen en eurosceptici lijnrecht tegenover elkaar.

Politici die graag flirten met de Europese Unie, doen dat ook graag met de
Verenigde Staten. Aan de vooravond van de Brusselse verkiezingen staan
pro-Europapartijen niet alleen voor de moeilijke taak kiezers ervan te
overtuigen dat de Unie, maar ook een vrijhandelsakkoord met de VS heus goed voor
hen is. De Tweede Kamer laat zich vandaag adviseren door deskundigen: wel of
geen superakkoord met de Amerikanen?



Voor eurosceptici, zoals de SP en PVV, is het handelsverdrag met de VS het
zoveelste voorbeeld van een Brussels besluit dat over de hoofden van Henk en
Ingrid heen is genomen. De partijen vinden dat Nederlanders door het verdrag
alleen maar controle verliezen over welke producten ons land binnenkomen of
verlaten. Kort gezegd: wij hebben het bureaucratische Brussel toch zeker niet
nodig om een deal te sluiten met Amerikanen over de export van Hollandse kaas?

Dan kunnen we beter zelf met Washington om tafel gaan zitten, redeneert de PVV.
'Terwijl een land zoals Zwitserland de voorbije jaren vlijtig en gezwind
vrijhandelsakkoorden afsloot met landen als Japan en China, deden wij niets',
heeft PVV-leider Geert Wilders meermalen herhaald. Inmiddels gaat volgens de
PVV'er 12 procent van de Zwitserse export naar opkomende economieën in Brazilië,
Rusland, India en China, terwijl dat in Nederland 'amper 5 procent is'. Wilders:
'Helaas heeft Nederland het recht om vrijhandelsakkoorden met andere landen te
sluiten overgedragen aan de logge en trage EU-bureaucratie in Brussel. Wij laten
ons de kaas van het brood eten.'

'Dit akkoord met de VS is de grootste fout na de snelle uitbreiding van de Unie
en de introductie van de euro', vindt SP-europarlementariër Dennis de Jong
zelfs. Regels over voedselveiligheid en cao's worden volgens hem in de toekomst
medebepaald door Amerika. 'Dat is ongelofelijk ingrijpend. Straks moeten we met
Washington onderhandelen over wat er in ons eten mag zitten.' De SP'er roept
burgers daarom op om vandaag om twaalf uur op het plein voor de Tweede Kamer te
demonstreren tegen het akkoord. 'Wij gaan er hierdoor niet op vooruit, dat kan
ik nu al voorspellen', aldus De Jong.

De eurosceptici staan ditmaal niet alleen. 'De EU stort zich hiermee in een
nieuw ongewis avontuur, net als eerder met de uitbreiding en de euro', vindt ook
Clingendaelonderzoeker Louise van Schaik. Zij vindt de angst dat het
vrijhandelsakkoord Europese standaarden aantast - zoals de hoeveelheid hormonen
in vlees en regels over de opslag van data - 'niet uit de lucht gegrepen'.

De voorstanders van Europa - zoals VVD en D66 - tonen zich ook grote
voorstanders van een handelsakkoord met de VS, omdat het 'goed is voor de handel
en uw portemonnee'. Het zal ons mogelijk zelfs uit de economische crisis halen.
Dat verdrag moet er dus komen en snel een beetje ook.

'Dit kan Nederland 4,1 miljard euro per jaar opleveren', zegt
VVD-europarlementariër Hans van Baalen. Door onnodige regelgeving wordt de
handel volgens de VVD'er nu beperkt en dat kost banen. 'Auto's worden apart
geproduceerd voor de Europese en Amerikaanse markt. Zo is in de VS een andere
kleur knipperlicht verplicht dan in Europa. Dat moet eenvoudiger,' aldus Van
Baalen.

VVD-premier Rutte viel hem onlangs bij door op te roepen om tempo te maken met
het akkoord. Volgens hem zou het alleen al in Europa 400 duizend extra banen
opleveren.

Ook D66 dringt aan op snelheid, mits de hoge Europese standaarden op het gebied
van onder meer voedselveiligheid en klimaat worden beschermd. Volgens
D66-europarlementariër Marietje Schaake moet Rutte 'de reële zorgen die hierover
leven bij mensen adresseren' en hier tijdens onderhandelingen op toezien.

Ondertussen geloven de meeste Europeanen niet zomaar in de voordelen van de EU,
laat staan in de voordelen van een nieuw vrijhandelsakkoord met de VS waarvan de
gevolgen nog moeilijk zijn te overzien. Zelfs eurofielen hebben dat door.
Tijdens hun verkiezingstournees wordt daarom nauwelijks gesproken over het
verdrag.

Voor eurosceptici, zoals SP en PVV, is het verdrag het zoveelste voorbeeld van
een Brussels besluit dat over de hoofden van Henk en Ingrid heen is genomen

LOAD-DATE: 18 May 2014

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              106 of 180 DOCUMENTS



                                 de Volkskrant

                              17 mei 2014 zaterdag

Expositie

SECTION: Magazine Rubrieken; Blz. 55

LENGTH: 74 woorden


Oil & Paradise is van 14 juni tot en met 31 augustus 2014 te zien in het
Nederlands Fotomuseum in Rotterdam.

nederlandsfotomuseum.nl

Documentair fotograaf Ad Nuis (1958) reisde tussen 2008 en 2013 tien keer naar
Bakoe, de hoofdstad van Azerbeidzjan. Door de florerende olie-industrie heeft de
voormalige Sovjetstaat een schijnbaar onbegrensde welvaart. Nuis keek naar de
tegenstelling tussen de nieuwe rijken en het leven van de gewone burger.

LOAD-DATE: 16 May 2014

LANGUAGE: DUTCH; NEDERLANDS

GRAPHIC: foto Ad Nuis

PUBLICATION-TYPE: Krant

JOURNAL-CODE: de Volkskrant Magazine


                    Copyright 2014 De Persgroep Nederland BV
                              All Rights Reserved

                              107 of 180 DOCUMENTS



                                 de Volkskrant

                              17 mei 2014 zaterdag

Van Jeanne d'Arc tot 'onze' Guy

SECTION: Ten Eerste

LENGTH: 1927 woorden


In Nederland leven de Europese verkiezingen van volgende week nauwelijks. Hoe
staat dat in de rest van Europa? Welk thema beheerst daar de campagne? Zeven
correspondenten over de stemming in hun land.


ITALIë

Aantal zetels in het Europees Parlement: 73 van de 751

De macht van Brussel. Er zijn twee partijen tegen elkaar op aan het schreeuwen.
Terwijl oud-komiek Beppe Grillo van de digitale Vijfsterrenbeweging de Italianen
op de pleinen ophitst met de belofte een referendum in te voeren over het
verlaten van de euro, gaat Matteo Salvini van de Lega Nord-partij zover de euro
een 'misdaad tegen de mensheid' te noemen, die ergere aanslagen zou hebben
veroorzaakt dan de nazi's.



De gematigde partijen proberen de boel nog een beetje te sussen. Premier Matteo
Renzi belooft voor soepelere regels te lobbyen in Europa, zoals het afschaffen
van het maximale begrotingstekort van 3 procent, maar zegt ook meer politieke
samenwerking in Europa te willen. Toen de 88-jarige president Giorgio Napolitano
pleitte voor meer Europa, kreeg hij deze week Berlusconi's krant il Giornale
over zich heen. 'Napolitano verraadt Italië', kopte die krant. Na het verliezen
van de financiële soevereiniteit, dreigt Italië volgens die krant nu ook de
nationale soevereiniteit te verliezen. Het schrikbeeld: een Duitse kolonie
worden.

Het anti-Europa-standpunt was altijd van de Lega Nord, maar die hebben er met de
nieuwe Vijfsterrenbeweging - de onverwachte winnaar van de landelijke
verkiezingen vorig jaar - een sterke rivaal bij gekregen. Komiek Beppe Grillo
gebruikt zijn humor nu om Duitsland en Brussel op harde wijze neer te halen,
inclusief plaatjes van president van het Europees Parlement Martin Schulz in
kampleidersuniform, rijdend op de rug van premier Matteo Renzi.

FRANKRIJK

Aantal zetels 74

In Frankrijk is de Europese campagne zo dood als een pier. Maar misschien hebben
het Front National, het linkse Front de Gauche en de Groenen een aansprekende
kwestie gevonden. Zij verbinden het saaie Europa aan een nationale obsessie:
eten en drinken.

Sinds de zomer van 2013 onderhandelt Europa met de Verenigde Staten over een
nieuw vrijhandelsverdrag. Op beide continenten zouden dezelfde normen moeten
gelden, op het gebied van gezondheid, veiligheid en milieu. Dat klinkt nog
steeds heel saai, maar volgens de tegenstanders zullen de gevolgen rampzalig
zijn. Frankrijk zal overspoeld worden met Amerikaanse hormoonbiefstukken, kippen
die met chloor zijn schoongemaakt en gedrogeerde varkens.

En nog een horreur: de Franse appellation contrï¿½lée zal niet meer afdoende
beschermd worden. Straks kan elke wijnboer in Californië een bourgogne
produceren en wordt er roquefort gemaakt in New Jersey.

De prijs voor apocalyptische retoriek gaat, zoals altijd, naar Marine Le Pen van
het Front National. Het vrijhandelsverdrag is 'een ultraliberale oorlogsmachine,
antidemocratisch, anti-economisch en antisociaal'. Ook de zeer pro-Europese
Groenen hebben het verdrag tot speerpunt van hun campagne gemaakt. 'Dit verdrag
is het einde van het Europese project, het einde van onze mogelijkheid om zelf
onze keuzen te maken, een aantasting van onze soevereiniteit.' Vooral de Parti
Socialiste voelt zich ongemakkelijk over deze kwestie. Er moet haast worden
gemaakt met het verdrag, zei president Hollande in februari tegen zijn
Amerikaanse ambtgenoot Obama. 'Zo niet, dan zal er een opeenstapeling zijn van
angst, dreiging en ergernis', aldus Hollande. Precies dat lijkt nu te gebeuren.
Hoewel de socialisten in principe positief staan tegenover het verdrag, willen
ze ook niet worden gezien als de partij die gemene zaak met de verfoeilijke
Amerikaanse 'ultraliberalen'. Daarom zijn ze tegelijkertijd 'voor' en 'extreem
gereserveerd'.

GROOT-BRITTANNIE

Aantal zetels 73

Wie regeert Groot-Brittannië? Met deze vraag ging Edward Heath de
parlementsverkiezingen van 1974 in. Veertig jaar later klinkt deze vraag nog
altijd. Ditmaal gaat het er niet over de macht van de vakbonden, zoals toen,
maar over de macht van 'Brussel'. Met argwaan bezien de Britten de langzame,
onvermijdelijke vorming van een Verenigde Staten van Europa. Er klinkt een roep
om het terughalen van bevoegdheden en, als dat niet gaat, een Brexit. Het
grootste bezwaar tegen de Europese eenwording is niet zozeer de bureaucratie of
het democratische gebrek van de Unie, maar het vrije verkeer van personen.
Massa-immigratie vanuit armere Europese landen wekt wrevel.

De tegenpolen zijn de eurosceptische UKIP en de eurofiele Liberaal-Democraten,
maar het is tekenend voor de stemming op het eiland dat de ware strijd gaat
tussen de Conservatieven en UKIP, tussen gematigde en radicale euroscepsis.
Premier David Cameron wil bevoegdheden uit Brussel terughalen en het resultaat
over drie jaar middels een in/uit-referendum aan het volk voorleggen.
UKIP-leider Nigel Farage beweert dat deze missie kansloos is. Hij komt daarbij
soms met originele invalshoeken. 'Kijk naar de anti-Britse houding tijdens het
Eurovisie Songfestival en probeer dan Cameron eens te geloven dat hij in Brussel
een goed resultaat kan boeken, het is echt om te lachen.'

Alles draait om Farage. Hij daagt de gevestigde orde lachend uit. Het is
typerend dat zijn enige concurrent een andere anti-politicus is in de persoon
van Boris Johnson. De burgemeester van Londen scoorde met zijn opmerking dat
Margaret Thatcher en andere Conservatieve premiers de Britse bevolking door de
jaren hebben belazerd door in eigen land stoere, eurosceptische taal uit te
slaan, om zich ondertussen poeslief te gedragen in Brussel.

PORTUGAL

Aantal zetels 21

Portugal zal bij de Europese verkiezingen de rekening gaan presenteren voor de
jaren van Europees bezuinigingsbeleid. 'We rekenen af met de elite die onze
welvaart wegneemt. Met deze regering, met de bezuinigingen, met mevrouw Merkel,
met commissievoorzitter Durão Barroso en met premier Pedro Passos Coelho', aldus
een woordvoerder van het Links Blok deze week tijdens de Europese campagne. De
25ste mei werd uitgeroepen tot de 'dag van de ongehoorzaamheid' tegen de
politieke vanuit Brussel. De kleine linkse oppositiepartij zal niet de grote
winnaar worden. Maar dat de stembus vooral zal worden gebruikt om te laten zien
dat Portugal niet langer zin heeft om als het beste jongetje van de Europese
klas de bezuinigingen uit te voeren, daar is iedereen in Portugal het wel over
eens.

Zelfs de herdenking van 40 jaar Anjerrevolutie liep vorige maand in de soep
omdat de militairen die hadden geholpen bij het omverwerpen van de Portugese
dictatuur uit protest tegen de bezuinigingen weg beleven bij de officiële
herdenking door de regering. 'Ik heb nog nooit zo'n reactie in het hele land
gezien', aldus de socialistische ex-premier en ex-president Mario Soares over de
onvrede in het land.

BELGIE

Aantal zetels 21

Verkiezingen? Ja, daar is België volop mee bezig. Maar niet met de Europese
verkiezingen. In België vinden op 25 mei drie verkiezingen plaats, in volgorde
van belangstelling: de federale (of nationale) verkiezingen, de regionale (dus
Vlaamse, Waalse en Brusselse) stemming, en ten slotte de Europese stembusslag.

De federale verkiezingen zijn ongemeen spannend, en bij al dat Vlaams-Waalse
gekrakeel vallen de Europese kwesties in het niet. Er verschijnen wel interviews
met de Europese lijsttrekkers, maar die worden ergens achter in de krant
weggestopt. Als we even bladeren in De Standaard van afgelopen woensdag, dan
vinden we Europa op pagina 25.

Ironisch is het wel, in het land dat onderdak biedt aan de Europese
instellingen, en dat zich altijd opstelde als de grootste eurofiel van de hele
Unie. Nu de eurosceptici sterker dan ooit tevoren van zich laten horen, in
Nederland, Groot-Brittannië en Denemarken bijvoorbeeld, is pro-Europees België
met andere zaken bezig. Het debat over meer of minder Europa slaat in België,
ondanks pogingen van de eurokritische N-VA, nauwelijks aan.

Als de Europese verkiezingen dan toch aandacht krijgen, dan gaat het vooral over
de strijd tussen de 'poppetjes'. Europees denkend als ze zijn, zijn de Belgen
probleemloos meegegaan in de idee van een presidentiële strijd tussen de
Luxemburgse christen-democraat Jean-Claude Juncker, de Duitse sociaal-democraat
Martin Schulz en de 'eigen' liberaal Guy Verhofstadt. Waarbij Verhofstadt, als
Belgisch oud-premier en flamboyante persoonlijkheid, bij velen de voorkeur
geniet. De Belgische peilingen voor de Europese verkiezingen volgen grotendeels
de nationale en regionale tendens, behalve voor de Open VLD: die krijgt Europees
zo'n 3 procent Verhofstadt-bonus.

DUITSLAND

Aantal zetels 96

Ook in Duitsland wordt door de hardwerkende Otto Normalverbraucher (Jan Modaal)
met afgrijzen gekeken naar 'ons' belastinggeld dat naar de 'luie' Grieken gaat.
Maar aan de andere kant wordt, meer dan in de andere Europese landen, ook naar
de voordelen van de EU gekeken. In het jaar dat er in Duitsland massaal
teruggekeken wordt naar de dramatische gebeurtenissen van 100 en 75 jaar geleden
- naar 1914 (begin van de 'oercatastrofe', de Eerste Wereldoorlog), en 1939
(begin van de Tweede Wereldoorlog) - ligt de nadruk toch vooral op de langjarige
Europese vrede die door de vorming van de EU bereikt is. De meest anti-Europese
partij in Duitsland is de Alternative für Deutschland (AfD), geleid door de
Hamburgse professor Bernd Lücke. Hij wist de Bondsdag door de kiesdrempel van 5
procent net niet te halen, maar gaat hoogstwaarschijnlijk wel naar Brussel. De
partij van de 52-jarige hoogleraar, die er uitziet als een brave melkmuil, is
jong en trekt, net als elders in Europa gebeurt bij populistische partijen,
vogels van divers allooi aan. Er waren nogal wat relletjes over verondersteld
racisme en homofobie van nieuwe leden, de laatste tijd. De Duitse kwaliteitspers
schreef er gretig over, maar ruimt de laatste tijd ook meer diepgaande stukken
in over de AfD. Der Spiegel ging vorige week op huisbezoek bij Lücke, en tekende
er liefst vijf relatief vriendelijke pagina's voor in. Die Zeit kwam ook al over
de vloer. Bernd Lücke lijkt gearriveerd, en klaar voor de verhuizing naar
Brussel.

POLEN

Aantal zetels 51

Wat dure reclamecampagnes niet gelukt is, heeft een Oostenrijkse travestiet met
een liedje voor elkaar gekregen. Sinds Conchita Wurst vorige zaterdag het
Eurovisie Songfestival won, zit er opeens leven in de campagne voor de Europese
verkiezingen. Van een veredelde opiniepeiling zijn die de voorbije dagen
uitgegroeid tot een ideologische strijd met als inzet de toekomst van Europa.
Voorbij zijn de geforceerde discussies over energiepolitiek of Oekraïne, die de
Poolse kiezers maar matig konden bekoren.

De overwinning van Wurst wordt aangegrepen door alle partijen die niet van
vrouwen met baarden houden, en dat zijn er nogal wat in Polen, een land dat nog
altijd katholieker is dan de meeste andere EU-lidstaten. Conservatieve politici
van diverse pluimage hebben de voorbije dagen gewaarschuwd voor het morele
verval van Europa. Oppositieleider Jaroslaw Kaczynski, die na zes opeenvolgende
verkiezingsnederlagen eindelijk nog eens wil winnen, riep op om een dam op te
werpen tegen de Europese decadentie. Helaas voor hem blijkt ook Polen al
aangestoken. Zijn rechterhand Adam Hofman zag in de blik van Wurst de ogen van
premier Donald Tusk.

De belangrijkste winnaar van de commotie zou wel eens de opkomst kunnen zijn.
Ondanks de voordelen die lidmaatschap van de Europese Unie hun heeft opgeleverd,
hebben de Polen nooit warm gelopen voor de Europese verkiezingen. Vier jaar
geleden kwam nog geen kwart van de kiezers opdagen. Alleen Litouwen deed het
toen slechter.

LOAD-DATE: 16 May 2014

LANGUAGE: DUTCH; NEDERLANDS

GRAPHIC: Frankrijk
Foto AFP
Italië
Duitsland
Foto reuters
Portugal
Groot-Brittannië
België

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              108 of 180 DOCUMENTS



                                 de Volkskrant

                              16 mei 2014 vrijdag

Gemiddelde gamer blijkt juist ontzettend sociaal

BYLINE: PETER VAN AMMELROOY

SECTION: V Opening; Blz. 17

LENGTH: 361 woorden


ONDERzoek peiling uitbater computerspel

Gamers hebben vaker een relatie dan Jan Modaal, bezitten meer auto's en vieren
vaker vakantie in den vreemde. Dat blijkt uit een peiling van Jagex, de Britse
uitbater van RuneScape, een online game met 220 miljoen spelers.



De gamesstudio ondervroeg ruim 1.100 spelers. Of het hierbij om een
representatieve steekproef gaat, is niet helemaal duidelijk, maar voor Jagex mag
dat de pret niet drukken. In een persbericht constateert het bedrijf dat 'in
tegenstelling tot het stereotiepe beeld van de zwetende nerd zonder sociaal
leven het leven van een gamer anno 2014 helemaal niet zo slecht lijkt.'

De cijfers lijken niet te liegen: 55 procent van de ondervraagden heeft een
relatie, 37 procent heeft een voltijdsbaan, eenderde heeft twee auto's in de
garage en 36 procent gaat zeker een keer per jaar op vakantie naar het
buitenland. Voor de gemiddelde Brit liggen die cijfers lager: 30 procent heeft
een vaste relatie, 30 procent heeft een fulltimebaan, de meeste huishoudens
moeten het doen met één auto en voor het gros begint Afrika bij Het Kanaal.

Andere resultaten uit het Jagex-onderzoek bevestigen bevindingen elders.
Eenderde is ouder dan 35 en bijna eenvijfde is vrouw. De sekseverhouding
fluctueert wel per type game. Bezitters van een PlayStation of Xbox zijn vaker
man, terwijl vrouwen vooral bij internetspelletjes en games voor tussendoor
spelen. Volgens marktonderzoeker Newzoo speelt 35 procent van de Nederlanders
games op zijn mobiele telefoon en tablet.

Om het clichébeeld van de gamer nog meer te laten kantelen liet Jagex de Britse
kunstenaar Chris Dorley-Brown bezoekers fotograferen van RuneFest, een jaarlijks
evenement waar duizenden fans van het spel bij elkaar komen. Dorley-Brown schoot
foto's van 500 Britse, Canadese, Australische, Amerikaanse en Singaporese
bezoekers. Op de computer schiep hij met morphing-software een 'gemiddeld'
gezicht van de mannelijke en vrouwelijke gamer en uiteindelijk de gemiddelde
speler.

De kunstenaar paste die methode eerder toe bij het nieuwe millennium. Toen
versmolt hij digitaal de portretten van 2.000 inwoners van het Britse Haverhill
tot hét gezicht van 2000.

LOAD-DATE: 15 May 2014

LANGUAGE: DUTCH; NEDERLANDS

GRAPHIC: Chris Dorley-Browns 'Average Gamer', samengesteld uit foto's van
honderden gamers.
Foto Chris-Dorley-Brown

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              109 of 180 DOCUMENTS



                                 de Volkskrant

                              14 mei 2014 woensdag

Gegijzeld, ontkleed, in elkaar geslagen en bestolen

BYLINE: VAN ONZE CORRESPONDENT OLAF KOENS

SECTION: Ten Eerste; Blz. 9

LENGTH: 805 woorden


Reportage Kidnapping


Kidnappings zijn aan de orde van de dag in het oosten van Oekraïne.
Oppositiefiguren, soldaten, journalisten, waarnemers en burgers zijn het
slachtoffer. 'De daders zijn beesten.'

Pavel Kanygin Journalist en slachtoffer van kidnapping

Bij tientallen vrienden en collega's komt er vijf over vier 's nachts een smsje
binnen. Dan al weet je dat er iets goed fout zit. 'Ik ben gekidnapt. Ze willen
30 duizend dollar. Dit is Pavel Kanygin. Nu pakken ze mijn telefoon af.'
Kanygin, een ervaren correspondent bij Novaja Gazeta, kan het twaalf angstige
uren later navertellen.



De pro-Russische separatisten in het onrustige oosten van Oekraïne hebben hem in
de nacht van zondag op maandag gegijzeld, ontkleedt, in elkaar geslagen en
bestolen. En toch heeft hij geluk gehad. 'Op de een of andere manier hebben ze
besloten mij niet naar de martelkelders in Slavjansk te brengen. We waren
onderweg, maar bij een checkpoint besloten de rebellen mij achter te laten',
legt Kanygin uit. 'Dat is waarschijnlijk mijn redding geweest.'

Kanygin mag een Russische journalist zijn, het onafhankelijke Novaja Gazeta zint
de opstandelingen niet. 'Al mijn geld is afgepakt en we zijn uren langs allerlei
pinautomaten gereden om mijn bankrekening leeg te trekken. Gelukkig is er
dankzij de crisis een opnamelimiet. Het zijn beesten. Sommigen hebben nog een
beetje verstand, de rest niet', vertelt Kanygin per telefoon uit Kiev. 'Ze
hebben mijn hand gebroken, maar voor de rest gaat het goed.'

Het smsje heeft hem gered. Honderden verontruste telefoontjes later was Kanygin
weer vrij. Het is hem ook nog niet helemaal duidelijk hoe. Hij weet alleen dat
hij zijn portemonnee, mobiele telefoon en zelfs zijn trouwring af heeft moeten
staan. 'De eerste 24 uur zijn het belangrijkst. Wanneer je na 24 uur niet vrij
komt, ben je verloren.'

De afgelopen weken zijn tientallen Oekraïense oppositiefiguren, soldaten,
onafhankelijke journalisten, internationale waarnemers en gewone burgers door
het pro-Russische verzet gekidnapt geweest. Studenten worden bij de campus
opgewacht, activisten thuis opgezocht. De eerste kidnapping was die van
oppositiepoliticus Vladimir Rybak, die na zijn arrestatie samen met de 19-jarige
student Joeri Propavko dood werd teruggevonden. Ook de Amerikaanse journalist
Simon Ostrovsky werd in Slavjansk gekidnapt. 'Niets daarvan, hij is bij ons te
gast', beweerde de zelfbenoemde burgemeester van het stadje, al gaf hij destijds
toe de journalist een lesje te zullen leren in 'objectiviteit'. Ostrovsky kwam
drie dagen later vrij. De gekozen burgemeester van Slavjansk, Nelli Sjtepa,
wordt ook gegijzeld. Net als andere gijzelaars mag ze soms geblinddoekt met de
pers praten. Duidelijke cijfers ontbreken, maar de lijst met vermiste en
gekidnapte personen groeit iedere dag.

Onderzoekers van Human Rights Watch (HRW) proberen het geweld in kaart te
brengen. De organisatie doet een oproep aan de Oekraïense autoriteiten mensen
van alle politieke entourage te beschermen en roept de internationale
gemeenschap op een einde aan het misbruik te maken en de daders ter
verantwoording te roepen. Maar de autoriteiten staan machteloos in de regio's
waar de rebellen de dienst uitmaken.

Klopjacht

De klopjacht gaat gewoon door. Op de muren van het bezette provinciehuis in
Donetsk hangt een lijst met 'fascistisch uitschot en hun medeplichtigen'. Het
zijn tientallen mensen die door de separatisten nog worden gezocht, vaak met
contactgegevens en al. De kleurenfoto van de 28-jarige ict'er Anton Nagoljoek is
door de regen verlopen, maar hij is niet te missen. 'Actieve deelnemer aan de
protesten in Kiev, spionerende rat', staat er bij.

'Ik weet eigenlijk al sinds januari dat dit zou gaan gebeuren. Toen ik met een
vriend in Kiev was kreeg ik al de eerste bedreigingen binnen. Uiteindelijk is
dit maar een kleine stad, een hoop mensen kennen mij, en mijn politieke
betrokkenheid'. Nagoljoek is voor de eenheid van zijn land, en durft er anders
dan steeds meer landgenoten voor uit te komen.

Tijdens betogingen is hij meerdere keren door de separatisten belaagd en in
elkaar geslagen. Sinds zijn portret op de barricades hangt is de angst pas echt
toegeslagen. 'Je krijgt enorm veel bedreigingen binnen, je moet onderduiken en
met je familie overleggen.' Voor de tientallen dreigtelefoontjes heeft hij een
speciale app. Wie hem belt krijgt de ingesprektoon een smsje terug. 'Als ze me
willen bedreigen moeten ze maar een berichtje sturen, dan heb ik in ieder geval
bewijs.'

De situatie is uitzichtloos. 'Ik ben hier geboren en getogen, maar nu moet ik
eigenlijk weg. Met mijn broer proberen we ons appartement te verkopen. En dat
moet snel, want hoe langer dit duurt hoe minder het allemaal waard is. Dit komt
niet meer goed.'

De eerste 24 uur zijn het belangrijkst. Wanneer je na 24 uur niet vrij komt, ben
je verloren

LOAD-DATE: 13 May 2014

LANGUAGE: DUTCH; NEDERLANDS

GRAPHIC: Een door pro-Russische activisten ontvoerde vrouw wordt op 21 april van
dit jaar voorgesteld aan journalisten in Slavjansk.
Foto EPA

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              110 of 180 DOCUMENTS



                                 de Volkskrant

                              14 mei 2014 woensdag

Uche, uche

BYLINE: MICHEL MAAS

SECTION: Uitgelicht

LENGTH: 559 woorden


Bij gebrek aan goed openbaar vervoer is de brommer het ideale vervoermiddel in
Zuid-Jakarta. Alleen: het zijn er miljoenen en er komen er iedere dag duizend
bij. Dat betekent vieze lucht. Tekst Michel Maas Samenstelling Frank Schallmaier

De Jalan Ampera is een tamelijk brede voorgaande weg in Zuid- Jakarta. Het is de
slagader waarlangs de forenzen uit Bekasi de stad in stromen. Bekasi is een
slaapstad met vijf miljoen inwoners. Iedereen die daar woont, werkt in Jakarta,
dus reken maar uit hoeveel brommers hier per dag voorbijkomen. Een paar miljoen
motortjes zijn het, met gemak. Het zijn er in ieder geval zoveel dat zij op
sommige momenten niet eens meer bewegen: zij wurmen zich tussen de stilstaande
auto's en staan schouder aan schouder. Zij zijn niet alleen. De brommers uit
Bekasi komen bovenop de pakweg 11,9 miljoen brommers die Jakarta zelf al telt.

Zij zijn een noodzakelijk kwaad. Jakarta heeft geen metro, geen sluitend
bussysteem, geen monorail, geen trams en maar hier en daar een trein. Het
openbaar vervoer is in handen van stinkende aftandse bussen, rochelende
'bajaj's' en gebutste minibusjes. Wie daarop is aangewezen is lange
ongemakkelijke uren onderweg. De motor is daarop het enige betaalbare antwoord
van de gewone man.

De nieuwe motoren zijn niet aan te slepen. Kawasaki heeft een nieuwe fabriek
gepland met een capaciteit van 150.000 brommers per jaar. Yamaha bouwt er een
voor 300.000 per jaar en Honda bouwt er zelfs een die 1,1 miljoen brommers per
jaar kan produceren. Elke dag komen er in Jakarta alleen al meer dan duizend
nieuwe brommers bij.

Jakarta was daarop niet voorbereid. Het wegennet is verwaarloosd en te klein om
al die motoren en auto's op te vangen. Het verkeer loopt elke dag hopeloos vast
en volgens prognoses komt alles volgend jaar definitief tot stilstand. Een nieuw
stadsbestuur is nu begonnen met een inhaalslag, onder het motto 'beter laat dan
nooit'. Er wordt simultaan gebouwd aan een metro, een monorail, een sluitend
busnet en een stelsel van snelwegen om de stad heen, en er komen meer
forenzentreinen.

Vervuiling is een luxeprobleem, dat aan de beurt komt als de rest is opgelost.
Dat maakt het probleem niet minder dringend. De smog in de stad bereikt vaak
alarmerende waarden. Gemiddeld heeft Jakarta nog maar 27 dagen met relatief
schone lucht per jaar. In 2000 waren dat er nog 103.

Verkeersagenten en bewakers van gebouwen aan drukke wegen dragen al jaren
standaard mondkapjes, en steeds meer gewone burgers doen er ook een voor, zodra
zij zich buiten de deur begeven. De kapjes zijn hoognodig. 'Batuk' ('hoest') is
de meest voorkomende klacht waarmee mensen naar de dokter gaan. Volgens cijfers
uit 2010 had 57.8 procent van alle ziektegevallen in Jakarta verband met
luchtvervuiling. 70tot 80 procent van die vervuiling komt van het verkeer en het
overgrote deel daarvan komt van de brommers.

Er zijn wetten en verordeningen om de vervuiling tegen te gaan. In 2009 werd
bijvoorbeeld een emissietest verplicht voor alle voertuigen. Elke auto zou twee
keer per jaar op uitlaatgassen moeten worden getest. Dat zouden in Jakarta 4,5
miljoen auto's zijn. In 2012 kwamen er daarvan een schamele 11.000 naar zo'n
keuring, in 2013 waren het er nog maar 5.000. Dat getal geeft ongeveer aan hoe
Indonesiërs in het algemeen omgaan met regels, ook de regels die er zijn voor
hun eigen gezondheid.

LOAD-DATE: 13 May 2014

LANGUAGE: DUTCH; NEDERLANDS

GRAPHIC: In Jakarta rijden iedere dag miljoenen forenzen op hun brommers door de
stad. Het vervoermiddel wordt alleen maar populairder, op een haventerrein staan
alweer duizenden nieuwe brommers klaar.
REUTERS
AFP
ASSOCIATED PRESS
Chris Stowers/Hollandse Hoogte
ANP
AFP
AFP
Getty Images
Met grote magneten verzamelen vrijwilligers in de Indonesische hoofdstad Jakarta
de spijkers die door brommerreparateurs opzettelijk op straat worden gegooid. De
reparateurs, die aan de kant van de weg hun diensten aanbieden, creëren zo hun
eigen werkgelegenheid.
dharma wijayanto / Demotix
Vrijwilligers verzamelen spijkers die door brommerreparateurs expres op straat
zijn gegooid.
Afriadi Hikmal/Hollandse Hoogte

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              111 of 180 DOCUMENTS



                                 de Volkskrant

                              10 mei 2014 zaterdag

Waarom wij tegen Europa zijn

BYLINE: TOINE HEIJMANS

SECTION: Ten Eerste

LENGTH: 1796 woorden


Is Europa een droom die gedroomd moet worden, waarop je geen kritiek mag hebben?
Drie 'gewone' Nederlanders voelen hoe Brussel hen in het dagelijks leven raakt.
Dat zijn verhalen over Urker vissers, een moeder bij Miss Etam en over
Oost-Europese kentekenplaten op Nederlandse trucks.


BRUSSELSE LUXE

Arie Paap ging naar Brussel om Europa te zien. Vorig jaar oktober: hij kreeg een
rondleiding door het parlement. Hij wilde wel eens weten 'wat dat nou is daar.
Want als je erover praat, moet je ook weten waarover je praat.'

Wat hij zag: 'Een enorme rommelige toestand van gangen en ramen, geen peil op te
trekken. Alles heel groot, een geldverslindend gebeuren. Wat een luxueuze
maaltijden je daar krijgt, jongejonge. Je ziet van die vergaderzalen, maar geen
activiteit. Geen ambtenaren, geen parlementariërs. Alles is leeg. Dus je denkt:
waar gebeurt het hier eigenlijk allemaal?'

Toen hij binnenkwam was er wel een gids van de Europese Unie, een dame die 'een
enorm eurofiel verhaal begon af te steken'. Ze vertelde dat Nederland zich niet
aan de Europese Grondwet had gecommitteerd. 'Ik werd wat pissig en begon
tegenvragen te stellen. We hebben een referendum gehouden, zei ik. Wij hebben
onze keuze gemaakt. Ze durfde er verders niet op te reageren.'

Dat is dus wat Arie Paap zo tegenstaat aan Europa: het is een droom die gedroomd
moet worden, en daar mag je als gewone ondernemer met een koeriersdienst in
Zeewolde geen kritiek op hebben. Dit gaat hoger dan hem, dacht hij, en hoger dan
alle Nederlanders. Ze doen alsof gewone mensen daar geen kijk op hebben, maar
die hebben dat wel. 'We zijn in de maling genomen, door Europa en door dat
kabinet Balkellende.'

Arie Paap is 64 en woont met zijn vrouw in een appartementengebouw. Aan de muur
hangen groot en kleurig olieverfschilderijen en zeefdrukken van Herman Brood,
hun 'Broodjes', die ze kochten bij de artotheek. Het appartement is meteen het
hoofdkwartier van hun koeriersbedrijf, Easy-way. Hij doet dit werk al dertig
jaar. Spoedklussen in Nederland, maar ook expeditie naar Portugal, Hongarije,
Frankrijk, Zweden.

'Het mooie van de Europese samenwerking was, dat je niets meer hoefde in te
klaren. Je kon ineens zo de grens over rijden. Met Europa was ik dus heel erg
blij. Met de EEG dan hè. Daarna zijn ze te ver gegaan.'

Arie rijdt zelf ook nog graag, het liefst lange afstanden. En onderweg ziet hij
wat Europa vermag: afgesloten vluchtstroken, met zo'n rood kruis erboven. 'Staat
er een file, maar die extra baan mag niet open omdat het slechts is voor het
milieu. Dat bepaalt Europa. Dan denk ik: weet je wat slecht is voor het milieu?
Een rij auto's die staat te dampen.'

Vlak bij zijn huis is het parkeerterrein van transportbedrijf Wolter Koops. Daar
staan tweehonderd auto's geparkeerd van vrachtwagenchauffeurs: 'Alleen maar
witte nummerplaten uit Oost-Europa.' Dat heeft, zegt hij, een hoop Nederlandse
chauffeurs hun baan gekost. Ook in Zeewolde. 'Dat is ook wat de Europese Unie
heeft veroorzaakt. Het is gewoon feitelijk te zien hier om de hoek. Voor Wolter
Koops is het ideaal - de concurrentie is moordend. Maar de Nederlandse economie
haal je er niet mee uit de bagger.'

De grote fout, zegt Arie Paap, is het verdrag van Maastricht geweest. In 1992.
'Ze hadden het alleen bij economische samenwerking moeten laten. Maar nee, vanaf
dat moment ging Brussel zich met veel meer bemoeien, en nu ziet hij een
'federaal Europa' gloren, waar ze zich bezighouden met een verbod op
chocoladesigaretten. Daar gaat de Nederlandse soevereiniteit, denkt hij dan. Nu
kunnen we geen eigen economisch beleid meer bepalen.

Hij heeft het uitgezocht: 'Destijds waren er duizend Europese ambtenaren. Nu
zijn het er 107 duizend.'

WAT WEET EEN GRIEK VAN URK?

Auke Kramer werkt aan de rand van Nederland. Zijn kantoor staat op de zandplaat
in het uiterste westen van Vlieland, in één van de barakken van Defensie die het
eiland als oefenterrein gebruikt. Dichter bij de zee kun je niet werken, zegt
hij. Voor een telg uit een Urker vissersfamilie, is dat van groot belang.

Vissers kijken met argusogen naar Europa. De vrijheid van vroeger is definitief
voorbij, dat wisten ze en dat weten ze en daar is niets aan te doen, maar van
wat er in de plaats kwam begrijpen ze geen snars. 'Nederlandse vissers merken
dat ze geen connectie met Brussel hebben. Ze spreken niet die taal. De vloot is
gehalveerd. Mensen gaan failliet. Ik weet niet of we over tien jaar nog wel
Nederlandse vissers hebben.'

Auke Kramer is 42. Als hij geen last van zeeziekte had, was hij visserman
geworden. 'Dit', zegt hij - met elf man werken op een zandplaat en niets dan de
branding er omheen - 'komt er gelukkig heel dicht bij.' Hij is
communicatietechnicus, en zorgt dat 'alles wat een stekker heeft' blijft werken
op de buitenpost, waar zand en zout zich in de apparaten vreten.

Net als de vissers gaat hij op vrijdag naar huis, naar Urk, en vertrekt hij na
het weekeinde weer. Dat zijn ze daar allemaal gewend.

'Mijn schoonvader is visserman. Hij heet Wouter. Hij zou allang met pensioen.
Maar hij moet blijven vissen, kan niet anders, al verdient hij soms maar vijftig
euro per week. Hij is manschap. Zijn eigen bedrijf ging failliet, en nu vaart-ie
los. Aan de vaste wal vragen ze toch om andere papieren als je werk wil, en dat
hebben veel Urkers niet.'

En in die weekenden op Urk gaat het veel over Europa. De Urkers weten hoe het er
is, in Brussel. Ze kennen de gebouwen. Ze gaan erheen om te praten. Maar ze
begrijpen er niks van - en omgekeerd. Het is alsof de mensen daar van elders
komen. Ze voelen zich daar heel klein. 'Van oudsher is Nederland goed in
landbouw en visserij, nou, laat een land dan ook z'n ding doen zou je denken.'

Het is een van de redenen om zich in Europa te verdiepen: als Auke Kramer vrij
heeft of verlof, kruipt hij op Vlieland achter internet. 'Ik wil weten waarom
iets gebeurt, wat de oorzaak is. Ik zoek dingen uit en baseer me niet op wat er
in de kranten staat.'

Voorlopige conclusie: 'Ik vind dat de Europese eenwording een valse start heeft
gehad. Maar in plaats van dat te erkennen, zetten ze door. Hoe meer weerstand,
hoe meer ze vechten voor hun ideaal. We gaan gewoon naar één Europa. Dat vind ik
vreemd.'

Met valse start bedoelt hij de introductie van de euro, 'die veel te hoog is
gewaardeerd destijds. Dat deden ze om boven de dollar uit te komen. Dat is nooit
aangepast, dat is de oorzaak van de Europese crisis geworden.' In principe, zegt
Auke Kramer, 'ben ik niet tegen één Europa. Maar hoe het nu gaat, dat is de
verkeerde manier. Het wekt onbegrip bij de mensen.'

Je kunt bijvoorbeeld als visser nog zo je best doen om duurzaam te worden, maar
uiteindelijk krijg je van Europa toch weer een klap in je gezicht.

De vissers hoopten op de pulskor. Dat is een visnet voorzien van elektroden die
met stroomstootjes van een paar volt de platvis opschrikt. 'Heel duurzaam. We
woelen de bodem niet meer omver. Iedereen was ervoor, maar ineens wil de Griekse
eurocommissaris Damanaki er niet van weten. Waarom? Onbekend. Van ons dorp zijn
ze met 'm wezen praten. Dan kom je met argumenten, maar het blijft nee. Ze zijn
gewoon niet bezig met de Nederlandse situatie. Het blijft een Griek die naar een
Nederlands vistuig kijkt. Iedereen is daar vooral bezig met z'n eigen land.'

OORLOG. HOEZO, OORLOG?

De bijnaam die hij al vroeg van zijn vrienden kreeg is political Jake. Hij was
de enige die het erover had op school, en er een boel van wist. Nu is Jake Raats
19 jaar, en het jongste gemeenteraadslid van Nederland. Hij woont nog bij zijn
moeder en zijn broers in Etten-Leur, en in de keuken hangt een briefje: of Jake
s.v.p. de afwas wil doen, heel hartelijk bedankt.

Zijn broers heten Dylan, Bryan en Levy - dat komt net als Jake uit Melrose
Place, de serie die zijn moeder graag keek. Volgend jaar gaat hij in Rotterdam
Financial Service Management studeren, tot die tijd stort hij zich volledig op
de plaatselijke politiek.

Zijn partij heet Leefbaar Etten-Leur en wordt door de andere politici als een
'soort van PVV' gezien. Dat kan wel kloppen: Jake Raats is vrijwilliger voor
Geert Wilders en heeft er 'de nodige connecties', 'maar verder zijn wij gewoon
Leefbaar Etten-Leur. Rechts, maar geen anti-islampartij.'

Van het volk, van de burger, en niet andersom. Dat is Jake's idee van politiek.
En dat is ook meteen de kern van zijn weerzin tegen Europa, een autonome planeet
die steeds verder wegdrijft van 'gewone mensen' zoals hij, zijn moeder en zijn
broers.

Zijn moeder was een tijdlang arbeidsongeschikt. Nu werkt ze parttime bij de Miss
Etam. Dat is niet gemakkelijk, met vier grote zoons en weinig geld. 'Ze bouwen
voetbalstadions in Oost-Europa, maar mijn moeder moet op een houtje bijten.'

Dat is de tweede kern van zijn weerzin: de 'geldsmijterij'. 'In Polen zetten ze
geluidsschermen langs weilanden neer. Alleen maar omdat ze dan subsidie krijgen.
Wij moeten verzorgingshuizen sluiten om de 3-procentsnorm te halen. Dat kun je
niet uitleggen.

'Mijn opa zegt: 'Jake, als je daarnaartoe kan als politicus, meteen doen! Je
maakt gelijk twee ton. Dat haal je nergens anders.' De CDA'ers in de Tweede
Kamer zijn tegen verhoging van de salarissen van europarlementariërs, maar de
CDA'ers in Europa stemmen gewoon voor.'

Etten-Leur ligt niet ver van de grens. En zo weet Jake hoe Europa werkt in de
praktijk. 'Ik zat in België op school. Dat is mogelijk door de open grenzen.
Alleen kreeg ik in Nederland geen studiebeurs omdat ik in België naar school
ging, en in België niet omdat ik een Nederlander was. We zijn dus een unie, maar
dat soort dingen is niet geregeld.'

Nog zo één: 'Een vriend van me woont in Wernhout, bij Zundert. Dat is zeg maar
óp de grens. Zijn moeder werkt in België en mag een auto rijden met een Belgisch
kenteken. In België dan, maar niet in Nederland. Daar moet ze een Nederlands
kenteken hebben. Hoezo dan, denk ik, horen we als Europeanen bij elkaar?'

Jake Raats heeft zich ten doel gesteld de jongste premier te worden van
Nederland. Het eerste wat hij zal doen dan, is zorgen dat het stopt. 'Laten we
doorgaan met alleen de noordelijke landen. Dat is geen echte oplossing, maar in
elk geval wel een verbetering.'

Hij is van een nieuwe generatie, die de oude verhalen niet kent. Dat is het
verschil. Daarom begrijpen heel veel jongeren niet, zegt hij, waarom we zo nodig
moeten samenwerken. 'Ze zeggen: Europa behoedt ons voor oorlog. Maar wij van
onze generatie weten niet wat dat is, oorlog. Mijn opa en oma snappen dat
misschien nog wel, maar wat mij en mijn vrienden betreft is het bangmakerij. Wat
voor oorlog dan? Een Koude Oorlog? Die kennen we ook niet - geen idee hoe dat
was, ik ben van 1995. Het zegt ons niks. Onze pensioenen zitten in het geld dat
we aan Griekenland hebben geleend. Dát is wat we zien. Niet wat er vroeger
allemaal is gebeurd.'

LOAD-DATE: 9 May 2014

LANGUAGE: DUTCH; NEDERLANDS

GRAPHIC: Jake Raats
Foto An-Sofie Kesteleyn
Auke Kramer met zijn kinderen.
Foto Harry Cock
Arie Paap met zijn vrouw.
Foto An-Sofie Kesteleyn

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              112 of 180 DOCUMENTS



                                 de Volkskrant

                              8 mei 2014 donderdag

Monoloog

BYLINE: ANNEMARIE OSTER

SECTION: V Opening; Blz. 16

LENGTH: 698 woorden


Annemarie Oster - Mooi geweest


Als jonge vrouw werd ik nogal eens geinterviewd. En ook later, toen ik - allengs
minder jong - was blijven hangen in het pittoreske plaatsje Zandvoort, stond er
geregeld een journalist(e) op mijn stoep. Vaak was dat iemand in vaste dienst
bij een plaatselijke krant, vrouwenblad of radioprogramma.



Meestal was het resultaat bedroevend. Toch gaf ik me iedere keer weer gewonnen.
Uit gevleidheid en geldingsdrang, maar ook in de hoop dat, al was het maar en
passant, de titel van mijn zojuist verschenen verhalenbundel zou vallen, zodat
potentiële lezer (essen) niet zouden weten hoe hard ze naar de boekwinkel
moesten snellen.

IJdele hoop. Zo'n interviewer had maar één oogmerk: mij opvoeren als min of meer
bekende Nederlandse. Bekend waarvan? Daarover tastte hij/zij in het duister.
Waarschijnlijk stond ik op een of andere lijst en hadden ze andere bekende
Nederlanders uit die contreien 'al gehad'. Ik denk hierbij aan badplaatsgenoten
Simon van Collem ( ) en Ria Valk (still with us).

Het ergst waren de interviews in monoloogvorm, dus zonder interventie van de
ondervrager waardoor de indruk wordt gewekt dat er al pratend als vanzelf van
alles in de geïnterviewde is komen opborrelen. Hoe ik mijn antwoord op
bijvoorbeeld deze originele vraag: 'Is het lastig, dochter zijn van bekende
ouders?' ook had getracht te nuanceren, de hartekreet prijkte als kop boven het
interview: 'Lastig, hoor, dochter zijn van beroemde ouders!'

Ooit is deze vorm van interviewen uitgevonden door Willem Wittkampf van Het
Parool, waarna eerst Ischa Meijer en ten slotte iedereen er goede sier mee
maakte.

Natuurlijk ben ik op zeker moment, door schade en schande wijs, de tekst vóór
publicatie ter inzage gaan vragen, maar ik kon wel aan het schrappen blijven.

Veel van die interviews waren ingebed in een bepaalde context: 'De smaak
van...', 'Op bezoek bij...' of 'Het zondagochtendgevoel van...' , zoals die
zondagochtend met Radio Noord-Holland op visite.

Klokke tien stond er een zonnige jongeman voor mijn deur, toegerust met een
microfoon die afgezien van mijn quasiverraste stemgeluid, 'Goedemórgen!',
deurbelgezoem, ontbijtboelgerinkel en ketelgefluit prijsgaf. Mijn zoontjes gaven
geen geluid want die sliepen nog. Zo kon ik me helemaal uitleven met muziek naar
eigen keuze, waarmee het radiogesprek mocht worden gelardeerd. Naar hartelust
draaide ik hoogtepunten uit mijn eigen discotheek: een Bachcantate, een mopje
Mozart (het adagio uit 488), en Purcells overbekende aria uit Dido en Aeneas,
hartverscheurend ten gehore gebracht door mezzo Janet Baker. Mijn zondagochtend
kon niet meer stuk. En misschien die van een aantal Noord-Hollandse luisteraars
ook niet. Maar in Zandvoort dachten ze er anders over. Nog haarscherp hoor ik de
raspende bariton van de plaatselijke benzinepomphouder: 'Hé, Annemerie, was jij
zondagochtond op de radio?!'

Ontvankelijk stak ik mijn kop uit het raampje. Toch leuk dat zo'n ruwe
bolster... Maar onmiddellijk moest ik mijn gelaatstuitdrukking bijstellen.
'Sjesus, meid, wat draaide jij een scheitmusiek!'

Als vanzelf kom ik op een interview waarop ik onlangs stuitte in HP/De Tijd. Met
de schrijfster Yvonne Kroonenberg, onder de noemer 'De Culturele Agenda'. In die
vermaledijde monoloogvorm! Doorgaans drukt deze schrijfster zich genuanceerd,
geestig en menslievend uit. Maar in dit 'vraaggesprek' staan enkele uitspraken
die haar door een aantal 'echte', want politiek correcte mensenvrienden niet in
dank zijn afgenomen.

Kroonenberg laat zich - voorzichtig, dat weet ik zeker, maar daar lees je niets
van terug - uit over de verschillende belevingswerelden van de elite en het
gewone volk. Duidelijk te zien is dat deze pover verwoorde monoloog niet door
haarzelf is geschreven, want iedere nuance is zoek. Uit betrouwbare bron heb ik
vernomen dat ze het interview niet van tevoren heeft gelezen.

Toevalligerwijs wissel ik in diezelfde HP met twee generatiegenotes van
gedachten over het schoonmoederschap. En wie zijn dat? Hedy d'Ancona en Hanneke
Groenteman.

Waarom niet Ria Valk en Imca Marina? De vraag stellen is haar beantwoorden.

Het ergst waren de interviews in monoloogvorm, dus zonder interventie van de
ondervrager

LOAD-DATE: 7 May 2014

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              113 of 180 DOCUMENTS



                                 de Volkskrant

                              7 mei 2014 woensdag

Geachte redactie

SECTION: Opinie en Debat; Blz. 35

LENGTH: 776 woorden


Paternotte

Amsterdammers bepalen zelf hoe laat ze gaan slapen, vindt de Amsterdamse
D66-voorman Jan Paternotte (Dinsdagprofiel, 6 mei). Dat geldt denk ik wel voor
de meeste volwassenen. Mijn man en ik fantaseren er wel eens over weer naar
Amsterdam te verhuizen. Maar stel nou dat we in de buurt komen te wonen van het
café waar meneer Paternotte de hele nacht op het terras voetbalwedstrijden op
een groot scherm van commentaar voorziet? Wie bepaalt dan wanneer wij onze ogen
mogen dichtdoen?

Heleen den Beer Poortugael, Soest

Bocca Bank

In het Volkskrant Magazine van zaterdag 3 mei wordt de Bocca Bank gepresenteerd
als een ontwerp van Studio 65. Werkte Salvador Dalí bij Studio 65?

Piet Beetjes, Dordrecht

Nobel

Grappig dat er in het artikel 'Onnobel Nederland' (Sir Edmund, 3 mei) op gewezen
wordt dat men in Utrecht de Nobelstraat uitspreekt met een verkeerde klemtoon.
En dan te weten dat deze straat niet is vernoemd naar Alfred Nobel, maar naar de
Utrechtse familie Nobel. Overigens is er onder de rook van Utrecht (in De Bilt),
rond de Alfred Nobellaan een flinke wijk met ook straatnamen van Nederlandse
Nobelprijswinnaars, onder meer: Van 't Hoff, Lorentz, Zeeman, Van der Waals,
Asser, Kamerlingh Onnes, Einthoven, Zernike en Jan Tinbergen.

Gerrit Selles, Utrecht

Van Uhm

Generaal b.d. Peter van Uhm zegt dat we trots moeten zijn op Syriëgangers die
tegen Assad ten strijde trekken 'om een einde te maken aan het lijden van
vrouwen en kinderen' (Ten eerste, 5 mei).

Leest Van Uhm weleens een krant? Hoe was het leven van vrouwen onder Assad, en
hoe is het onder de 'bevrijders'?

Jan van der Hidde, Maassluis

Europa

Na lezing van de artikelen Europese Unie 1 en Europese Unie 2 (O&D, 6 mei) wordt
me weer duidelijk waarom de gewone burger zich hier niet betrokken bij voelt.

Waar ik als gewone Europese burger naar snak, is drinkbaar water in keukens en
badkamers, dezelfde stopcontacten, gelijkluidende verkeersregels, eenduidige
voorschriften voor de koop en verkoop van auto's in Europa, dezelfde paspoorten
en een algemene tweede taal.

Kees Daams, Hilversum

Europa (2)

Al dan niet vanwege populistische kretologie stellen de lijsttrekkers van de
grootste partijen nu voor om de nationale parlementen de mogelijkheid te geven
een rode kaart te trekken bij besluiten die hen niet zinnen (Ten eerste, 5 mei).


Van dit soort nieuws zakt mijn broek af. Zitten we al jaren in een - soms
moeizaam - proces om van Europa een werkende politieke entiteit te maken, en dan
krijg je dit. Er is weinig fantasie voor nodig om nu al vast te stellen dat dit
een grote rotzooi wordt, mocht het er ooit van komen. Dit laatste betwijfel ik
overigens zeer.

Wanneer ik straks mijn stem geef, zal dit een stem zijn vóór Europa en niet
tegen. Uiterst bedenkelijk dat de lijsttrekkers terugtrekkende bewegingen maken
op datgene wat sowieso al niet makkelijk verworven is. Een vraag aan hen: wat
doen jullie eigenlijk op die lijst? Wat mij betreft een rode kaart voor jullie!


Henk Schell, Bennebroek

Europa (3)

In de aanloop naar de verkiezingen voor het Europees Parlement wordt de kiezer
vaak gevraagd of hij meer of minder Europa wenst. Daar gaat het helemaal niet
om.

Het gaat om de vraag of de burgers van Nederland en de andere lidstaten tevreden
zijn met een economische unie of willen dat Europa een federatie van staten
wordt, een soort Verenigde Staten van Europa. Deze vraag stellen de politici ons
niet. Zij gaan liever op stiekeme wijze door met bevoegdheden en macht van de
lidstaten naar 'Brussel' over te hevelen. De Europese Unie wordt nu reeds op een
ondemocratische en voor de burger onbegrijpelijke wijze bestuurd.

Persoonlijk zou ik de Verenigde Staten van Europa toejuichen, maar ik weet dat
dit onmogelijk is, omdat één of twee landen de andere zouden overheersen. Ook
hebben de Verenigde Staten van Amerika een heel andere wordingsgeschiedenis.

Zolang de nationale regeringen en de leiders van de Europese bestuursorganen
niet duidelijk zeggen welke doelen zij nastreven, zal ik niet stemmen voor het
Europees Parlement.

Edward P. Woldendorp, Almelo

Een echt boek

Leuk interview met Herman Koch (V, 6 mei). Ik kijk uit naar zijn nieuwe boek en
zal dat ook zeker kopen, maar ik vraag me soms wel af waar de prijs op is
gebaseerd. Waarom kost het ene boek 18 of 20 euro en het andere 23 euro?

Het lijkt me dat dit boek al ruim voldoende gratis publiciteit krijgt, dus zal
er niet veel meer nodig zijn voor een betaalde campagne.

Ik koop nog steeds het liefst een echt, fysiek boek, maar met deze prijsstelling
wordt het illegaal doorgeven van e-books wel gestimuleerd. Ben benieuwd naar de
reactie van een uitgever!

Tonny Wielaert, Badhoevedorp

LOAD-DATE: 6 May 2014

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              114 of 180 DOCUMENTS



                                 de Volkskrant

                               6 mei 2014 dinsdag

Arabische Herfst in beeld

BYLINE: IRENE DE ZWAAN

SECTION: V Opening; Blz. 11

LENGTH: 639 woorden


Film festival cinéma arabe


Filmfestival Cinéma Arabe, dat vandaag begint, toont de nasleep van de Arabische
Lente. Ook in een mislukte revolutie kan de menselijke waardigheid worden
behouden.

Zingende en schreeuwende Arabieren die strijden voor mensenrechten en een beter
leven; vrijheid, gelijkheid tussen man en vrouw, minder corruptie en bovenal
democratie. Over de Arabische Lente zijn talloze films en documentaires gemaakt.


Cinéma Arabe, het filmfestival dat vanaf vandaag plaatsvindt in een aantal
Nederlandse steden, toont bijvoorbeeld een portret van de Tunesische
fruitverkoper Mohammed Bouazizi, de man die de revolutie in de Arabische
revolutie ontketende met zijn zelfverbranding. Drieëneenhalf jaar na het begin
van de opstand lijkt het thema niet meer te verrassen, maar het festival biedt
veel werk met een originele invalshoek.



Dat bewijst bijvoorbeeld de korte film Karama Has No Walls (2012) van Sara Ishaq
(29). In plaats van de hele aanloop naar de revolutie te filmen, besloot Ishaq
één dag centraal te stellen: 18 maart 2011. De muur die de autoriteiten in Sanaa
hebben neergezet om de betogers van het 'gewone' volk te scheiden, wordt dan
afgebroken. Reden voor huurlingen van de regering om lukraak om zich heen te
schieten. Er vallen die dag 52 doden en honderden gewonden.

Karama Has No Walls ('karama' betekent waardigheid), dat genomineerd werd voor
een Oscar, vertelt het verhaal door de ogen van twee vaders en een jongen. De
laatste verliest beide ogen door een rondvliegende kogel.'Ik besloot me te
concentreren op het humanitaire aspect van de revolutie', vertelt Ishaq vanuit
de Egyptische hoofdstad Caïro, waar ze woont en yogalessen geeft. 'Om eerlijk te
zijn was ik helemaal klaar met de revolutie als onderwerp. Ik heb wel twintig
films gezien die alleen over Egypte gaan.'

Aanvankelijk reist Ishaq, die een Jemenitische vader en een Schotse moeder
heeft, in 2011 van Schotland naar Jemen om een documentaire over haar familie te
maken. Een revolutie zou daar nooit plaatsvinden, was haar overtuiging. 'Het is
niet de stijl van Jemenieten om hun stem te heffen.'

Een dag nadat Ishaq in Sanaa aankwam, braken de eerste protesten uit in Jemen.
'Ik was compleet verrast', zegt ze. Omdat journalisten het land uit waren gezet
en de internationale media weinig aandacht hadden voor het land, besloot Ishaq
alsnog een film te maken over de revolutie. Haar familie verbood haar in eerste
instantie om buitenshuis te filmen. Te gevaarlijk en bovendien geen taak voor
een vrouw. 'Er vonden in Jemen twee revoluties plaats', aldus Ishaq. 'Buiten,
maar ook binnenshuis.'

De revolutie is ten dele geslaagd, vindt de filmmaker. 'Meer democratie is niet
bereikt, maar Jemenieten zijn wel gaan inzien dat ze zelf verantwoordelijk zijn
voor hun succes.'

Was het eerst hoop, nu is het de schaduwzijde van de 'Arabische Lente' die als
thema terugkeert op Cinéma Arabe. Maar er is niet alleen ruimte voor
verbittering.

In de Tunesische speelfilm Bastardo wordt de hebzucht van een kleine gemeenschap
op hilarische wijze vertolkt. Ook deze film draait uiteindelijk om verzet. Een
jongeman die, anders dan zijn stiefvader, in opstand komt tegen het kliekje dat
de buurt terroriseert. Hij wordt geregeld gestraft voor zijn moed, maar
uiteindelijk behoudt hij wel zijn waardigheid. De Arabische revolutie in een
notendop.

Films in zes steden

Festival Cinéma Arabe opent vandaag in het Amsterdamse filmhuis Rialto met de
Algerijnse mozaïekfilm The Rooftops van Merzak Allouache. Tot 11 mei worden
zowel in Amsterdam als in Rotterdam Arabische films vertoond. Later in de maand
is een selectie te zien in Den Haag, Maastricht, Den Bosch en Leeuwarden.
Thema's als identiteit, tradities, de positie van vrouwen en de Arabische Lente
staan centraal.

Meer informatie en het programma is te vinden op http://cinemaarabe.nl.

LOAD-DATE: 5 May 2014

LANGUAGE: DUTCH; NEDERLANDS

GRAPHIC: Scène uit Bastardo, een film van de Tunesiër Néjib Belkadhi. Te zien
tijdens festival Cinéma Arabe.
Cinema Arabe

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              115 of 180 DOCUMENTS



                                 de Volkskrant

                               2 mei 2014 vrijdag

[Eerwraak Rob Ermers stelt in het Twistgesprek met ...]*

SECTION: Opinie en Debat

LENGTH: 808 woorden


Eerwraak

Rob Ermers stelt in het Twistgesprek met Henk Müller dat de Koran geen eerwraak
kent (O&D, 1 mei 2014).

Dat is juist, maar de Koran is niet de enige rechtsbron van de islam. In ruim
twintig overleveringen van de woorden en daden van de profeet Mohammed wordt
steniging als straf voor overspel voorgeschreven.

De gebruikelijke interpretatie van de geschriften is dat buitenechtelijk
seksueel contact bestraft moet worden met honderd geselslagen als het ongehuwden
betreft, en met steniging tot de dood erop volgt als het gehuwden betreft.

Ermers zegt hierover zelf in Eer en eerwraak, definitie en analyse: 'Een
gecanoniseerde vorm van eerwraak is de strafbaarstelling van overspel in het
islamitische recht.' En over landen waar de sharia van kracht is: 'Doordat de
rechter de strafmaat bepaalt en de staat het vonnis uitvoert, hoeven de
betrokken families in geval van overspel niet zelf in actie te komen.' Hier legt
hij dus wel een verband tussen eerwraak en de islam.

Pieter Markus, Geldrop

Samsom

Diederik Samsom spreekt behoorlijk voor zijn beurt als het gaat om het aanwenden
van (een deel van) de pensioenpot, de 1.000 miljard euro die de economie een
'boost' kan geven (Binnenland, 1 mei). Allereerst is dit uitgesteld inkomen en
geen overheidsgeld en de bestemming van pensioengelden is bij wet geregeld.

Werkgevers en werknemers zijn de eerst aangewezenen om zich uit te spreken over
het geld. Een klein beetje terughoudendheid is op zijn plaats. Laat de PvdA het
allereerst zoeken in minder kostenverslindende overheidsbemoeienis. Dan bereik
je inderdaad meer besteedbaar inkomen voor de gewone man.

Ruud de Bree, Groet

Bevallen

Daar gaan we weer. Twee mannen die ons vertellen hoe vrouwen zouden moeten
bevallen. Zelfstandige verloskundigen zouden geen juiste risico- inschatting
kunnen doen.

Het overlijdensrisico van baby's zou bijna viermaal zo groot zijn als bij baby's
die bij een geplande ziekenhuisbevalling onder begeleiding van een gynaecoloog
worden geboren ('Geef gynaecoloog het voortouw bij bevalling', O&D, 29 april)

Luisteren deze mannen eigenlijk naar de vrouwen om wie het gaat? Vrouwen die
zwanger zijn zoals vrouwen dat al sinds het begin van de mensheid zijn. Die niet
ziek zijn en waar dus in normale gevallen geen dokter aan te pas hoeft te komen.


Zelf ben ik tweemaal bevallen. Beide bevallingen waren thuis gepland. Helaas
ging er tijdens de tweede keer iets niet goed. De verloskundige die mij bij
stond, heeft dit zeer kordaat opgepakt en zo is mijn tweede kind in het
ziekenhuis geboren. Mijn beide dochters zal ik ten zeerste aanraden gewoon thuis
te bevallen.

Handen af van de verloskundigen!

Kunnen deze mannen het zich wellicht niet voorstellen dat zij zelf in staat
zouden kunnen zijn gewoon te bevallen, met alle pijn die daarbij hoort? Of zijn
ze gewoon bang voor hun status en portemonnee?

Jeannette Dekker, Dordrecht

Bevallen (2)

Watson en Kottenhagen hebben weinig vertrouwen in het systeem van verloskundige
zorg, zoals we dat in Nederland kennen. Zij vinden dit systeem 'onverantwoord'.


De belangen van moeder en kind zouden erom vragen dat de gynaecoloog moet
inschatten of een thuisbevalling kan plaatsvinden. Zij gaan daarbij voorbij aan
wet en praktijk.

Wettelijk zijn verloskundigen namelijk zelfstandig - dus zonder tussenkomst van
een gynaecoloog - bevoegd tot het verrichten van verloskundige handelingen. De
wet voorziet evenmin in een hiërarchie tussen beide beroepsgroepen.

Daar komt bij dat zwangeren volgens het Europees Mensenrechtenhof het recht
hebben zelf te bepalen waar zij willen bevallen. Het is daarom juridisch én
praktisch lastig zwangeren te dwingen naar een gynaecoloog of ziekenhuis te
gaan.

Dit laat onverlet dat het huidige systeem beter kan. Zo dient de beroepsgroep
van verloskundigen een forse professionaliseringsslag te maken. Verloskundigen
dienen zich ook meer te profileren als professionals in plaats van 'lieve
vriendinnen'.

Voorts is het wenselijk dat verloskundigen met gynaecologen betere afspraken
maken over hoogrisicobevallingen en zwangeren die niet naar het ziekenhuis
willen. Maar het gaat te ver om verloskundigen collectief onder curatele te
stellen. Daarmee zouden we het kind met het badwater weggooien - dat is in
niemands belang.

Aart Hendriks, hoogleraar gezondheidsrecht, Universiteit Leiden

Martin Bril

Verschillende mensen schreven over Martin Bril en zijn liefde voor auto's. Het
liefst reed hij een flinke Volvo, maar ook een ritje in een Jaguar uit 2007 was
aan hem besteed.

Maar Bril had ook een derde autoliefde. In zijn boek Tout va bien beschrijft hij
de voordelen van een Eend. De Deux Chevaux bolderde de berg af en gaf het
autorijden een nieuwe dimensie. Fransen zeggen tegen hem: ça roule toujours, en
willen zijn besteleend kopen. Hij wilde hem niet kwijt.

Arjen Boswijk, Groningen

* Vervangende titel / Replacement title

LOAD-DATE: 1 May 2014

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              116 of 180 DOCUMENTS



                                 de Volkskrant

                              1 mei 2014 donderdag

In godsnaam géén wereldbollen

BYLINE: THIJS VAN SOEST

SECTION: V Opening; Blz. 20

LENGTH: 756 woorden


Nieuws - vormgeving: Metamorfose nieuwsprogramma's RTL

Twee Britse designers hebben het journaal van RTL in een nieuwe outfit gestoken.
Het resultaat gaat verder dan alleen vormgeving. Het 25 jaar oude
nieuwsprogramma evolueert in een multimediaal platform. Maandag mag de wereld
het zien. 'Dit nieuws is meer van de mensen dan het NOS Journaal.'

Zelfverzekerd en trots zijn ze, maar ook een beetje beduusd van de impact die
het project uiteindelijk op hun leven heeft gekregen. Het was duidelijk meer dan
alleen een nieuw logootje, erkennen Mark Porter (54) en Dylan Griffith (45),
twee Britse designers. Eigenlijk ging het om het compleet heruitvinden van het
merk RTL Nieuws, dat er voortaan in al zijn uitingen hetzelfde uit zal zien.
Strakker, sneller, met veel meer beeldtaal, en zo beter aansluitend bij de
huidige 24/7-mediaconsumptie. Het resultaat is 'het tegenovergestelde van
truttig', oordeelt hoofdredacteur Harm Taselaar.

'Echt fris en heel anders', vindt ook Porter, die jongensachtig opgewonden is nu
het resultaat eindelijk - aanstaande maandag om 19.30 uur - wordt onthuld.
Achttien maanden geleden wonnen ze de pitch, waarna ze aan de slag mochten met
RTL Nieuws, RTL Z en RTL Weer & Verkeer. De Britten mochten de creatieve bureaus
inhuren die zij voor de klus het beste achtten. Het miljoenenproject werd zo een
internationaal samenspel van Britten, Belgen, Amerikanen, Israëli's en
Nederlanders.

Voor Porter, internationaal geroemd voor zijn restyling van de Britse krant The
Guardian, was het de eerste tv-klus. RTL trok de ontwerpgoeroe aan, die er op
zijn beurt Dylan Griffith bijhaalde. Griffith, bekend van zijn werk voor MTV,
richtte zich op de nieuwe leaders en het logo, en Porter concentreerde zich op
de site en de nieuwe apps. 'Maar het klikte direct tussen ons', vertelt
Griffith. Ze begonnen aan een klus die al snel groter bleek dan verwacht.

Want er is veel veranderd sinds de laatste keer dat RTL Nieuws een nieuw decor
en leader kreeg. Dat was in 2007, een wereld nog bijna zonder smartphones of
tablets. Zeven jaar later wordt nieuws overal en altijd geconsumeerd. Porter:
'Dat gegeven was de basis voor de eerste schetsen van de nieuwe visuele
identiteit. Het wordt geïnspireerd door het 'frame': het kader dat overblijft
als je de inhoud wegdenkt op alle apparaten waarop nieuws wordt geconsumeerd'.

De ronde hoeken van dat frame komen overal in de nieuwe vormgeving terug. In de
typografie van de eerste drie letters van het logo, in de leader, maar ook in
het futuristische decor, dat nu bestaat uit drie grote groene schermen waarop
beelden worden geprojecteerd. Hypermoderne robotcamera's rijden op commando
vanuit de regieruimte; er komt geen cameraman aan te pas.

Voor Rick Nieman en de andere anchors - onder wie de onlangs aangetrokken Merel
Westrik - zal het resultaat voelen als een hippe jas. Het begint al bij de
leader, het paradepaardje van vooral Dylan Griffith.

'Het begint met een iconisch shot van de zonsopkomst en een vlucht boven
Nederland, grafisch in beeld gebracht. Dan verschijnen de frames. En gaan we
naar de gewone man', vertelt Griffith, terwijl de leader loopt. Daar is het
logo: de show kan beginnen.

Talloze internationale nieuwsprogramma's werden vooraf bestudeerd. 'Ze doen het
allemaal: altijd weer die wereldbol! No more globes', luidde het motto dan ook.
Het gebruik van flitsende 3D-effecten werd ook geschrapt. In de nieuwe graphics
keert de simpelheid terug.

Geen vernieuwing zonder andere muziek. Twee grote spelers op dit gebied, Martijn
Schimmer (The Voice, DWDD) en Stephen Emmer (Boulevard, RTL Nieuws) deden mee
voor de opdracht. Het werd uiteindelijk de muziek van Schimmer. Griffith: 'Die
voelde gewoon goed.' De wat op die van BBC News lijkende tune met golvende
nieuwspiepjes zet zich al snel in je hoofd vast.

Natuurlijk kende het project ook tegenslagen, erkennen beiden. Het duurde even
voordat het duo op één lijn lag met de hoofdredactie en ook de technische
uitwerking bleek complexer dan gedacht. Maar nu het klaar is, wordt het
'volledig omarmd door iedereen achter de schermen'.

'Als dat niet het geval was, hadden we gefaald', stelt Griffith. Hij noemt de
rebranding 'tijdloos'. Porter: 'Ik denk dat Dylan en ik RTL Nieuws goed hebben
'gepakt'. Het zit in ons hoofd - het is ook echt een deel van mijn leven
geworden. Waar het verschil zit met het NOS Journaal? Dit is meer van de mensen
zelf, RTL Nieuws heeft een warmere band met de kijkers.'

In de vormgeving is goed gekeken naar apparaten waarop het nieuws nu wordt
geconsumeerd

LOAD-DATE: 30 April 2014

LANGUAGE: DUTCH; NEDERLANDS

GRAPHIC: Presentatoren Rick Nieman en Merel Westrik in het nieuwe decor met de
frames.
William Rutten
RTLZ-presentator Roland Koopman (rechts) praat met financieel verslaggever Durk
Veenstra.
William Rutten
Niemand zit nogHet nieuws lezen, zittend van achter een desk? Kan echt niet
meer. Iedereen staat. Hart van Nederland (SBS6) begon ermee, NOS Journaal en
EenVandaag (AVROTros) volgden. Nu is ook RTL Nieuws om. In het tijdelijke decor
was geen ruimte voor stoelen; ook in de hypermoderne nieuwe studio ontbreken ze.
Staan is één ding, lopen is weer iets anders: 'Dat hoeft gelukkig niet', zegt
Rick Nieman. 'Dat hebben we van de NOS geleerd. Het leidt toch af.' Hiernaast
Jeroen Pauw en Loretta Schrijver in RTL Nieuws in 1989.
KIPPA
Mark Porter
Dylan Griffith

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              117 of 180 DOCUMENTS



                                 de Volkskrant

                             26 april 2014 zaterdag

Weg van New York

BYLINE: HANS BOUMAN

SECTION: Halfberliner

LENGTH: 1827 woorden


Jonathan Lethem: gesprek met een New Yorkse succesauteur in Berlijn


Eens ontvluchtte Jonathan Lethem de stad die hem uitputte, nu is New York voor
de schrijver een bron van energie en inspiratie. In Berlijn spreekt hij over
zijn werk en de Duitse afkomst van zijn familie.

'Wannsee vat de essentie van Berlijn samen. Iedereen hier weet over de
Conferentie, maar tegelijk is dit een wijk die door de jaren heen altijd is
geassocieerd met plezier.'

Het is de ironie voorbij. De Joods-Amerikaanse auteur Jonathan Lethem woont
tijdelijk in de lommerrijke Berlijnse wijk Wannsee, met uitzicht op het
gelijknamige meer. Op een paar honderd meter, aan de overzijde van het water,
ligt de villa waar in januari 1942 de Wannsee Konferenz plaatsvond. Onder
voorzitterschap van Reinhard Heydrich werd hier die Endlösung der Judenfrage
vastgesteld.



In zijn nieuwste roman, Dissident Gardens, zojuist in het Nederlands vertaald
als De dissidenten, vertelt Lethem over drie generaties van een
Joods-Amerikaanse familie van Duitse komaf. Ze hebben uitgesproken politieke
opvattingen en belichamen het links-liberale idealisme in de Verenigde Staten.

Centrale figuur in de roman is Rose, een personage dat is geïnspireerd op
Lethems grootmoeder aan moederszijde. In de eerste scène van het boek wordt Rose
uit de Communistische Partij gegooid. Vervolgens betrapt ze haar 17-jarige
dochter Miriam tijdens een poging tot een onenightstand. Behept met een neiging
tot pathetische gebaren, sleurt Rose haar dochter mee naar de oven in de keuken,
draait het gas aan, en steekt zowel haar eigen hoofd als dat van Miriam naar
binnen.

Kortom: de echo van de Wannsee Konferenz is voor Lethem vertrouwd terrein. Maar
zo dichtbij als nu was hij nog nooit. Lethem: 'Wanneer ik mensen vertel dat ik
in Wannsee woon, krijg ik steevast reacties als: geweldig, met mooi weer kun je
varen op het meer! En natuurlijk zijn al die prachtige villa's hier niet voor
niets gebouwd. In de jaren dertig werden vele ervan opgeëist door nazi's.
Wannsee als oord van plezier én van gruwel: het is onverzoenlijk en daarmee
welbeschouwd de kern van deze stad.'

Het gesprek vindt plaats in de voormalige chauffeurswoning van een villa waar
ooit de rijke Joodse bankier Hans Arnhold woonde. Hij wist aan de Endlösung te
ontkomen door in 1938 naar de Verenigde Staten te vluchten. Thans heet het
gebouw het Hans Arnhold Centre en is het de thuisbasis van de American Academy,
een cultureel centrum met Duits-Amerikaanse uitwisseling als doel. In de
chauffeurswoning worden writers-in-residence en andere bezoekende Amerikanen
ondergebracht. Lethem, die sinds vier jaar als docent creative writing is
verbonden aan Pomona College in Los Angeles, brengt er een sabbatical van vijf
maanden door.

'Mijn familie heeft Duitse wortels. Mijn grootvader kwam uit Lübeck en is later
teruggekeerd naar Duitsland, terwijl mijn grootmoeder achterbleef in New York.
Zoals De dissidenten suggereert, heb ik een nogal ambivalente houding ten
opzichte van de Duitse herkomst van mijn familie. Duitsland was altijd een
mysterie voor me, iets onmogelijk boosaardigs en tegelijkertijd iets wonderlijk
moois dat was verdwenen.'

Jarenlang wenste Lethem zich niet in die achtergrond te verdiepen, hoewel hij
van kindsbeen af met bijna mythische verhalen over Duitsland werd gevoed. Zoals
het verhaal van zijn moeder, die als tiener in de jaren vijftig naar Duitsland
ging, om daar haar teruggekeerde vader te bezoeken. 'Ze heette Judith Frank en
op haar rugzak stond groot de naam Frank geschreven. Het gebeurde dat mensen
spontaan in huilen uitbarstten als ze haar zagen lopen, dat kleine Joodse meisje
met die naam op haar rugzak. Het Dagboek was nog niet zo lang geleden verschenen
en zij werd een soort stand-in van Anne.'

Jonathan Lethem werd in 1964 geboren in New York en groeide op in de door
armoede en misdaad gekenmerkte wijk North Gowanus in Brooklyn. 'Mijn ouders
vonden het een goed idee om mij op een vrijwel zwarte school te doen, zodat ik
ook die kant van de maatschappij leerde kennen. Het gevolg was natuurlijk dat ik
een gemakkelijk slachtoffer van pesterijen en bedreigingen werd. Ik bewaarde
mijn geld in mijn sokken en hield een klein bedragje op zak, dat ik bij een
beroving kon overhandigen. Al met al een gecompliceerde ervaring die later op
allerlei niveaus in mijn werk terecht is gekomen.'

Lethems vader was een universitair docent die steeds meer problemen kreeg met
het universiteitsbestuur vanwege zijn activiteiten in de anti-Vietnambeweging,
waarbij hij studenten adviseerde de dienstplicht te vermijden door naar Canada
te gaan. Uiteindelijk zegde hij de academische wereld vaarwel om kunstenaar te
worden. Lethems moeder was fulltime politiek activiste. Ze stierf op haar 36ste
aan een hersentumor.

'Mijn vader verkocht nauwelijks schilderijen, kluste wat bij als timmerman, maar
in de buurt waar ik opgroeide golden wij als de rijke familie, simpelweg omdat
we een huis hadden. Ik had ook helemaal niet het idee dat we iets misten. Bij
ons was het een kwestie van principe dat je liever zelf iets maakte dan het
kocht. Geld en bezit stonden niet in hoog aanzien.'

Toen hij 18 was, ging Lethem studeren aan het elitaire Bennington College in
Vermont, waarvoor hij een beurs had gekregen. Het was een daad van verzet tegen
zijn links-activistische ouders, maar een die matig beviel. 'Ik leerde er Bret
Easton Ellis en Donna Tartt kennen. Met Bret heb ik interessante discussies over
film gevoerd. Maar verder vond ik Bennington uitgesproken decadent. Ik ontdekte
dat dit type colleges carrières binnen de kunsten mogelijk maakt die niets van
doen hebben met artistieke kwaliteiten, maar alles met geld en relaties.'

Al snel hield Lethem het op Bennington voor gezien. Met Jack Kerouacs On the
Road in het achterhoofd reisde hij in 1984 kriskras door de Verenigde Staten,
steeds verder naar het westen, om uiteindelijk in Californië te eindigen. Daar
werkte hij in tweedehandsboekwinkels en begon te schrijven. Hij publiceerde een
aantal romans die hem de reputatie van genre bender opleverden: iemand die in
zijn werk genres met elkaar laat versmelten. Zo combineert Gun, with Occasional
Music (1994) elementen van de hard-boiled thriller en sciencefiction, terwijl in
Girl in Landscape (1997) sciencefiction en de western samengaan.

Lethem: 'Mijn eerste romans waren geïnspireerd door de Amerikaanse populaire
cultuur. Maar het interessante is: toen ik die Amerikaanse cultuuruitingen beter
ging begrijpen, ontdekte ik dat ze Europees van afkomst waren. In de Amerikaanse
film noir zitten invloeden van Duits expressionisme. De western is een
Amerikaanse vertaling van de Europese emigrantenervaring. Het werk van
sciencefictionschrijver Philip K. Dick borduurt voort op het Europese trauma van
de moderniteit, zoals dat werd veroorzaakt door de Eerste Wereldoorlog, en dat
onder meer dada voortbracht. Sciencefiction doet hetzelfde als het modernisme en
het surrealisme.'

Zelfs Raymond Chandler, die wordt beschouwd als de koning van een typisch
Amerikaans genre, de hard-boiled thriller, heeft sterke Europese invloeden
ondergaan, aldus Lethem. 'Chandler genoot een typisch Britse kostschoolopvoeding
en zijn schrijfstijl is het resultaat van een bijzondere botsing tussen de taal
die hij op school las - zoals de Arthurmythes - en de straattaal van Los
Angeles.'

In 1996 keerde Lethem terug naar New York en brak daar als schrijver door met
ambitieuze romans waarin deze stad een hoofdrol vervult, zoals Motherless
Brooklyn (1999, De Minna-mannen), Fortress of Solitude (2003, De burcht van
eenzaamheid), Chronic City (2009, De chronische stad) en nu dus Dissident
Gardens (2013, De dissidenten). Hij is vanwege deze romans wel 'the closest
thing New York has to a bard' genoemd.

'Het heeft lang geduurd voordat ik het kon opbrengen om over die stad te
schrijven. Toen ik in de twintig was, beschouwde ik New York als een probleem
dat ik had opgelost door het te verlaten. De gedachte dat ik er weer naar zou
terugkeren en er obsessief over zou schrijven lag ver van me vandaan. De stad
had me uitgeput.

'Het was een geweldige ommekeer in mijn werk toen ik, in Motherless Brooklyn,
over New York ging schrijven. Sindsdien ontleen ik er als schrijver juist
ontzettend veel energie aan. Maar New York is een stad die altijd van je weg
blijft rennen omdat alles er zo razendsnel verandert.'

Hoewel Dissident Gardens is op te vatten als een kroniek over drie generaties
links-liberale Amerikanen en hun desillusies, was dat bij het schrijven niet
Lethems uitgangspunt. 'Ik zou een dergelijk project niet hebben aangedurfd. Het
boek was vooral een poging een antwoord te vinden op de vele vragen rond mijn
grootmoeder. Zo ontstond Rose. Mijn grootmoeder had een mislukt huwelijk achter
de rug, haar politieke idealen waren gefnuikt, ze had een moeizame relatie met
haar dochter, mijn moeder.'

Lethem is er nooit achter gekomen wat precies de oorzaak was van de verbittering
van zijn grootmoeder, mede doordat zij al stierf toen hij 14 was.

'Rose is mijn persoonlijke antwoord: een zeer krachtige persoonlijkheid, maar
ook een vrouw van geweldige tegenstrijdigheden. Ze predikt gelijkheid, maar
heeft de neiging iedereen in haar omgeving tot slaaf te maken. Ze bepleit
ondermijning van alle gezag, maar gaat een relatie aan met een rechtse
politieman. Ze is een devoot bewonderaar van Abraham Lincoln, maar fantaseert in
de laatste, aftakelende fase van haar leven dat ze een relatie heeft met Archie
Bunker.'

Rose belichaamt de klassieke verscheurdheid van de linkse intellectueel. Ze wil
solidair zijn met de gewone man, maar haar intellectuele capaciteiten maken haar
ongeduldig met mensen die naïef of langzaam van begrip zijn. Ze weet dat ze als
communiste van de boer en de arbeider zou moeten houden, maar haar diepste wens
en behoefte is een gesprek op niveau met andere intellectuelen.

Dissident Gardens is geschreven in barokke stijl. Hierin poogt Lethem recht te
doen aan de Duitse en Jiddische taalwortels van zijn personages. 'Velen van hen
proberen onverzoenbare zaken met elkaar te verzoenen. Hun verscheurdheid uit
zich in hun neiging tot grootse gebaren en in hun taalgebruik.'

Over twee dagen zal Lethem afreizen naar Frankfurt. Hij heeft een halfbroer van
zijn moeder opgespoord - de zoon van zijn naar Duitsland teruggekeerde
grootvader - en zal die voor het eerst ontmoeten. Hij heeft het gevoel dat hij,
nu hij sinds januari in Duitsland woont, zijn personages beter begrijpt dan toen
hij ze schiep.

'Ik ben als schrijver steeds meer in de richting van Europa gedreven. Ook in
mijn volgende roman zal Duitsland een belangrijke rol spelen. Ik heb al eerder
het idee gehad dat mijn boeken omgekeerd autobiografisch zijn, maar nog nooit zo
sterk als nu, hier aan de Wannsee. Ik schrijf over iets en vervolgens krijgt het
een plek in mijn leven.'

Jonathan Lethem: De dissidenten

Vertaald uit het Engels door Ton Heuvelmans.
Meulenhoff; 432 pagina's; EUR 22,50; verschijnt 22 april.

LOAD-DATE: 25 April 2014

LANGUAGE: DUTCH; NEDERLANDS

GRAPHIC: Jonathan Lethem in Brooklyn, New York: 'Mijn ouders vonden het een goed
idee om mij op een vrijwel zwarte school te doen.'
Foto Erin Patrice O'Brien/Corbis
Jonathan Lethem: De dissidenten

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              118 of 180 DOCUMENTS



                                 de Volkskrant

                             26 april 2014 zaterdag

Macho Poetin valt goed bij populisten

BYLINE: DIRK JAN VAN BAAR

SECTION: Opinie en Debat; Blz. 30

LENGTH: 657 woorden


Oekraïne


Voor de rechtspopulisten is Poetin de ideale figuur om het Europese
establish-ment op de kast te jagen.

Met de inlijving van de Krim en zijn intimidatie van de oostelijke Oekraïne zou
je denken dat er in het Westen over Vladimir Poetin geen illusies meer bestaan.
Zeker niet bij de rechts-populistische eurobashers die zich sterk maken voor
nationale soevereiniteit en de EU systematisch als 'EUSSR' aanduiden.



In Oekraïne is de 'ware Poetin' opgestaan en heeft iedereen kunnen zien dat het
Kremlin en niet het bureaucratenmonster in Brussel de Europese vrijheid
bedreigt. Zou je denken. Maar voor vrijdenkers op het internet was het
'hysterische' optreden van Guy Verhofstadt en Hans van Baalen op het Maidanplein
in Kiev het bewijs van de grootheidswaan van de EU. Populistisch rechts volgt de
propaganda van Moskou, voor wie de Oekraïense nationalisten 'fascisten' zijn die
in Kiev met westerse steun een 'illegale coup' hebben gepleegd.

Voor Europeesgezinde partijen ongetwijfeld reden de oprechtheid van de
populisten in twijfel te trekken. Zulke gifverspreiders zijn niet serieus te
nemen, waarbij veel ongenoegen dat vrijbuiters op het internet spuien toch al
buiten het vizier blijft. De gevestigde politiek volgt de gevestigde media, door
bloggers als MSM (mainstream media) aangeduid. Zo cirkelt iedereen in zijn eigen
gelijk.

Met de nadruk op 'westerse waarden' die uit de hoek van conservatieve
cultuurcritici klinkt, zou je denken dat de Russische assertiviteit de argwaan
tegen het Kremlin had versterkt. Niets is minder waar, hoewel Poetin vorig jaar
al in het nieuws kwam vanwege zijn anti-homobeleid, het oppakken van de meiden
van Pussy Riot en milieuactivisten, het diplomatiek nummertje armpje drukken met
Den Haag over zich misdragende ambassademedewerkers en zijn geldverslindende
Winterspelen.

Mark Rutte, met het koningspaar in Sotsji van de partij, hield daar nog een
exclusief onderhoud met de Russische president aan over waarbij het ook - héél
geruststellend - over de mensenrechten ging.

We zouden het bijna vergeten, maar nog geen half jaar geleden werd Poetin in het
kader van het Ruslandjaar door officieel Nederland aan de borst gedrukt.
Pijnlijke plaatjes, waarbij onze Haagse elites er knipmessend op staan.

Wat toen al opviel, was de sympathie die Poetin onder 'vrijheidlievende'
Nederlanders genoot. Dat kwam mede door de Syrië-crisis, waarin het Kremlin -
anders dan 'die moslim' in het Witte Huis - het opnam voor Assad, bestrijder van
Al-Qaida en 'beschermer' van de christenen. Maar voor de meeste Nederlanders is
dat een ver-van-mijn-bedshow, zoals ook niemand wakker ligt van Oekraïne. Met
zijn middelvingerpolitiek tegen de westerse elites spreekt Poetin een taal die
ook Europese rechtspopulisten herkennen.

Met al haar regels staat de EU voor een verstikte wereld waarin niks mag,
gesubsidieerd door de gewone man. En wie pakt Poetin aan? Milieufanaten en
feministen, waarbij hij het hypocriete Westen als volleerd populist met de eigen
argumenten over volkenrecht en democratie om de oren slaat. Wie op de leugens
van Poetin wijst, wordt gewezen op Irak en de afwezige massavernietigingswapens.


Hoe zat dat ook alweer met die afgestemde EU-grondwet? Rusland houdt een
referendum op de Krim! Dat Poetin vals is, cynisch en wraakzuchtig, wordt hem
niet kwalijk genomen en is ook onderdeel van zijn aantrekkingskracht. Poetin is
vooral heerlijk politiek incorrect. Met zijn machopolitiek die de eer van het
heilige Russische volk moet herstellen na de teloorgang van de Sovjet-Unie,
spreekt hij losers aan van wie er ook in het Westen veel zijn.

Vooral onder stevige mannen die in het postindustriële Europa massaal zijn
afgeschreven en alleen nog braaf mogen zijn. Met zijn gestaalde voorkomen en
sinistere gestook is oud-geheim agent Poetin ineens de ideale figuur om
rood-bruine sentimenten los te maken en het Europese establishment op de kast te
jagen. Daar was Moskou altijd al goed in.

LOAD-DATE: 25 April 2014

LANGUAGE: DUTCH; NEDERLANDS

GRAPHIC: is historicus.

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              119 of 180 DOCUMENTS



                                 de Volkskrant

                             26 april 2014 zaterdag

Vinden de Oranjes koekhappen leuk?

BYLINE: DOOR OLAF TEMPELMAN

SECTION: Ten Eerste

LENGTH: 996 woorden


Het zou weleens de laatste keer kunnen zijn dat de leden van de koninklijke
familie en plein public meedoen aan folklore als spijkerpoepen en wc's smijten.


Er zijn leden van de koninklijke familie die je ervan verdenkt dat ze koekhappen
leuk vinden. Neem het aangetrouwde lid dat op 22 maart in Blauw Bloed het nieuws
naar buiten bracht dat koningsdag in 2015 'anders' wordt. Pieter van Vollenhoven
werd steevast in uitstekend humeur in de buurt van zwevende plakken peperkoek
gesignaleerd. Hij wel.



Dat binnen het koningshuis niet iedereen in dezelfde mate gecharmeerd was van
Hollandse folklore met gember, kwam in 2003 naar buiten via prinses Margarita de
Bourbon de Parme en haar toenmalig echtgenoot Edwin de Roy van Zuydewijn. Zij
maakten gewag van prinsen die na een koekhapbezoek aan de diepe provincie het
Oranjepubliek met de rechterhand uitzwaaiden om het, iets lager, de
linkermiddelvinger te tonen. Lochem, Makkum, Woudrichem: fuck your peperkoek.

Oranjekenner Fred J. Willems heeft gesuggereerd dat Willem Alexander als
dertiger slechts met moeite en fikse tegenzin acte de présence gaf bij het
koekhappen, spijkerpoepen, zaklopen, wc werpen en ander plezier op 30 april.
Over wijlen prins Friso circuleerden meer verhalen dat hij de eer graag aan zich
voorbij liet gaan. Een mogelijke aanwijzing voor het bestaan van een
'koekhap-trauma' bij de nieuwe koning, is dat de prinsesjes Amalia, Alexia en
Ariane vandaag niet aanwezig zijn bij de festiviteiten in De Rijp en Amstelveen.
Wat de prins niet wilde dat hem geschiedde, dat bespaart hij als vorst zijn
dochters, is een leek geneigd te denken.

Zeker is dat koekhappen flink wat ouder is dan de monarchie in Nederland en door
het gewone volk al werd gepraktiseerd op de vroegste koninginnedagen in de late
19de eeuw. Leden van het koninklijk huis lieten zich er destijds niet mee in:
hun participatie begon pas een eeuw later onder Beatrix. Er bestaan T-shirts met
een vies kijkende Beatrix en de tekst 'Getverderrie...weer koekhappen', maar de
facto is dat een vorm van geschiedvervalsing.

Koekhappen verdient een plek in het Nederlandse culturele erfgoed, zeggen
sommige historici. Dit spel is al te zien op prenten uit de 18de en 19de eeuw.
Kinderen van toen zaten nog niet met verpakt snoep achter een i-Pad. Zoete
lekkernijen waren schaars, wie ze wilde bemachtigen, moest er moeite voor doen,
al dan niet geblinddoekt.

Een spannende variant van het koekhappen waren de lijnen die over sloten met
bootjes werden gespannen. Wie tijdens het happen begon te wankelen, donderde in
het water. Op Zeeuwse kermissen kreeg het spel onder de sensueel klinkende naam
'totelokken' een erotische dimensie. 'Vrij-ers' en 'vrijsters' begonnen ieder
aan een andere kant van een koek te happen om in geval van succes in de buurt
van elkaars lippen te eindigen.

In de 20ste eeuw wist de koekhaptraditie zich glansrijk te handhaven.
Koekhappende Nederlanders drongen vanaf toen ook regelmatig door tot het
Guinness Book of Records. Sinds 2011 staat het wereldkoekhaprecord op naam van
1952 happers uit Helmond. Sinds 2011 houdt Nederland ook het wereldrecord roze
koekhappen, dankzij 1.300 happers die werden gemobiliseerd door een Utrechtse
homoverening.

Er is nóg een reden om het koekhappen tot immaterieel cultureel erfgoed te
rekenen: peperkoek, ontbijtkoek, kruidkoek en oudewijvenkoek zijn bij uitstek
Nederlandse lekkernijen. Aan deze heerlijkheden - Britse toeristen vragen
steevast om Dutch gingerbread - laat het rijke Hollandse handelsverleden zich af
proeven. Peper, nootmuskaat, kruidnagel, gember waren kostbare specerijen die de
bakkers van Lage Landen ruimer ter beschikking stonden dan de bakkers elders,
met dank aan de VOC.

De Fransen waren al goed met Hollandse koek bekend toen ze de Lage Landen ruim
twee eeuwen terug annexeerden. In 1809 trok Napoleons tot koning van Nederland
gekroonde broer naar Deventer om zijn tanden te zetten in de befaamde Deventer
koek. De Franse heerschappij over het koekland was toen al bijna ten einde. Op
18 juni 1815 ging Napoleon ten onder in de Slag bij Waterloo. In het koninkrijk
der Nederlanden dat daarna gestalte kreeg, werd Waterloodag de nationale
feestdag. Elke 18de juni stonden Nederlanders onder lijnen met peperkoek.

Pas in 1885 werd de nationale feestdag verbonden met de monarchie. Op 31
augustus van dat jaar werd ter ere van de vijfde verjaardag van Wilhelmina een
prinsessendag gehouden, die later werd omgedoopt tot koninginnedag. De afstand
tussen vorstin en volk was in deze hiërarchische tijden nog fors. Wilhemina en
haar entourage vertoonden zich nooit op 31 augustus. Onder Juliana gaven de
Oranjes op 30 april acte de présence op het bordes van Paleis Soestdijk om te
zwaaien naar een voorbij trekkende stoet met bloemen.

Onder Beatrix werden de Oranjes uiteindelijk participanten in de festiviteiten
zelf. Beatrix was geen vorstin met een typisch spijkerpoepprofiel. Maar over
haar zonen en neven bestond, tot Margarita en De Roy van Zuydewijk een grimmiger
werkelijkheid schetsten, de indruk dat ze met plezier sjoelden en wc's wierpen.


In Blauw Bloed vertelde Pieter van Vollenhoven dat het koninklijk gezelschap
volgend jaar in elk geval kleiner wordt. Hijzelf is er bijvoorbeeld niet meer
bij. Binnenkort komt Willem Alexander met meer details. Dan zal blijken of de
vorst geïnspireerder is dan de Nederlanders die door het Amsterdamse
reclamebureau Kingsday werden gepolst over hun ideeën over de modernisering van
koningsdag. Het was de bedoeling de honderd beste ideeën te bundelen in een boek
voor de koning. Maar omdat de participanten nauwelijks verder kwamen dan 'gratis
bier', moest het project worden afgeblazen. Koekhappen is zo gek nog niet, zou
je bijna zeggen.

Koningsdag

Pieter van Vollenhoven vertelde dat het koninklijk gezelschap volgend jaar
kleiner wordt. De koning komt weldra met details

Er bestaan T-shirts met een vies kijkende Beatrix en de tekst: 'Getver-
derrie...weer koekhappen', dat is geschiedvervalsing

LOAD-DATE: 25 April 2014

LANGUAGE: DUTCH; NEDERLANDS

GRAPHIC: Koninginnedag 2005: Pieter van Vollenhoven, prins Pieter-Christiaan en
prins Willem Alexander happen koek. Prins Friso (die vorig jaar overleed) kijkt
toe.
Foto Ed Oudenaarden / ANP

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              120 of 180 DOCUMENTS



                                 de Volkskrant

                            24 april 2014 donderdag

Frankrijk wacht het ondenkbare: korten op de verzorgingsstaat

BYLINE: VAN ONZE CORRESPONDENT PETER GIESEN

SECTION: Economie; Blz. 25

LENGTH: 879 woorden


De Franse economie staat er echter zo slecht voor dat de overheid moet
bezuinigen op sociale regelingen en ziektekostenverzekering. Tegen wil en dank.


'We geloven pas in de crisis als de rijken massaal zelfmoord plegen', zo viel
onlangs te lezen op een spandoek in Parijs. Een deel van Frankrijk verkeert nog
altijd in de fase van ontkenning: de hoge staatsschuld, het chronische
financieringstekort, de historisch lage marges van het bedrijfsleven, het zijn
allemaal neoliberale excuses om de gewone burger te pakken, ten gunste van 'de
rijken'.



In de politieke arena lijkt de werkelijkheid inmiddels te zijn doorgedrongen.
Gisteren presenteerde minister van Financiën Michel Sapin een
bezuinigingsprogramma voor de periode tot en met 2017. Belastingen en sociale
premies gaan omlaag om het bedrijfsleven meer lucht te geven. De overheid zal 50
miljard euro bezuinigen: 18 miljard op de staat, 11 miljard op lagere overheden,
11 miljard op het beheer van allerlei sociale regelingen en 10 miljard op de
ziektekostenverzekering. In 2015 zal het begrotingstekort zijn teruggebracht tot
3 procent en daarmee voldoen aan de Europese norm.

Maar er zijn twijfels. De Franse regering maakt een dubbelhartige indruk. Zo
suggereerden president Hollande en premier Valls dat Frankrijk wel iets langer
zou kunnen doen over het inlopen van zijn begrotingstekort. Voor Europa was dat
onaanvaardbaar, zeker voor landen als Italië en Spanje, die zelf uiterst
pijnlijke bezuinigingen hebben doorgevoerd. 'Frankrijk is een groot land dat
zich aan de afspraken zal houden', zei premier Valls uiteindelijk.

Maar zal Frankrijk ook de daad bij het woord voegen? Vooralsnog zijn de Franse
bezuinigingen niet veel meer dan een houtskoolschets met vage contouren. In
eerste instantie moet het geld vooral komen van het bevriezen van pensioenen,
ambtenarensalarissen en sociale regelingen. Pijnlijke structurele ingrepen
moeten nog worden ingevuld. Niettemin vindt de linkervleugel van de Parti
Socialiste de plannen van Valls nu al onaanvaardbaar. Zal Valls straks het
verzet van la rue weten te trotseren als zijn positie wordt ondermijnd door
verzet vanuit zijn eigen partij?

Vooral in de Angelsaksische pers wordt Frankrijk vaak omschreven als 'een
tijdbom in het hart van Europa' of 'de zieke man van Europa'. Dat gaat te ver.
Het financieringstekort van Frankrijk is kleiner dan dat van Groot-Brittannië,
de staatsschuld is ongeveer even hoog. Wel hebben de Britten een hogere groei,
mede omdat zij de harde maatregelen hebben genomen waarvoor de Fransen
terugdeinzen.

Frankrijk zorgt goed voor zijn burgers. Kinderopvang, onderwijs en
gezondheidszorg zijn gratis. Hoewel de pensioenleeftijd is verhoogd, gaat de
gemiddelde Fransman op zijn 58ste met retraite. De gemeenteraad van een
doorsneestadje zit vol vitale vijftigers met alle tijd van de wereld. Deze
gunstige regelingen worden gefinancierd door elk jaar geld te lenen. Hoewel de
financiële markten Frankrijk nog altijd gunstig gezind zijn - vorige week ging
de rente op staatsleningen opnieuw omlaag - kan zo'n beleid kan niet oneindig
worden volgehouden.

Alle Europese landen hebben grote moeite met het hervormen van de
verzorgingsstaat. Overal protesteren burgers tegen de aantasting van verworven
rechten. Maar voor Frankrijk is het nog moeilijker omdat de verzorgingsstaat zo
sterk met de nationale identiteit is verknoopt. Er gaat vrijwel geen dag voorbij
zonder dat iemand in de media herinnert aan les trente glorieuses, de periode na
de Tweede Wereldoorlog waarin de economie groeide dankzij een actieve staat die
zijn burgers beschermde tegen de grillen van de markt. Anders dan in landen als
Nederland of Groot-Brittannië bestaat in Frankrijk bijzonder weinig enthousiasme
voor een liberale koers. 'We mogen Frankrijk niet opofferen aan het liberale
Europa', zei de invloedrijke socialistische Kamervoorzitter Claude Bartolone.

De opmars van de markt raakt het hart van de Franse cultuur. De socioloog
Philippe d'Iribarne wees op het grote belang van eer in de Franse samenleving,
een overblijfsel van het Ancien Régime van voor de Revolutie van 1789. In de
Angelsaksische wereld wordt een arbeidscontract gezien als een zakelijke
overeenkomst tussen twee vrije individuen. Dat iemand met een lagere marktwaarde
doorgaans een slechter contract zal afsluiten is een fact of life. De slecht
betaalde Amerikaanse 'hamburgerbanen' of Duitse 'mini-jobs' zijn in Frankrijk
taboe, omdat ze als vernederend worden gezien. Onlangs deden drie linkse
economen het voorstel om het minimumloon voor jongeren en lager opgeleiden te
verlagen. Op die manier zouden ze een opstapje naar de reguliere arbeidsmarkt
kunnen vinden. Het Nederlandse minimumjeugdloon was voor hen een voorbeeld.
Zelfs Laurence Parisot, voormalige voorzitter van de werkgevers, sprak van
'slavernijlogica'. Werken tegen een laag loon is een vernedering. Dan nog liever
thuis zitten met een relatief hoge uitkering.

Frankrijk is trots op zijn sociale model, als alternatief voor het
Angelsaksische kapitalisme. Niettemin wordt Frankrijk door de globalisering en
de euro langzaam maar zeker steeds meer in de richting van een veel hardere
markteconomie getrokken. Dat is een pijnlijk proces dat Frankrijk, nog veel meer
dan Nederland, in zijn nationale ziel raakt.

50

LOAD-DATE: 23 April 2014

LANGUAGE: DUTCH; NEDERLANDS

GRAPHIC: Foto Hollandse Hoogte
Foto Hollandse Hoogte

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              121 of 180 DOCUMENTS



                                 de Volkskrant

                            17 april 2014 donderdag

Geachte redactie

SECTION: Opinie en Debat; Blz. 32

LENGTH: 823 woorden


Apotheker en euthanasie


In de apotheken waar ik gewerkt heb, hadden we bij het Farmaco Therapie Overleg
duidelijke afspraken met de artsen gemaakt over euthanasie (Ten eerste, 16
april). Dat is bij de meeste apotheken gebruikelijk. Artsen vragen de setjes
persoonlijk aan, een paar dagen van tevoren en niet tijdens de dienst. Deze
werden persoonlijk door de apotheker verstrekt en niet door de assistentes, die
we er niet mee wilden belasten. Zo kon de arts voor wie dit geen dagelijkse
handeling was ook even zijn verhaal kwijt en kon nog even doorgenomen worden of
er genoeg spuiten, naalden en pleisters bij zaten en de juiste soort
infuussetjes. Soms werd ook wel eens de ambulancedienst gevraagd om van tevoren
een infuus aan te leggen. Vaak waren we als apotheker ook al wat langer bij de
behandeling van de patiënt betrokken, en zagen we het wel aankomen.



Ik kan me dus heel goed voorstellen dat, als een onbekende dokter van de
Levenseindekliniek belt om op vrijdagmiddag even een setje voor hem klaar te
leggen, de meeste apothekers dat niet zonder meer doen. Mocht het een
kwaadwillend persoon zijn, die op deze manier zijn schoonmoeder naar de andere
wereld wil helpen, dan ben je als apotheker wel verantwoordelijk, zoals voor
alles wat je aflevert. Anderzijds heb ik ook bewondering voor artsen die mensen
bijstaan die nergens anders terecht kunnen. Ik kan me voorstellen dat het
vervelend voor ze is dat op het laatste moment, als je denkt dat de hele zaak is
geregeld, de apotheker nog gaat tegenstribbelen. Ik denk dat het vooral een
communicatieprobleem is.

Dus waarom geven ze niet eens een presentatie op een apothekerssymposium, zodat
onze beroepsgroep wat beter met hen bekend is? Of nemen ze niet in een wat
vroeger stadium contact op met de apotheker van de patiënt? Ook altijd handig om
de medicatie die iemand gebruikt eens te bespreken. Ik denk dat dit beter werkt
dan klagen via een artikel in de krant.

Josta de Jong, Groningen apotheker

Passie

Ik snap de bijna hysterische verering van de Matthäus Passion niet. Het 'Erbarme
Dich' is schitterend, maar de overige drie uur zijn niet om door te komen voor
een muzikaal oprecht mens.

In een half uur Brandenburgische Konzerte, een veel origineler werk van Bach,
gebeurt melodisch meer dan in drie uur Passie. Toch zou de Passie Bachs
meesterwerk zijn. Ik vermoed dat dat komt doordat Brandenburg veel beter in het
gehoor ligt. En dat dus snobisme de motor is achter de Passie-heisa. Je houdt
van de Radetzky Mars, maar daarop deint ook Jan met de pet mee, dus beluister je
die stiekum.

Frederik de Grote, die verplicht de Passie eens per jaar moest bijwonen, zei al:
'Mijn vader heeft dat rotwerk uit kunnen zitten, dus kan ik het ook.'

L. Venede, Amsterdam

Passion

Als christelijke omroepen en kerkelijke organisaties de boodschap van het
christelijk geloof willen uitdragen, hebben we daar tegenwoordig een nieuw
jaarlijks opkomend evenement voor: The Passion. Een evenement dat het
lijdensverhaal van Jezus, in de dagen vlak voor zijn dood, via de taal en de
geest van de moderne tijd, dichter bij de mensen moet brengen.

Maar ik geloof eerlijk gezegd niet zo in dat beoogde effect. Want tegenwoordig
wordt overál een evenement van gemaakt, en onderscheidt The Passion zich hierin
niet van een Lowlands, een Pinkpop, of een Serious Request. Verzamel een paar
duizend mensen op een plein met muziek, zet er wat bekende artiesten op, plak er
nog een thema aan vast, en voilà, je hebt een feestje!

Bovendien zouden de organiserende kerken en omroepen zich op zijn minst moeten
afvragen hoe geloofwaardig 'de boodschap' overkomt als je die laat vertolken
door artiesten die zich laten meeslepen door de media-aandacht, en het verhaal
'best-wel-aantrekkelijk' vinden. Je zou er toch op zijn minst zélf in moeten
geloven ...

Wim Stolk, Kampen

Nationale Feestdag

De woedende reactie van historicus Wunderink (O&D, 16 april) toont aan dat de
dodenherdenking op 4 mei altijd tot verhitte discussies zal leiden tussen
'rekkelijken' en 'preciezen'. Het probleem daarbij is dat iedereen gelijk heeft,
alle standpunten zijn op zichzelf redelijk.

Nederland kent een aantal feest- en herdenkingsdagen: Koningsdag, 4 mei, 5 mei
en 15 augustus. Er klinken geluiden daar nog een Auschwitz-gedenkdag aan toe te
voegen. Maar wat ontbreekt is een echt nationale feestdag zoals die in vrijwel
alle landen bestaat. Een dag, waarop zowel herdacht als gevierd wordt. Laat
ieder in eigen kring herdenken of feestvieren op daartoe gekozen dagen. Laat dan
26 juli de Nationale Feestdag zijn, de datum waarop in 1581 met de 'Acte van
Verlatinghe' de onafhankelijkheid van ons land werd uitgeroepen. Daar kan toch
niemand tegen zijn?

Leo Verhoef, Overdinkel

Bingewatching

'Bingewatching' (V, 16 april). Ik weiger een Engels-Nederlands woordenboek naast
de krant te leggen. Als Engelse woorden noodzakelijk zijn, dan wil ik daar graag
een uitleg of vertaling bij.

Lidia van der Horst-Boerema

LOAD-DATE: 16 April 2014

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              122 of 180 DOCUMENTS



                                 de Volkskrant

                             16 april 2014 woensdag

Is bankensteun reden ongelijkheid?

SECTION: Economie; Blz. 23

LENGTH: 488 woorden


De kwestie, Peter de Waard


Als het om het bestrijden van ongelijkheid gaat is geen bank too big to fail en
geen crisis te diep. Het laten omvallen van banken betekent dat de bezittende
klasse een stukje gelijker wordt aan de bezitlozen. De ene kant verliest een
groot deel van de bezittingen en de andere kant van de schulden.



Dat klinkt heel marxistisch. Die ideologie heeft afgedaan omdat Mao en Stalin en
hun aanhangers, zoals de Noord-Koreaanse Kim Jong-un, uiteindelijk enorme
narcisten bleken te zijn die, om hun positie veilig te stellen, desnoods
iedereen liquideerden of nog steeds liquideren.

Niemand wilde in 2008 het hele kapitalistische systeem om zeep helpen zonder een
beter alternatief. Daarnaast gunt deze samenleving zich ook niet meer de tijd om
van de grond af opnieuw te beginnen. Het internationale financiële systeem werd
zodoende gered door met honderden miljarden overheidsgeld insolvabele banken een
helpende hand toe te steken.

Dat werd toen nog verkocht als een vorm van keynesiaanse stimulering, alleen
werd de infrastructuur er niet beter van en leverde het ook geen werk op. Wel
leidde het tot een inkomensoverdracht van jan modaal (de grootste
belastingbetalers) naar de hoge inkomens van vier, vijf of nog meer modaal (de
mensen met het meeste geld op die banken).

De kwantitatieve verruiming in de VS heeft hetzelfde effect. De Federal Reserve
in de VS besteedt elke maand tientallen miljarden aan het opkopen van hypotheek-
en staatsobligaties. Hiermee wordt vooral de rijken een dienst bewezen want de
waarde van hun bezittingen wordt vergroot. Hun inkomsten worden herbelegd op de
aandelenmarkt, die daardoor ook verder stijgt. Als de Europese Centrale Bank
hetzelfde gaat doen, zoals sommigen willen, komt er nog meer ongelijkheid.

De ongelijkheid in vermogens was sinds de jaren tachtig in de meeste westerse
landen al spectaculair toegenomen door de verlaging van de progressieve
belastingtarieven en de waardestijgingen op de vastgoed- en aandelenmarkten. Die
is verder geëxplodeerd na de crisis. Zelfs de middeleeuwse aristocratie zou
jaloers zijn op de bezittingen (vooral aandelen, geld, huizen) van de rijkste 1
procent, 0,1 procent en al helemaal de rijkste 0,01 procent in de westerse
landen. In Nederland bezit de rijkste 1 procent daarvan nu een kwart, in de VS
zelfs 40 procent.

De Nederlandse regering heeft 47 miljard euro belastinggeld gestoken in het
redden van de banken. Daarvan hebben ING en Aegon een deel terugbetaald, maar
dat neemt niet weg dat een groot bedrag als definitief verloren moet worden
beschouwd. Het zou goed zijn om dat op de een of andere manier terug te halen
bij die 1 procent die gemiddeld 3,5 miljoen euro bezit.

Alleen moet slimmer worden voorkomen dat ze hun geld snel over de grens zetten.
Maar politieke uitdagingen mogen nooit too big to fail zijn.

Reageren?

p.dewaard@volkskrant.nl

Een uitdaging mag voor de politiek nooit too big to fail zijn

LOAD-DATE: 15 April 2014

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              123 of 180 DOCUMENTS



                                 de Volkskrant

                             16 april 2014 woensdag

De menigte twijfelt: zullen we de generaal ontvoeren?

BYLINE: VAN ONZE CORRESPONDENT OLAF KOENS

SECTION: Ten Eerste

LENGTH: 1052 woorden


Reportage Militaire actie Oekraïne


Vanaf een oude militaire luchthaven probeert het Oekraïense leger dinsdag
terrein te heroveren in het oosten. Ze stuiten er op inwoners met handgeweren.

Een boer op een motorfiets kijkt verbaasd om zich heen. 'Gisteren stonden hier
alleen nog maar een paar corrupte verkeersagenten, nu staat het hele leger
hier!' Het hele leger bestaat uit een stuk of twaalf pantservoertuigen, vier
helikopters en een paar lijnbussen.



Dat het de Oekraïners zijn, daar twijfelt niemand aan. Er wapperen geel-blauwe
vlaggen aan de antennes van de voertuigen, op de uniformen prijken de Oekraïense
insignes. De soldaten - jonge jongens - lopen rondjes om het materieel. Kalm
roken ze sigaretten en kijken ze over de groene heuvels. Het tijdelijke kamp is
opgeslagen vlak onder het stadje Izjoem, net buiten de provinciegrens van de
Donetskregio. 30 kilometer verderop ligt Slavjansk, de stad die de pro-Russische
milities al dagen onder controle hebben. De auto's en vrachtwagens die
langskomen worden zorgvuldig door de politie gecontroleerd.

De boer mag met zijn motorfiets doorrijden. Hij is de eerste inwoner in het
gebied die de regering in Kiev wel steunt. 'Het leger moet het land verdedigen,
zo simpel is het', zegt hij. 'Zolang ze met die rotzooi maar niet over mijn land
ploegen.' En de boer, hij ploegde voort.

Op het weggetje staat 100 meter verderop een reeks stadsbussen waar de troepen
van de veiligheidsdienst en het ministerie van Binnenlandse Zaken zich hebben
verschanst. Het zijn geen soldaten, maar speciale eenheden - de zwaarbewapende
mannen die het vuile werk moeten doen. 'Het is vooral wachten geblazen', klaagt
een van de gewone soldaten. Hij zit pas een paar jaar in het leger. 'We hebben
in ieder geval over het materieel niet te klagen.' Terwijl hij het zegt, komt er
een helikopter aangevlogen met versterkingen. In houten kistjes worden de
magazijnen aangedragen.

De militaire leiding geeft geen commentaar. Een man die zijn troepen de opdracht
geeft een greppel te graven lacht om de toegestroomde Britse pers. Hij zoekt
naar woorden. 'No comment!', lacht hij. In de brancard in een militaire
ambulance ligt een politieman een dutje te doen.

Dan stapt generaal Vasili Kroetov naar voren. 'Dit is een grote militaire
operatie, ik ben de aanvoerder. Ik heb van de president van Oekraïne de opdracht
gekregen in dit gebied in te grijpen. Het is ongehoord, Rusland zaait terreur op
Oekraïens grondgebied', legt hij uit. 'Dit is ons gebied, we laten ons niet door
een buurland de les lezen, zeker niet bij ons thuis.' Kalm en gelaten legt de
generaal uit dat het een moeilijke operatie zal worden. 'Die pro-Russische
bandieten gebruiken vrouwen en kinderen als levend schild, Rusland speelt het
smerig.'

Een half uur later vertrekt hij in een helikopter, samen met een stuk of veertig
zwaarbewapende soldaten, richting de oude militaire luchthaven bij Kramatorsk.
Wat er daar precies is gebeurd weet niemand, maar het komt enkele keren tot
schietpartijen tussen de militairen en de pro-Russische betogers. Er vallen vier
doden en twee gewonden, melden plaatselijke journalisten. Meer helikopters komen
binnenvliegen, een Oekraïense straaljager cirkelt over de basis. De inwoners van
Kramatorsk trekken massaal naar de luchthaven aan de rand van de stad. Sommigen
dragen handgeweren, een man zelfs een bazooka. Het lijkt wel een boerenleger.

Ook bij de basis komt generaal Kroetov naar buiten. Hij doet wat niemand binnen
de Oekraïense regering de afgelopen maanden heeft gedurfd; hij gaat een gesprek
aan. De menigte schreeuwt het uit. 'Waarom schiet je op onze jongens? Hoe durf
je! Jullie zijn allemaal fascisten!' Kalm en rustig probeert de generaal uit te
leggen dat zijn jongens werden bedreigd en dat hij het niet op gewone burgers
heeft gemunt. 'En op wie dan wel? Wij zijn hier allemaal gewone burgers!'

Een half uur laat de generaal tegen zich schreeuwen, dan wil hij terug de basis
op. De soldaten zijn bang dat wanneer ze de poort openen voor hun generaal,
iedereen binnenloopt. Er ontstaat commotie, om de menigte te verjagen schieten
de militairen in de lucht. De menigte besluit de generaal te ontvoeren, maar
bedenkt zich terwijl ze hem heen en weer duwen. 'Het is een generaal, verdomme -
dat kan je niet maken!', roept een. 'Nou en, we ontvoeren hem gewoon, dan kunnen
we onderhandelen!'

Uiteindelijk komt Kroetov vrij, en mag hij de basis op. Uit wraak worden de
poorten gebarricadeerd. Aan een boomstronk wordt de Russische vlag geknoopt. De
Oekraïense militairen kijken het met lede ogen aan, maar schieten op gezag van
Kroetov niet terug.

Op brommers, scooters en in kleine auto's rijden de inwoners van Kramatorsk
tegen zonsondergang om het vliegveld heen. 'We roken ze gewoon uit', lacht een
betoger die de hele dag via een app met vrienden in contact staat. Hij turft het
vliegverkeer en geeft de bewegingen via de app gelijk door. 'Ze willen nu
Slavjansk innemen, maar met die paar pantserwagens die ze in dat veld hebben
staan gaat dat ze nooit lukken! Jongens, wij zijn sterker dan het Oekraïense
leger!' Er klinkt gejuich.

Weer vliegt een gevechtshelikopter voorbij, dit keer een stuk lager en met
geladen geschut. De pro-Russische betogers mogen de overhand hebben, voor de
zekerheid schuilen ze achter een paar bomen. 'Een helikopter, richting
Slavjansk', gaat er over de app. 'Hou vol kerels!'

Poetin: veroordeling VN

De Russische president Poetin vindt dat de Verenigde Naties het gebruik van
geweld door Oekraïne in het oosten van dat land moeten veroordelen. Dat zei hij
dinsdag in een telefoongesprek met VN-chef Ban Ki-moon. Poetin noemde de actie
van Oekraïense militairen op het vliegveld bij de stad Kramatorsk 'illegaal'.

Het Duitse energieconcern RWE, moederbedrijf van Essent, gaat gas leveren aan
Oekraïne. Zo kan Oekraïne toch gas krijgen als Rusland de gaskraan dichtdraait.
RWE zou kunnen voorzien in eenvijfde van de gasbehoefte van het land. Oekraïne
is nu voor zijn energie vrijwel geheel afhankelijk van Rusland. Door de
spanningen tussen beide landen is de energievoorziening steeds onzekerder
geworden. Eenderde van het gas dat RWE aan Oekraïne zal leveren komt
oorspronkelijk uit Rusland. De rest komt uit Noorwegen, Groot-Brittannië,
Duitsland en Nederland.

'Waarom schiet je op onze jongens? Jullie zijn fascisten'

LOAD-DATE: 15 April 2014

LANGUAGE: DUTCH; NEDERLANDS

GRAPHIC: AP

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              124 of 180 DOCUMENTS



                                 de Volkskrant

                             14 april 2014 maandag

In box 2 zit je goed

BYLINE: XANDER VAN UFFELEN

SECTION: Opinie en Debat; Blz. 21

LENGTH: 386 woorden


Commentaar


De allerrijksten betalen over hun vermogen veel minder belasting dan gewone
spaarders in box 3.

De allerrijksten in Nederland zijn schadevrij door de crisis gekomen. Sterker
nog, na vijf jaar crisis kan de conclusie zijn dat de rijkste 1 procent een nog
groter deel van het totale vermogen bezit. Circa 74 duizend inwoners bezitten
samen 273 miljard euro - goed voor 23,4 procent van het totale vermogen.



Ook in andere westerse landen is deze trend zichtbaar. Internationaal gezien is
er inmiddels een discussie gaande of het wel rechtvaardig is dat zo'n select
clubje zoveel vermogen bezit.

Ondernemen, geld verdienen, en vermogen vergaren behoren tot de belangrijke
pijlers van een vrije economie. De ondernemers staan aan de basis van
economische groei, scheppen banen en mogen als resultaat voor het genomen risico
ook een beloning ontvangen. Veel succesvolle ondernemers behoren daarom tot de
top 1 procent.

Met het vergaren van rijkdom is op zichzelf weinig mis, ook omdat veel
vermogenden hun geld weer investeren in nieuwe projecten. Het ongemakkelijke
gevoel ontstaat echter over vermogen dat nagenoeg belastingvrij maar blijft
aangroeien, terwijl gewone burgers over hun inkomen veel hogere percentages
moeten betalen. Deze burgers moeten - als ze een goed gevulde spaarrekening
hebben - over hun vermogen 1,2 procent belasting betalen. Deze doorsnee burger
beklaagt zich met enige grond ook voor deze heffing in box 3

Veel ondernemers betalen over hun vermogen daarentegen meestal minder belasting.
Niet alleen zijn de percentages in box 2 over hun winsten veel lager dan over
inkomsten in box 1. De ondernemers weten dankzij allerlei fiscale regelingen en
soms zelfs internationale sluiproutes ook de daadwerkelijke betaling van
belasting te verlagen.

Bij de herziening van het belastingstelsel moet over de positie van de
allergrootste vermogens goed worden nagedacht. De overheid moet vooral
uitzonderingsregels en sluiproutes indammen. Nederland moet daarbij niet te bang
zijn dat al het kapitaal gelijk naar het buitenland vlucht. De laatste jaren is
door de internationale aanpak van het bankgeheim al veel 'zwart' vermogen naar
Nederland teruggekeerd. De fiscus moet juist dit omvangrijke vermogen van de
allerrijksten effectief belasten.

Vermogen rijkste 1 procent effectiever belasten

LOAD-DATE: 13 April 2014

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              125 of 180 DOCUMENTS



                                 de Volkskrant

                             14 april 2014 maandag

Bestrijd de armoede via inkomens

BYLINE: PETER DE WAARD

SECTION: Economie; Blz. 19

LENGTH: 586 woorden


Analyse Ongelijkheid

Het bannen van armoede uit de wereld, kan niet zonder wereldwijde herverdeling
van inkomens. De baas van de Wereldbank draagt dit uit, maar hij kan er zelf
weinig aan doen.

Hij is een man met een missie. In 2030 wil president Jim Yong King van de
Wereldbank extreme armoede van de aardbol hebben verbannen. Alleen met
economische groei zal het niet lukken. Er zal ook inkomensoverdracht van de
rijke elite naar de armen in de wereld noodzakelijk zijn.

Op dit moment leven nog 1 miljard mensen in de wereld onder de absolute
armoedegrens, hetgeen betekent dat ze minder dan 1,25 dollar per dag hebben te
besteden. Kim heeft zich voorgenomen dat aantal jaarlijks met 50 miljoen te
verminderen. 'Het betekent dat vanaf nu 16 jaar lang iedere week een miljoen
mensen zich moeten op zien te werken tot boven die grens. Dat is heel moeilijk,
maar het kan lukken. Economische groei is vitaal. Maar het werkt niet alleen. Op
die wijze zal de armoede slechts met 10 procent dalen', aldus Kim.

Het probleem van groei is dat de baten daarvan veelal terecht komen bij de rijke
elite van ontwikkelingslanden en opkomende landen. Ook daar is toenemende
inkomensongelijkheid een groot probleem aan het worden. Het beëindigen van de
extreme armoede in de wereld kan niet zonder de welvaart ook beter te verdelen.


De mensen die in extreme armoede leven vormen een complexe groep. Daarom moeten
ook per land specifieke maatregelen worden getroffen. In Bangladesh leeft het
overgrote deel van de armen op het platteland en in Brazilië in steden. In de
Filipijnen zijn de meesten armen te vinden in de landbouw, in Jordanië in de
industrie. De meeste mensen die in extreme armoede leven, wonen overigens nog
steeds in de opkomende landen als India en China.

De Wereldbank moet in de ogen van Kim ook veel oplossingsgerichter opereren en
geen automatische fabriek van zachte leningen zijn. Hij heeft de structuur van
het instituut in zijn streven overhoop gehaald en daarbij ook nog een
bezuiniging van 400 miljoen dollar proberen te realiseren.

Dat heeft voor veel onrust gezorgd, ook onder zijn eigen personeel. Of zoals
minister Ploumen in Washington zei: 'Als je een organisatie voor het eerst in
zeventien jaar verandert, geeft dat spanningen.' In de afgelopen tijd is zelfs
getracht de poten onder de stoel van de president van de Wereldbank weg te zagen
met beschuldigingen over het gebruik van privévliegtuigen.

Afgelopen weekeinde kreeg Kim de steun van alle 188 landen. Hij kan van de
Wereldbank een organisatie maken die zijn doelstelling wil waarmaken. Maar Kim
kan niet de inkomens in de wereld verdelen, noch groei afdwingen.

Digitale revolutie bevordert inkomensverschillen

Shakespeare verdiende bijna niets met zijn toneelstukken. Tolkien (In de Ban van
de Ring) hield er een inkomen aan over. Maar JK Rowling (Harry Potter) werd er
miljardair mee. De digitale revolutie bevoordeelt niet alleen kapitaal boven
arbeid, het leidt ook tot een steeds grotere afstand tussen supersterren en het
gewone volk, zo zei Andrew McAfee van het Massachusetts Institute of Technology
zaterdag op een symposium in Washington over de toekomst van het IMF en de
Wereldbank.

Uit een enquete onder de aanwezigen bleek dat de digitale revolutie als de
grootste uitdaging van de toekomst wordt gezien, boven de klimaatverandering, de
machtsverschuiving van west naar oost en de inkomensongelijkheid, omdat, aldus
McAfee iedere burger in de wereld straks met een computer rondloopt: 'De armen
weten wat de rijken hebben'.

LOAD-DATE: 13 April 2014

LANGUAGE: DUTCH; NEDERLANDS

GRAPHIC: JK Rowling, miljardair, deelt handtekeningen uit tijdens de
wereld-premiére van een Harry Potterfilm.
Foto Corbis

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              126 of 180 DOCUMENTS



                                 de Volkskrant

                             12 april 2014 zaterdag

Moest kunnen

BYLINE: TOINE HEIJMANS EN ELSBETH STOKER

SECTION: Vonk

LENGTH: 2961 woorden


Pedofilie: Ooit geaccepteerd, nu taboe


De kans is groot dat pedofielenvereniging Martijn deze week wordt verboden.
Verbijsterend snel is het denken over seks met kinderen veranderd. Van 'moet
kunnen' tot duivels kwaad.

'De zaak moet niet worden overdreven', betoogde de aanklager tijdens de
rechtszaak.

De rechercheurs hadden het voorval veel te hoog op genomen, beaamde ook de
raadsheer.

Voor hen in het beklaagdenbankje stond geen zware misdadiger, vonden beide
magistraten. Maar een maatschappelijk werker van 34 die seks had gehad met twee
puberjongens.



De zaak die op deze kille meidag in 1978 werd behandeld, was een symbolische
zaak, vonden de aanwezigen. Uit heel het land waren sympathisanten gekomen. Zo'n
vijftig stonden er voor het Haagse paleis van justitie. Met protestborden, die
omhoog werden gehouden door drie kinderen. 'Ik ben een slachtoffer', stond er
ironisch op.

Het was niet de eerste keer dat de 34-jarige man voor de rechter moest
verschijnen. En het was ook niet de eerste keer dat hij seks had gehad met
kinderen. Maar, vond de aanklager, een voorwaardelijke celstraf was voldoende.
Al twee keer eerder had de maatschappelijk werker zo'n voorwaardelijke straf
gekregen en hij had zich in deze proefperiodes keurig gedragen door zich te
onthouden van seks met kinderen. Dat hij opnieuw de wet had overtreden, moest
hem niet te hard worden aangerekend. Het is simpelweg een man die van kinderen
houdt, betoogde de aanklager. 'En dat is in ons huidige strafrecht verboden,
maar het is in wezen een zaak voor de Tweede Kamer.'

Met pedofilie is niets mis. En het kind plukt er de vruchten van. Wie deze
opvatting vandaag hardop verkondigt, krijgt een woedende menigte voor zijn deur.
Ze stonden boos en bloeddorstig voor de flat van voormalig zwemleraar Benno L.
in Leiden, vorige maand. Het Arnhemse gemeenteraadslid Martin van Meurs,
veroordeeld wegens bezit van kinderporno, moest onder politiebegeleiding het
gemeentehuis uit. En buurtbewoners dromden in Hengelo samen voor de
rijtjeswoning van een bestuurslid van pedofielenvereniging Martijn.

Deze week wordt deze vereniging, na een bestaan van 32 jaar, waarschijnlijk
definitief verboden. Seksueel contact met kinderen, adviseerde de
advocaat-generaal die zich over de kwestie boog, mag niet verheerlijkt worden.
De Hoge Raad komt vrijdag met zijn eindoordeel - vaak volgen de hoogste rechters
het advies van de advocaat-generaal.

Het is het sluitstuk van een radicale omwenteling in het denken over seks met
kinderen: pedofielen zijn volksduivels geworden.

En dat waren ze niet.

Nog geen veertig jaar geleden vertelde Edward Brongersma op nationale tv
openhartig over zijn pedoseksualiteit. De bekende PvdA-politicus en criminoloog
sprak met journalist Koos Postema in het populaire praatprogramma Een groot uur
U. Volgens Brongersma 'steekt er een stukje pedofilie haast in elk mens'. 'Dan
wordt er geknuffeld. Dan wordt er gekust. Dan wordt er gestreeld. Dan wordt er
geaaid. En je moet maar eens kijken naar de uitdrukking van dat kind: die
verzaligde, verrukte uitdrukking. Daardoor zie je hoezeer de behoefte van het
kind daaraan bestaat.'

Postema: 'Ze zeggen weleens tegen kinderen: wat ben je lief, ik zou je wel op
willen vreten.'

Brongersma: 'Ja. Daar zit al iets in van dat lichamelijk verenigd willen zijn.'

Seksuele wezens

Brongersma zag er geen kwaad in, sterker nog: het waren de oude Grieken al die
het heil van seks met kinderen verkondigden. Hij vergeleek pedofilie met
masturberen: ook daar zou je een slechte ruggengraat van krijgen. En dat was
allemaal onzin gebleken. Nee, de seksuele vrijheid die in Nederland zo'n snelle
opmars had gemaakt, strekte zich ook uit naar minderjarigen. Ook zij waren
'seksuele wezens' die moesten experimenteren. Die hadden daar alleen maar
profijt van.

Vandaag zou Brongersma met pek en veren het land zijn uitgesmeten.

Als je de beelden terugziet, zegt criminoloog Juul Gooren, die bijna klaar is
met zijn proefschrift over de strafrechtelijke beheersing van seks en jongeren,
dan is het denken over pedofilie in Nederland 'verbijsterend' snel veranderd. In
de jaren tachtig was het nog heel normaal dat kiosken in Amsterdam bladen met
foto's van blote kinderen verkochten, nu is het kijken naar kinderporno
strafbaar. 'Martijn was een sociale beweging. Als de Hoge Raad de vereniging
volgende week verbiedt, is dat de ultieme depolitisering van het onderwerp.'

Hoe kan het dat pedofilie in dertig jaar tijd uitgroeide van een 'geaardheid die
moet kunnen' tot de belichaming van het ultieme kwaad?

Deep Throat

Eerst maar terug naar die tijd. 'De veranderingen in de jaren zestig en zeventig
kwamen vrij plotseling', schrijft voormalig minister van Justitie Winnie
Sorgdrager in haar boek Zonde, zeden en strafrecht (2003). 'Als we de sfeer van
de jaren vijftig voor de geest halen, kunnen we ons erover verbazen dat het
Nederland van na de jaren zeventig nog hetzelfde Nederland is.' Opeens leek
alles te mogen en te kunnen.

Seks was fijn, dus ook voor kinderen. Er was nog geen serieus wetenschappelijk
onderzoek dat het tegendeel bewees. Het waren jaren waarin volop werd
gediscussieerd over de zedenwetgeving - zo was topless zonnen nog verboden en
was vreemdgaan pas sinds 1971 'wettelijk' toegestaan. Het waren de jaren waarin
de rechters van de Hoge Raad naar een speciaal zaaltje in een Haags
politiebureau togen om de succesvolle pornofilm Deep Throat te bekijken en
vervolgens oordeelden dat die door de beugel kon. 'Het Deep Throat-arrest bracht
de juridische acceptatie van porno in overeenstemming met de maatschappelijke
opvattingen', zegt hoogleraar sanctierecht Henny Sackers. 'Merkwaardig genoeg
was kinderporno in deze juridische discussie helemaal geen issue.'

Zo kon het dat Winnie Sorgdrager, die begin jaren tachtig officier van justitie
was, een zaak seponeerde waarin een kind van 5 werd misbruikt door zijn ouders.
Een medewerker van een fotowinkel had foto's gevonden waarop het kind seksuele
handelingen verrichtte. 'Hun enige kind, het kind van de foto's, huilde
erbarmelijk toen het met de maatschappelijk werkster van de Raad voor de
Kinderbescherming mee moest in plaats van met zijn ouders', schrijft de
oud-Justitieminister in haar boek. Tijdens de huiszoeking werden naast nog meer
foto's, ook seksattributen en 'grote hoeveelheden lingerie met gaten op
verkeerde plaatsen' gevonden.

'Wat nu?', schrijft Sorgdrager. 'De seksuele handelingen waren niet
gewelddadig.' En dus liet ze de ouders vrij en mocht het kind terug naar huis.
'We hadden het vermoeden dat de ouders zo geschrokken waren dat ze dergelijke
dingen in de toekomst wel achterwege zouden laten.'

Het is lang geleden, maar bij Yvonne Keuls komt meteen de woede boven als je
haar vraagt naar de pedofiele kinderrechter over wie ze in 1985 een roman
schreef: Annie Berber en het verdriet van een tedere crimineel. Keuls werkte in
een opvanghuis voor straatjeugd, de rechter zat in het bestuur, een vaderlijke,
sociale man. Eentje die de jongens die aan zijn zorgen waren toevertrouwd in de
jaren zeventig mee naar huis nam. Een slachtoffer diende met hulp van Keuls
begin jaren tachtig een aanklacht in, maar die werd geseponeerd omdat hij 'bijna
verjaard' was; de kinderrechter kwam weg met 'eervol ontslag'.

Toen de roman uitkwam, was zij, de schrijfster, de kwaaie pier. Ze werd, zegt
Keuls, geïntimideerd door twee rechtbankpresidenten en door onbekenden 'op
straat in mijn gezicht gespuugd'. De ruiten van haar huis werden ingeslagen.
Procureur-generaal bij de Hoge Raad Wouter Berger maakte zich kwaad op Keuls in
de Volkskrant: 'Ik vind het van mevrouw Keuls niet fair om de betrokken rechter
drie jaar na de afwikkeling van de affaire nog een trap na te geven, verpakt in
een roman.'

Verschoppelingen

Tegenwoordig, zegt Keuls, zou zo'n rechter worden gestenigd. Maar destijds werd
hij juist geprezen om de warmte die hij tentoonspreidde voor de verschoppelingen
van de maatschappij. 'Het waren knaapjes, geen kinderen, zo dacht men erover.
Het waren apen, rotjongens, crimineeltjes met een ernstig verleden. Die
kinderrechter ging relaties met ze aan en de jongens gingen het gewoon vinden.
Ik heb altijd gedacht: het zijn dan wel rotkinderen, maar hebben rotkinderen
geen rechten?'

Met Edward Brongersma en een psychiater discussieerde ze op televisie over de
zaak, in het programma Het Capitool. 'Die mannen maakten me af. Ze vonden het
normaal.'

Toch zette de omslag in het denken over seks en kinderen halverwege de jaren
tachtig al geleidelijk in. Zo diende minister van Justitie Frits Korthals Altes
een wet in die al tijden op de plank lag: seks met kinderen vanaf 12 jaar moet
mogen, stelde hij voor. Hoon was zijn deel. Nog geen drie weken later trok hij
de wet weer in. 'Ik had die reactie niet verwacht', zegt de VVD'er nu. 'Het ging
mij om vrijages van pubers onderling. We hadden het niet zo handig
geformuleerd.'

Kritiek op het vrijzinnige Hollandse klimaat kwam steeds meer, en steeds harder,
van buiten. Vooral uit de Verenigde Staten: daar dook opvallend veel Nederlandse
kinderporno op, merkte de Amerikaanse justitie. 'Vanuit de Verenigde Staten werd
druk uitgeoefend', zegt politieman Jaap Hoek.

Hoek was vanaf 1991 zedenrechercheur in Amsterdam. Voor 10 gulden, vertelt hij,
kon je toen in een seksbioscoop op de Wallen pornofilms kijken. Bij een inval
nam hij er met zijn collega's 4.500 videobanden in beslag, die allemaal door
zijn team van de jeugd- en zedenpolitie werden bekeken. 'Het ging van een
normaal wippie maken tot de meest gruwelijke dingen.' 11 procent bleek
kinderporno.

Het was het begin van zijn kruistocht tegen kindermisbruik, die hem in de
vuilste naden van de maatschappij bracht, en ook in Den Haag, waar hij tot
verbazing van zijn meerderen als 'eenvoudige politieman' verhaal ging halen in
de Tweede Kamer. Want vervolging van de eigenaar van de pornobioscoop bleek
vrijwel onmogelijk. Kinderporno was sinds 1986 dan wel verboden, maar de
straffen waren laag en privébezit was toegestaan. 'We moesten bewijzen dat de
man de films in het openbaar liet zien. Daar had hij natuurlijk iets op
gevonden, want een bioscoop waar je moet betalen, is besloten. Dat kun je je nu
niet meer voorstellen, maar het was wel zo.'

Niemand, zegt hij, had door hoe gruwelijk de films waren en hoezeer kwetsbare
kinderen werden uitgebuit. En dat terwijl er inmiddels wel wetenschappelijk
onderzoek beschikbaar was waaruit bleek hoe schadelijk en traumatisch ontucht
voor kinderen is. Er was ook een groeiende verontwaardiging en angst bij vooral
ouders: in de media werden meerdere misbruikaffaires breed uitgemeten, zoals die
in Oude Pekela (1987: verhalen over ontucht door als clowns verklede mannen
leidden tot enorme ophef), Vlaardingen (1988: verondersteld misbruik in
kinderdagverblijf De Bolderkar) en Epe (1990: twee zussen doen aangifte van
misbruik, illegale abortussen en babymoorden). Maar de prioriteit van de politie
lag nog steeds bij drugs, vertelt Jaap Hoek. Pedofilie en kinderporno, daar was
in de ogen van velen weinig crimineels aan.

Onderwijl zag hij dagelijks de gruwelen. Nog altijd hangt thuis in zijn
werkkamer een schilderijtje dat hij kreeg van een moeder: een zelfportret van
haar dochter. 'We hebben haar gered uit het circuit, voordat ze tot nare dingen
werd verleid, ik kreeg dat schilderijtje als dank, bij mijn pensioneren.' Nare
dingen: 'Er was een gastouder, die legde zes kinderen naakt naast elkaar en die
moesten dan met elkaar rommelen. Dat werd allemaal gefilmd. Ik zag ook hoe een
meisje minutenlang een straal koud water op haar vagina kreeg, in een film - ze
vertrok geen spier. Zo ver was ze al. Afschuwelijk.'

Jaap Hoek kon ermee omgaan. Maar als hij 's avonds zong in zijn koor in Hoorn,
zong hij vaak harder dan de rest. 'De dirigent zei er niks van. Ze wist waarom
ik dat deed.'

Tweede Kamer

Boos, gefrustreerd en vastberaden om de wet aan te scherpen, zocht hij contact
met politici en zo belandde hij in een zaaltje in Den Haag, bij de vaste
Kamercommissie voor justitie. 'Ik had een film van 25 minuten gemaakt, die liet
ik ze zien. Het begon met een normaal seksgebeuren en het werd steeds erger. Aan
het eind werd een kind misbruikt. Sommigen konden het niet aanzien, en gingen
achter een pilaar staan.' Zijn doel: de wet zo veranderen dat er vier jaar
celstraf op ontucht en kinderporno kwam te staan. Alleen dan kon hij het kwaad
bestrijden zoals drugshandel werd bestreden: met stevige opsporingsmethoden.

'VVD'er Hans Dijkstal was voorzitter van de commissie en riep meteen: dat duwen
we er wel even door. Maar er waren ook partijen, zoals D66, die het lef hadden
te vragen of het kind in de film niet een uitzondering was. Het was maar één
ernstige misbruikzaak, zei dat Kamerlid. Elk kind is er één te veel, antwoordde
ik, en ik nodigde hem uit naar Amsterdam te komen om te kijken wat er nog meer
op de plank lag. Toen hield hij zijn mond.'

Uiteindelijk duurde het drie jaar voordat de wet in 1995 werd aangescherpt en
Jaap Hoek kreeg wat hij wilde. Het duurde te lang, zegt hij, maar hij was er
blij mee. De politici, de politie en justitie: ze liepen al jaren achter de
feiten aan en hadden niet door dat 'de gewone man' niets meer begreep van de
kalmte waarmee pedofielen tegemoet werden getreden.

Nu is er, constateert hij, meer aandacht voor misbruik en porno, al heeft die
zich verplaatst naar het moeilijk te rechercheren terrein van internet. En toch
heeft ook Jaap Hoek zijn twijfels, als hij ziet hoe een woeste massa mensen
demonstreert voor het huis van pedofiel Benno L. Het helpt niet, zegt hij, om
vervolgde pedofielen zo op te jagen.

Nederland loopt internationaal weer in de pas, zegt ook criminoloog Juul Gooren.
Geen officier van justitie zal het meer in zijn hoofd halen een ontuchtzaak te
seponeren. Aangejaagd door afschuwelijke gebeurtenissen zoals de zaak-Dutroux in
België en het misbruik van kinderverkrachter Robert M. in Amsterdam, zijn
pedofielen meer dan ooit volksduivels geworden: folk devils, naar het boek van
de socioloog Stanley Cohen, die het begrip in 1972 introduceerde. Gevaarlijke,
deviante buitenstaanders die binnendringen in het gewone leven en zo tot 'morele
paniek' van de massa leiden.

Er is momenteel 'niets dat zo verenigt' als de woede over pedofilie, zegt
Gooren, en dat baart hem zorgen. 'Pedofilie en ontucht zijn begrippen geworden
die niet meer nauwkeurig worden gedefinieerd. Wat is een pedofiel? Ja, een man
van 50 die het met een kind van 6 doet. Maar een jongen van 24 die een relatie
heeft met een meisje van 15? Is die dan pedofiel?'

Doorgeschoten

Psycholoog Willy van Berlo, verbonden aan kenniscentrum voor seksualiteit
Rutgers WPF, vindt dat de haat tegen pedofielen is doorgeschoten. 'Robert M. is
een extreem geval, je ziet zelden dat iemand zo gewetenloos is, met zo veel
jonge kinderen.' En juist dat beeld straalt nu af op alle pedofielen. 'Er is
zelfs geen begrip meer voor mensen die pedofiel zijn en niks met hun geaardheid
doen.'

Die ontwikkeling, zegt ze, kan ook kwalijk zijn voor de seksuele ontwikkeling
van kinderen. Ze verwijst naar een discussie in Canada: daar stelde een
kleuterschool onlangs een anti-aanraakbeleid voor. Om ongewenste intimiteiten te
voorkomen, wilde de school tikkertje en het vasthouden van elkaars hand
verbieden. 'Hopelijk zijn we in Nederland te nuchter voor zulke discussies.'

Zoals mensen nu reageren op Benno L. en de bestuursleden van Martijn, zegt
criminoloog Juul Gooren, dat is bijna bijbels. Zij zijn de duivel in persoon.
Het zegt iets over de manier waarop we naar kinderen kijken, denkt hij: als
kostbare wezens die hun onschuld niet mogen verliezen.

'Er zit ook wel wat projectie in: je legt het seksuele gevaar buiten neer,
terwijl de meeste problemen spelen in het gezin. Daar vinden de meeste contacten
plaats. Maar incest is nu eenmaal moeilijker te begrijpen en te bestrijden, dan
een kinderlokker.'

MARTIJN

Omstreden vereniging

De pedofielenvereniging Martijn moet ontbonden worden, adviseerde de
advocaat-generaal begin maart aan de Hoge Raad. Vrijdag zal deze zijn
eindoordeel vellen. Martijn werd in 1982 opgericht als belangenorganisatie van
pedofielen die strijdt voor de acceptatie van relaties tussen volwassenen en
kinderen. In 2012 werd de vereniging al verboden door de rechtbank in Assen.
Destijds oordeelde de rechter dat Martijn in strijd was met de openbare orde en
hij ontbond de vereniging meteen. In hoger beroep draaide het gerechtshof in
Leeuwarden deze uitspraak terug. De raadsheren meenden dat de openbare orde niet
in het geding is als een vereniging een vrijere seksuele moraal en verruiming
van de zedenwetgeving bepleit. Ook niet als het contacten met minderjarigen
betreft. Volgens het gerechtshof is de maatschappij voldoende flexibel om het
debat over pedo's te voeren, hoe pijnlijk een club als Martijn ook is en hoeveel
weerstand die ook oproept. De advocaat-generaal van de Hoge Raad is het hier
niet mee eens en stelde in maart dat een vereniging die uitdraagt dat seksueel
contact van volwassenen met jonge kinderen normaal is en dat contact
verheerlijkt, verboden moet worden.

KRANTEN

Onschuldige geaardheid

Krantenberichten uit de jaren zeventig en tachtig illustreren een tolerante kijk
op seksuele omgang tussen volwassenen en kinderen. Pedofielen mogen vertellen
dat hun gevoelens vooral om liefde en affectie draaien. Onderzoekers verkondigen
de voordelen van een liefdesrelatie tussen een volwassene en een kind. In
opinieartikelen wordt gepleit voor acceptatie van pedofilie als onschuldige
geaardheid.

Die verzaligde, verrukte uitdrukking. Daardoor zie je hoezeer de behoefte van
het kind daaraan bestaat (Edward Brongersma, pedoseksuele criminoloog (1978))

Pedofilie en ontucht zijn begrippen geworden die niet meer nauwkeurig worden
gedefinieerd (Jules Gooren, criminoloog)

LOAD-DATE: 11 April 2014

LANGUAGE: DUTCH; NEDERLANDS

GRAPHIC: Foto Arjan Benning
Foto Arjan Benning

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              127 of 180 DOCUMENTS



                                 de Volkskrant

                             12 april 2014 zaterdag

Schmittmann's dood smoort de woede

BYLINE: SANDER VAN WALSUM

SECTION: Binnenland; Blz. 10

LENGTH: 762 woorden


Analyse -- Moord-zelfmoord


De ex-bankier die eerst zijn vrouw en dochter doodde en toen zichzelf, werd in
vele reacties betreurd. Is de samenleving zo mild?

Er waren mensen die het niet laten konden: leedvermaak uiten over Jan Peter
Schmittmann, de Larense bankier die zijn vrouw en 22-jarige dochter vermoordde
en vervolgens zichzelf van het leven beroofde. Hij wordt vandaag begraven. Ze
verwezen steevast naar de 8 miljoen euro waarmee ABN Amro zijn vertrek
bezegelde. 'Kennelijk had hij daar niet genoeg aan', opperde een bezoeker van
een obscure site voor motorrijders.



Aan de andere kant van het spectrum was er de oud-collega van Schmittmann, een
boeddhist, die mijmerde over de wisselende lotgevallen van vroegere vrienden.
'Ze worden directeur, generaal, Kamerlid, staatssecretaris en minister. En
eentje (...) begaat twee moorden en pleegt zelfmoord. Ik voel me niet bij machte
hierover te oordelen. Dat doet boeddhisme met me. De moordenaar en de minister,
ze zijn me even lief. Mijn betrokkenheid geldt allen, de levenden en de doden.'


Zoveel mededogen is zeldzaam in een land waar men graag snel en hard oordeelt,
waar begrip voor de dader al jaren uit de mode is en waar bankiers een kwalijke
reputatie genieten. Des te opmerkelijker is de mildheid die Schmittmann postuum
ten deel viel. In de familieberichten, maar ook in lezersbrieven en
krantenartikelen. Daarin is steeds sprake van 'familiedrama' - alsof het onheil
van buiten kwam en alsof er slechts slachtoffers waren. In de dood zijn de dader
en zijn slachtoffers verenigd.

Dat is overigens geen ongewone reactie op drama's waarbij de dader - meestal een
man - eerst een of meer gezinsleden en vervolgens zichzelf van het leven
berooft. In dit geval liep ze, vanwege de bekendheid die Schmittmann genoot,
slechts meer in het oog.

Volgens de in Harvard werkzame criminologe Marieke Liem komt de gecombineerde
moord-zelfmoord zo'n acht maal per jaar voor. Soms is moord, zoals zij het in
haar proefschrift over dit onderwerp uitdrukte, 'de hoofdhandeling'. De dader
doodt een (ex-)geliefde, schrikt van wat hij heeft aangericht en pleegt
zelfmoord. Soms is zelfmoord het primaire motief en neemt de dader zijn vrouw
en/of kinderen mee in de dood omdat hij meent dat ze hem niet kunnen missen. De
derde variant die Liem onderscheidt is die van de moord-zelfmoord als een
'totaaloplossing': 'Met z'n allen de deur door naar het hiernamaals.'

Verwijten

De drie varianten hebben gemeen dat de dader zich afhankelijk voelt van zijn
slachtoffer, of veronderstelt dat zij afhankelijk is van hem. Aan de
'familiedrama's' gaan zelden slepende conflicten of uitbarstingen van huiselijk
geweld vooraf. Vrienden en collega's van de dader en zijn slachtoffer(s) zeggen
op goede gronden erdoor te zijn overvallen. En ze storten geen bittere verwijten
uit over de dader. Ook niet over de gevallen bankier Jan Peter Schmittmann.

Dat Schmittmann na zijn dood meer mildheid ondervindt dan bij zijn leven, zal
wellicht samenhangen met zijn falen. Van de gevallen mens gaat geen bedreiging
uit. De mislukkeling, die Schmittmann ook in zijn eigen ogen was, wekt meer
mededogen dan de winnaar. Volgens Joris Luyendijk, observator van de Londense
City, kent 'het systeem' waarin Schmittmann meedraaide slechts verliezers. 'In
ruil voor al dat geld heb je een verschrikkelijk leven in een verschrikkelijke
omgeving', zei hij in een televisiedocumentaire over de financiële wereld.

Het publiek heeft niet snel de neiging om de bewoner van een grote Larense villa
als slachtoffer aan te merken. Die bereidheid was er pas na zijn wanhoopsdaad.
Door het falen van Schmittmann kan Jan Modaal zich een beetje winnaar voelen. De
vaak gehoorde vaststellling 'dat geld dus niet gelukkig maakt', was dus vooral
voor eigen consumptie bedoeld.

Met zijn zelfmoord heeft Schmittmann zich onttrokken aan een hard oordeel over
de dubbele moord die eraan voorafging. Hij heeft zichzelf tenslotte al de
zwaarste straf opgelegd, want in onze seculiere samenleving is de dood het ergst
denkbare. Voor ons markeert de dood geen overgang meer naar een beter leven,
geen verlossing of een hereniging met overleden dierbaren, maar een nederlaag.
Voor de moderne mens ligt de essentie van wetenschappelijke vooruitgang besloten
in het op afstand houden van de dood.

De dood, zeker de voortijdige dood, is onbevattelijk. En ze staat tussen
Schmittman en zijn vroegere critici in. Zijn dood smoort eventuele woede over de
moorden die hij pleegde, en werd als een schuldbekentenis opgevat. We zijn nog
calvinistisch genoeg om daar welwillend op te reageren.

LOAD-DATE: 11 April 2014

LANGUAGE: DUTCH; NEDERLANDS

GRAPHIC: Een vrouw tekent dinsdag in Laren het condoleanceregister voor de
familie Schmittmann.
Foto ANP

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              128 of 180 DOCUMENTS



                                 de Volkskrant

                              8 april 2014 dinsdag

Oorlogs bodem

BYLINE: DOOR ARNO HAIJTEMA

SECTION: V Opening

LENGTH: 4083 woorden


Reportage - Het grote herdenken begint Cultuur


Hoe wordt in Nederland de oorlog herdacht? V reisde langs acht beroemde
locaties: van Airborne experience tot Boulevard des Misères.

Kamp Vught? Te ver weg. Westerbork? Idem. Oorlogsmuseum Overloon dan? Mwah, te
veel wapengekletter. Mij niet gezien. Dit verhaal is een zoektocht naar de
manieren waarop musea de herinnering aan de Tweede Wereldoorlog levend houden.
De aanleiding lag bij mezelf, bij een bekentenis. Want hoe vanzelfsprekend ik
het ook vind dat het verhaal van vervolging, verzet en verraad steeds opnieuw
wordt verteld, ik moest, realiseerde ik me onlangs, erkennen dat ik (geboren
lang na de oorlog) nog nooit een plek had bezocht waar talrijke professionals en
vrijwilligers zich voor het hervertellen van dat verhaal dagelijks inspannen.



Als ik vrienden vraag of zij wel eens in kamp Westerbork zijn geweest, of de
Hollandsche Schouwburg in Amsterdam, antwoorden ze bijna altijd: nee. Sommigen
zijn ooit in schooltijd naar het Achterhuis geweest. Velen, ook ik, gaan op 4
mei naar de Dodenherdenking. Bezoeken een monument, kijken naar kransleggingen,
vlagvertoon, fanfareklanken en ouderen die hun bekende doden herdenken, en een
gestaag groeiend aantal kinderen die zich verbonden voelen met het monument,
omdat ze het met de klas hebben geadopteerd. Maar nee, niet naar de oorlogs- en
verzetsmusea, de plekken waar gevochten is, of naar de 'schuldige landschappen',
de term die kunstenaar Armando muntte voor de plekken waar is gemoord en
gemarteld, vanwaar Joden werden weggevoerd.

Opmerkelijk is dat ik, net zomin als generatiegenoten in mijn omgeving, die
plekken niet opzoek. Dat realiseerde ik me toen ik De oorlog in het museum las,
het vorige week verschenen boek van NIOD-historicus Erik Somers waarin hij
constateert dat de bezoekersaantallen van oorlogsmusea de afgelopen twintig jaar
zijn verdubbeld. Er zijn 83 van die musea. Wie zijn die bezoekers, vroeg ik me
af. En wat bekijken ze? Hoe wordt er herinnerd? En voegt museumbezoek iets toe
aan wat ik al wist, uit boeken, tv-series, documentaires en speelfilms, de
onstuitbare stroom informatie en infotainment over de Tweede Wereldoorlog?

Ik besloot mijn omissie in één klap goed te maken en een flinke reeks musea te
bezoeken. Ik sprak met directeuren en liep mee met gidsende vrijwilligers. Sprak
met historici en bezoekers. Reisde naar Overloon, Vught, Amsterdam, Utrecht,
Westerbork, Leeuwarden en Oosterbeek. Geen representatieve selectie (want elk
museum heeft zijn eigenheid en vaak een specifieke historische link met de
locatie) maar een mengeling van groot en klein, spectaculair en verstild,
amusant en ernstig. Soms werd ik overladen met informatie, soms was het gissen
naar het waarom van foto's aan een muur, oorlogstuig dat is ingezet in Vietnam
(andere oorlog, toch?) of bonte verzamelingen gebruiksartikelen.

1 Westerbork

Op een zonnige februaridag is de vlakte waar het doorgangskamp Westerbork was
gevestigd net niet helemaal zonder bezoekers. Spechten in het bos rond de leegte
waar tientallen barakken stonden, timmeren de stilte weg. Boven de bomen cirkelt
een havik. Bij de ingang, achter een metalen hek, bewaakt door camera's, staat
de oorspronkelijke woning van kampcommandant Gemmeker. Een houten villa die
verkommert, getuige de afbladderende verf en zeildoeken op het dak. Er zijn
plannen de woning, vanwaar Gemmeker en zijn eega de wekelijkse Jodentransporten
konden zien vertrekken, te overkappen met een enorm glazen paviljoen. Foto's aan
het hek tonen het verloederde interieur. Als dit verval niet zou leiden tot de
definitieve teloorgang, zou je willen dat de aanblik van de villa eeuwig zo
unheimisch blijft.

Langs een hefboom betreed je de weg die de ruggengraat vormt van het terrein.
Hierlangs lag in de oorlogsjaren de spoorlijn en bevond zich het perron waar de
goederenwagons met mensen werden geladen. Boulevard des Misères wordt de weg van
oudsher genoemd. Halverwege is een overkapping met eronder een maquette van het
kamp. Taluds, verhogingen in het landschap, markeren de plekken van de barakken
waar in totaal beurtelings ruim 100 duizend Joodse gevangenen in afwachting van
deportatie woonden, werkten en naar school en schouwburg gingen.

Uit zuiltjes klinken door acteurs ingesproken getuigenissen. Er zijn stukken
afrastering met prikkeldraad en muurtjes die associaties moeten oproepen met de
houten barakken. Naast de vlakte staat een wachttoren, een getrouwe
reconstructie en het monument van ex-kampgevangene Ralph Prins: een stuk
spoorlijn dat eindigt in omhoog gebogen rails. Naast het kampterrein, en
gedeeltelijk eroverheen, strekt zich over honderden meters een batterij
radiotelescopen uit, starend naar de hemel. Het is in deze omgeving een
onbedoeld absurd gezicht, alsof de enorme schotels worden ingezet om met de moed
der wanhoop te speuren naar tekens van levens van de gedeporteerden.

Over een bosweg, waar de pendelbus bezoekers af- en aanvoert, fiets ik de 3
kilometer naar het herinneringscentrum. Ik passeer 93 palen waarop een plaquette
is bevestigd, een voor elke trein die naar de vernietigingskampen is vertrokken.
In het centrum is expertise, een schat aan kennis over de lotgevallen van de
gedeporteerden. Er is een expositieruimte, waarin een kamertje van een barak is
nagebouwd, er zijn foto's, documenten, achtergebleven koffers, documenten over
het soms zo alledaagse kampleven en brieven die in hun onwetendheid en wanhoop
door de ziel snijden.

Vanuit zijn kantoortje boven in het gebouw kijkt directeur Dirk Mulder uit over
de lege akkerlanden. Hij vertelt dat de naoorlogse aandacht van Nederland voor
de oorlog en de geschiedenis van Kamp Westerbork veel gemeen hebben. Meteen na
de bevrijding werd het makkelijk te bewaken Kamp Westerbork in gebruik genomen
als interneringskamp voor NSB'ers en SS'ers. Daarna werd het een trainingskamp
voor soldaten die naar Nederlands-Indië werden gezonden. Indië ging verloren en
werd Indonesië. De meer dan 12 duizend Molukse ex-KNIL'ers die aan Nederlandse
zijde hadden gevochten, moesten in 1951 met hun familieleden worden opgevangen
in Nederland, waar woningnood heerste. Zij werden gehuisvest in drie door de
Duitsers gestichte kampen: Westerbork, Amersfoort en Vught - wrang genoeg alle
drie goed per trein bereikbaar.

Er was kortom, zegt Mulder, in de naoorlogse jaren geen collectieve
belangstelling voor de dramatische geschiedenissen die zich in de kampen hadden
voltrokken. Aanpakken, niet terugkijken maar vooruit, dat waren de
sleutelwoorden in het naoorlogse Nederland. En dus kregen de kampen een
praktische bestemming. Tot 1971 bleven de Molukkers wonen in de barakken van
Westerbork. Toen werden die gesloopt en de panelen door boeren vertimmerd tot
stal of opslag.

Intussen was de manier waarop Nederland terugkeek op 1940-1945 aan het
veranderen. 'Voor een breed publiek in de jaren veertig, vijftig was de Tweede
Wereldoorlog het verhaal van bezetting, onderdrukking en het verzet', zegt
Mulder. 'Onder invloed van het Eichmannproces in 1961 drongen de omvang en de
verschrikkingen van de Holocaust ten volle door. Het proces was in alle landen
een kantelmoment voor het bewustzijn over het lot van de Joden.' Ook dat werd
zichtbaar in de interesse voor Westerbork. Pas in 1964 verscheen het eerste boek
over het kamp, In Depot van ooggetuige Philip Mechanicus. 'Uitgegeven door Rob
van Gennep en Johan Polak. Voordat zij het aandurfden, was er geen uitgever voor
te vinden', zegt Mulder.

Anno 2014 mag het onbegrijpelijk lijken dat barakken zijn gesloopt en niet als
erfgoed zijn gekoesterd. Maar destijds stond zelfs de Joodse gemeenschap niet
vooraan om te pleiten voor het bewaren van het authentieke kamp. 'De
opperrabbijn vroeg zich eind jaren vijftig openlijk af waar een monument voor
nodig is, terwijl de geschiedenis de Joden nog dagelijks bezighoudt', zegt
Mulder. 'Zo werd dat vrij algemeen gevoeld.'

Het zou tot 1970 duren totdat koningin Juliana en prins Bernhard net buiten de
kampgrenzen het monument naar ontwerp van kampoverlevende Ralph Prins onthulden;
een plechtigheid met vlagvertoon in oranje en rood-wit-blauw. Pas in 1983 werd
het herinneringscentrum geopend - en verschoof de aandacht van het drama dat een
bevolkingsgroep was overkomen naar individuele lotgevallen.

Op het kampterrein wordt het verleden met minimale bouwsels - taluds,
nepprikkeldraad, betonmuurtjes - gesymboliseerd. Ouderen hebben voldoende aan
symbolen, weidsheid, stilte om te gedenken, maar Westerbork ontkomt er volgens
Mulder niet aan in de strijd om de jonge generaties aansprekende reconstructies
te maken. 'Uit veel onderzoeken blijkt dat jongeren wat ze hier zien en wat er
hier is gebeurd niet kunnen bevatten. Om hun voorstellingsvermogen te helpen,
willen we ze 'geheugenprotheses' bieden.'

Het herplaatsen op het kamp van panelen van oorspronkelijk barakken die in 2009
bij een boer in het Gelderse Zelhem zijn teruggevonden, is zo'n prothese. Net
als het plan om nabij het herinneringscentrum een wagon te plaatsen, het model
waarin de Joden naar Auschwitz werden gedeporteerd. Draait het centrum de
bezoekers dan geen rad voor ogen? Nooit is te bewijzen dat de tentoon te stellen
wagon (waarvoor Mulder speurt in Macedonië, Polen en Duitsland) daadwerkelijk
tussen Westerbork en de vernietigingskampen heeft gereden. 'Vóór alles geldt bij
reconstructies, dat je volstrekt duidelijk moet zijn in de
informatieverstrekking. Maar ik geef toe: het blijft zoeken. Er is niet één
juiste manier van gedenken. We bedenken iets en bekijken de reacties. Soms kan
het nodig zijn onszelf te corrigeren.'

2Spoorwegmuseum Utrecht

De tendens in Westerbork - van gedenken bij een symbolisch kunstwerk naar
concretisering van het verleden door het vertellen van persoonlijke verhalen en
het tonen van voorwerpen met geschiedenis - is ook te bespeuren in het
Spoorwegmuseum in Utrecht. Achteraf, ver van de pronktreinstellen van tsaren en
koningen en imposante locomotieven, staat sinds 2013 het model wagon waarnaar
Westerbork nog zoekt. Beladen Treinen, noemt het museum de opstelling. Een kaal
interieur, waar stemmen uit boxen getuigenissen voorlezen van gedeporteerden. Ik
probeer me voor te stellen hoe in deze krappe ruimte vijftig mensen of meer
werden gestouwd, voorzien van niet meer dan één emmer water en één emmer voor
ieders behoeften. Dagenlang onderweg.

Het museum is gevestigd in het voormalige Maliebaanstation, vanwaar 1.200
Utrechtse Joden zijn weggevoerd. Volgens historicus Jos Zijlstra,
verantwoordelijk voor het project Beladen Treinen, vormde de vernieuwing van het
museum in 2005 het logische moment eindelijk aandacht te besteden aan de
onverkwikkelijke rol die de Nederlandse Spoorwegen hebben gespeeld bij de
deportaties. 'Heel lang is de kwestie als een hete aardappel weggeschoven', zegt
Zijlstra. 'Er was wel aandacht voor de Spoorwegstaking. Maar we beseften dat ook
het andere verhaal verteld moest worden.'

Een digitaal paneel naast de wagon, die in Roemenië is aangetroffen en tot de
vondst in gebruik was als schaftkeet, informeert over NS in oorlogstijd. Over de
machinisten die de locomotieven tot aan de Duitse grens bestuurden. Over de
facturen die NS voor de transporten indienden bij de SS.

Zijlstra: 'We kunnen nu ook misverstanden wegnemen, zoals de vaak gehoorde
veronderstelling dat Joden in veewagons werden vervoerd. Het waren
goederenwagons.' De perceptie dat relatief veel meer Joden uit Nederland zijn
gedeporteerd en vermoord dan in andere landen, behoeft ook nuancering. Dit zou
komen omdat Nederlanders bij razzia's wegkeken en ambtenaren zich bij de
opsporing van Joodse burgers meegaand ten aanzien van de bezetter opstelden.
Zijlstra: 'Dat heeft allemaal een rol gespeeld, maar er waren meer factoren.
Banale logistieke redenen, zoals het feit dat in het voorjaar van 1943
deportatie van Griekse en Hongaarse Joden naar Auschwitz op gang kwam en het
door oorlogstransporten toch al zwaar belaste spoorwegennet de drukte rond het
kamp niet aankon.' Negentien treinen uit Westerbork weken daarom uit naar
Sobibor. Zijlstra: 'In Auschwitz hadden gedeporteerden de kans te worden
tewerkgesteld en te overleven. Sobibor was puur een vernietigingskamp, daar is
bijna niemand uit teruggekomen.'

NIOD-historicus Somers is in zijn boek kritisch over de Beladen Treinen. Hij
ziet de afzijdige locatie op het museumterrein als een strategie om te voorkomen
dat het publiek dat voor een gezellig dagje uit komt, voor het hoofd wordt
gestoten. En hij vindt dat de wagon die symbool staat voor de deportatietreinen
er losraakt van de historische context: 'De creatie roept daardoor eerder
afstand op dan dat het verhaal dichterbij wordt gehaald.' Zijlstra benadrukt dat
er een historische reden is dat de wagon afzijdig staat: 'Het sluit aan bij de
stiekeme manier, onttrokken aan publieke aandacht, waarop de Joden uit Utrecht
zijn weggevoerd.'

De strenge woorden van Somers ten spijt: wie zich enigszins wil verplaatsen in
de reisomstandigheden, herinnert zich na bezoek aan Beladen Treinen goed de
claustrofobie die passagiers moet zijn besprongen - het is een beklemmende
ervaring die, ook na andere experiences op andere plekken, beklijft.

3Oorlogsmuseum Overloon

Het museum, het oudste oorlogsmuseum (1946), is gevestigd waar in 1944 de
grootste tankslag in Nederland plaatsvond. Buiten, op het nu beboste Limburgse
slagveld, kun je ronddwalen tussen de bunkers. Bij de ingang staan zwaarmoedig
stemmende oorlogsmonumenten en enigszins pathetische treursculpturen. Binnen, in
hangars, zijn tanks, landingsvoertuigen, wapens, vliegtuigen en andere
strijdbenodigdheden opgesteld - tot en met de pakjes sigaretten en condooms die
de geallieerden in hun ransel hadden. Dat vermoed ik althans, want er is geen
verklarend bordje in de vitrine waar de condooms in zilverpapierverpakking
preuts boven ooghoogte van nieuwsgierige kinderen liggen.

Het museum heeft een overdaad aan militaire spullen. De verzamelwoede beperkt
zich niet tot de Tweede Wereldoorlog, maar omvat tevens voertuigen en tanks uit
de Koude Oorlog (Vietnam) en bij naoorlogse vredesmissies ingezet materieel.
Directeur Erik van den Dungen erkent dat de collectie op sommige punten is
uitgedijd, 'We zoeken daar een alternatieve bestemming voor, maar zolang die er
niet is, moeten we het binnen bewaren, in de openlucht gaat het snel achteruit.'
De exposities beperken tot thema's van de Tweede Wereldoorlog alleen, wil
Overloon niet. 'Het is, gezien de tankslag in 1944 thematisch logisch dat we
onze collectie tanks, van de eerste uit 1917 tot die uit 1989, behouden', zegt
Van den Dungen.

Topattractie van het museum is de Blockbuster Experience, een kermisachtige
beleving in de nagebouwde romp van een bommenwerper. Je hoort motoren gieren en
het staccato van afweergeschut, het siddert en trilt als in de buik van een
ondier. Een monitor op de bodem toont per video wat de militairen zien als ze
door het valluik naar de aarde kijken. Geweld, vuur, explosies, verwoesting.
Indrukwekkend voor de duur van de imitatievlucht, vergelijkbaar met de betere
rampenfilm in de bioscoop. Het hart klopt sneller, maar je vergeet niet dat je,
in tegenstelling tot de soldaten, veilig bent.

Somers signaleert in zijn boek bij experiences als Blockbuster een wankel
evenwicht tussen educatie en sensatie, een zorg die Van den Dungen deelt. 'Toch
ontkomen we er niet aan. We zijn een museum zonder subsidie en dus moeten we ons
aanbod afstemmen op de wensen van het publiek. Als ik geen hond het bedrijf in
krijg, kan ik ook niemand iets vertellen. Alleen als er publiek is, kun je
educatie aanbieden. Met teksten op panelen alleen krijg je de mensen niet
binnen.' Overloon stelt het zonder rijkssubsidie, met niet een historicus maar
een bedrijfseconoom die directeur is. 'Inderdaad, dat is veelzeggend', beaamt
Van den Dungen. Per jaar trekt zijn museum rond de 100 duizend bezoekers.

4Airborne Museum Hartenstein, Oosterbeek

In de villa die tijdens de Slag om Arnhem in 1944 het hoofdkwartier was van de
Britten, waart bovengronds de geest van prins Bernhard en zijn hooggeplaatste
strijdmakkers van weleer rond. Beetje oubollig wordt hier met insignes,
uniformen, grote zwart-witfoto's, documenten, een computerspelletje uit 1993 en
op videofilm vastgelegde ooggetuigenverslagen het verhaal verteld van de zo
dramatisch verlopen strijd.

Ademt het bovengronds de sfeer van cheerio! en old chap, in de kelders zindert
het. Daar is de Airborne experience, die de bezoeker meeneemt op het slagveld.
Er zijn levensgrote beelden van rennende soldaten, er klinken schoten, er liggen
doden en een oldtimer-karkas, gehavende gevels lichten op bij explosies -
Armageddon. Toch wreekt zich hier, net als in Overloon, het 'bijna' in de
bijna-echt-ervaring. Hoe realistisch de helletocht ook lijkt, de ervaring is
vervreemdend door je besef van onkwetsbaarheid voor de rondvliegende kogels.
Neemt niet weg dat ruim 80 duizend geïnteresseerden elk jaar villa Hartenstein
aandoen. Veel jongeren, tijdens mijn bezoek.

5Fries Verzetsmuseum, Leeuwarden

Prachtig voorbeeld van een herdenkingsmuseum dat de oorlog belicht vanuit
regionaal perspectief. Het museum heeft onderdak in de nieuwbouw van het Fries
Museum in het hart van Leeuwarden. Hier staan verhalen van en over Friezen -
gewone burgers, verzetslieden, NSB'ers - en ogenschijnlijk onschuldige
voorwerpen model voor wat de oorlog op kleine schaal betekende. Een presentatie
van filmpjes, foto's en geluid glijdt als een waterval in slowmotion over de
muur van een verduisterde ruimte. Ernaast zijn voorwerpen uitgestald. Een zadel
van een soldaat uit de Duitse cavaleriedivisie die in 1940 Friesland te paard
bezette. Een jurk gemaakt van uit de hemel neergedaalde parachutestof. Een
(duplicaat van een) waterkist, bekleed met zink, met een deksel erop. De
Duitsers vulden de kist met water, propten er een arrestant in, duwden het
deksel dicht en gingen erop zitten tot het slachtoffer bijna was verdronken en
tot bekennen bereid; primitieve versie van water boarding. Een onooglijk
voorwerpje ligt er vlakbij: een stempeltje uit gemeentehuis Sneek met de letter
J. Afgedrukt in het paspoort was dat een doodvonnis op krediet.

6Nationaal Monument Kamp Vught

Bijna in de schaduw van de gevangenismuren rond de Extra Beveiligde Inrichting
in Vught bevinden zich het herinneringscentrum met ontvangstruimte en
exposities, en de reconstructie van een klein gedeelte van het concentratiekamp
dat de nazi's gebruikten als strafkamp voor verzetslieden, politieke
gevangenenen, helpers van ondergedoken Joden, zwarthandelaren. Met een derde
klas vwo uit Helmond loop ik achter Arie Wolfert aan, gepensioneerd docent
geschiedenis, die hier rondleidingen verzorgt en de historie van het kamp
nuchter vertelt.

We lopen langs een gracht, prikkeldraad en duplicaten van wachttorens naar de
ruimte waar de gevangenen op elkaar gepakt verbleven en zich rond één kachel
warmden. Vervolgens naar de barak waar ze sliepen op stapelbedden driehoog, van
grof hout, met een stromatras. 'De plekken bovenin waren gewild. Weet je
waarom?', vraagt Wolfert. 'Er waren vaak zieken die last hadden van diarree. Je
kunt je wel voorstellen wat er gebeurde als je onder zo'n zieke lag.' Tegen de
tijd dat je bent vergeten dat deze ruimtes nagebouwd zijn, komen we aan in het
crematorium, het enige authentieke, zij het gerestaureerde gebouw. Klein
zaaltje, een oven, een lage kar waarop de doden naar het vuur werden vervoerd.

Wolfert vertelt over de willekeur: 'Je wist nooit wat er met je ging gebeuren.'
Over gevangenen die anderen moesten slaan als hun bed niet netjes was opgemaakt.
'Ze kregen zelf klappen als ze volgens de kampleiding niet hard genoeg sloegen.'
Over zware dwangarbeid. 'Jullie vullen misschien vakken bij de Jumbo om een
centje te verdienen. Hier werd aan gevangenen verdiend. Ze werden gebruikt.' Met
een jongen loop ik achter in het groepje: van de asputten waar de resten van de
doden worden bewaard, naar het monument voor in Vught en elders omgekomen Joodse
gevangenen. Hoe vind je het hier, vraag ik. 'Vet.' Ik knik, ik snap wat hij
bedoelt. 'Indrukwekkend', voegt hij zekerheidshalve toe.

7Hollandsche Schouwburg, Amsterdam

Er komt een moment waarop alle verhalen over deportatie, geweld, bommen,
verraad, de pesterijtjes tegen Joden, Roma en Sinti en de industriële misdaden
je te veel worden. De monumenten waarmee de oorlog tot in de jaren zeventig
vooral werd herdacht hebben iets overzichtelijks, in hun eenvoudige abstractie,
in de vaste rituelen die er jaarlijks worden uitgevoerd. Maar die experiences en
getuigenissen die me bleven overspoelen, de horror en de tragedies gingen me in
mijn slaap achtervolgen.

In het Verzetsmuseum Amsterdam, tegenover Artis, waar de bomen bloesemen, merk
ik dat de verhalen langs me heen glijden. En dat ik het, ondanks aanraden van
Erik Somers, niet meer kan opbrengen ook nog Verzetsmuseum Junior - voor de
jonge jeugd - aan te doen. Zoals in alle musea en herdenkingscentra word ik er
omzwermd door jongeren die, niet omdat het moest maar uit oprechte interesse,
vragenlijsten invulden voor toekomstige werkstukken. Voor mij even geen vragen
meer.

Ik besluit mijn rondgang in de Hollandsche Schouwburg, de plek waar de Joden uit
Amsterdam en omgeving werden samengebracht alvorens naar Westerbork te worden
gedeporteerd. Bij de entree is een herdenkingsruimte met een eeuwige vlam. Boven
is een kleine expositieruimte over de omstandigheden waarin de Joden hun lot
afwachtten - angstig of onwetend, maar ook met humor. Aan de muren portretten
van mensen wier lot te raden valt, maar over wie nauwelijks uitleg wordt
verschaft.

In de informatievoorziening is de Hollandsche Schouwburg wat ouderwets, want
evenmin vind ik iets over de schouwburgzaal zelf - of over het ontbreken ervan.
Er is een binnenplaats achter de voorbouw met een herdenkingsnaald en hier en
daar een stuk muur van de verdwenen zaal. Niet afgebroken door de nazi's of per
ongeluk afgebrand, maar pas ruim na de oorlog doelbewust gesloopt, lees ik op
Wikipedia. Nog een voorbeeld van veranderende inzichten - ook hier is
geschiedenis definitief weggevaagd.

Neemt niet weg dat je op de binnenplaats kalm voor je uit kunt staren en dat de
talrijke verhalen er kunnen versmelten tot een collectieve geschiedenis die met
aloude symbolen - een vlam, een naald - wordt geëerd. Om de herinnering aan de
oorlog levend te houden, mogen authenticiteit en persoonlijke verhalen
onontbeerlijk zijn - om ze te kunnen verdragen is enige abstrahering dat ook.

In De oorlog in het museum, herinnering en verbeelding (WBooks, 34,50 euro)
analyseert NIOD-historicus Erik Somers helder de geschiedenis van de
musealisering van de Tweede Wereldoorlog.

Somers constateert op grond van de cijfers van tien representatieve oorlogsmusea
dat daar de bezoekersaantallen tussen 1996 en 2009 met 76 procent zijn gestegen.
Andere historische musea ontvingen in dezelfde periode slechts 4,4 procent meer
bezoekers. Bij de indicatieve, niet representatieve rondgang van V langs acht
musea bleek dat het publiek gemiddeld jong, geïnteresseerd en vaak in
schoolverband op bezoek komt.

Zo ontvangt Westerbork jaarlijks 27 duizend scholieren. Het verzetsmuseum
Amsterdam ontving in 2012 15.388 scholieren voor een georganiseerde ontvangst.

2 Spoorwegmuseum Utrecht.Foto Anna van Kooij

1 Kamp Westerbork, de woning van Gemmeker. Foto Arno Haijtema

3 Oorlogsmuseum Overloon.

Lees verder op pagina V4

3 Oorlogsmuseum Overloon. Artikelen uit de Tweede Wereldoorlog in een
vitrine.Foto's Arno Haijtema

Vervolg van pagina V3

7 Hollandse Schouwburg, Amsterdam. De binnenplaats.

5 Fries Verzetsmuseum, Leeuwarden. Replica van het martelwerktuig de waterkist.

In de jaren tachtig legde de Anne Frank Stichting bij de veronderstelde
herleving van fascistische tendensen (zoals de opkomst van Hans Janmaats
extreem-rechtse Centrum Democraten) verband met de opkomst van de NSB in de
jaren dertig. Er kwam veel kritiek op de wijze waarop de stichting zocht naar
verbanden tussen heden en verleden. VVD-politicus Ad Ploeg verweet de stichting
eenzijdige aandacht voor extreem-rechts, terwijl er voor het communisme in de
Sovjet-Unie te weinig aandacht zou zijn. Ploeg waarschuwde dat de Anne Frank
Stichting 'een crypto-communistische organisatie' dreigde te worden. Dat was het
begin van een rel. (Bron: De oorlog in het museum.)

4 Airborne museum Hartenstein, Oosterbeek. Imitatieslagveld van de Slag bij
Arnhem.

7 Verzetsmuseum, Amsterdam.

3 Nationaal monument Kamp Vught. Reconstructie van de barakken.

LOAD-DATE: 7 April 2014

LANGUAGE: DUTCH; NEDERLANDS

GRAPHIC:  Oorlogsmuseum Overloon.
Marcel van den Bergh
 Kamp Westerbork, de woning van Gemmeker. Foto Arno Haijtema
Arno Haijtema
 Spoorwegmuseum Utrecht.
Anna van Kooij
Arno Haijtema
 Oorlogsmuseum Overloon. Artikelen uit de Tweede Wereldoorlog in een vitrine.
Arno Haijtema
 Airborne museum Hartenstein, Oosterbeek. Imitatieslagveld van de Slag bij
Arnhem.
Arno Haijtema
 Verzetsmuseum, Amsterdam.
Arno Haijtema
 Hollandse Schouwburg, Amsterdam. De binnenplaats.
Arno Haijtema
 Nationaal monument Kamp Vught. Reconstructie van de barakken.
Arno Haijtema
 Fries Verzetsmuseum, Leeuwarden. Replica van het martelwerktuig de waterkist.
Arno Haijtema

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              129 of 180 DOCUMENTS



                                 de Volkskrant

                              8 april 2014 dinsdag

Gedoodverfde premier heeft twee gezichten

BYLINE: STERRE LINDHOUT

SECTION: Ten Eerste; Blz. 9

LENGTH: 781 woorden


Het premierschap kan de 63-jarige oppositieleider Narendra Modi bijna niet meer
ontgaan. Van zijn belangrijkste rivaal, de kleinzoon van de vermoorde premier
Indira Gandhi, heeft hij weinig te duchten.


Narendra Modi BJP

Bij het ingaan van de verkiezingsmaand is hij de meest geliefde en de meest
gehate politicus van zijn land. Bovenal is de 63-jarige Narendra Modi de meest
succesvolle. De stijlvol bebaarde en geklede lijsttrekker van de Bharatiya
Janata Partij (BJP) pleit voor een modern India, voor economische vooruitgang en
meer sociale gelijkheid.



Zijn grootste campagnetroef is zijn bescheiden komaf. Het verhaal wil dat de
vader van Modi een theehuis had in Ahmedabad, de hoofdstad van Gujarat. Narendra
en zijn broers zouden dagelijks met ketels hete thee op het treinstation hebben
staan leuren. Dat Modi terechtkwam waar hij nu is, komt voort uit ambitie, niet
door afkomst.

Als minister-president van de deelstaat Gujarat bracht hij een klein economisch
wonder tot stand. Een kandidaat om door een ringetje te halen, op het eerste
gezicht. Zo lijken de meeste kiezers er ook over te denken.

Maar de grote Indiase moslimminderheid vreest naderend onheil. Daar hebben ze
alle reden toe. De naam Modi is onlosmakelijk verbonden met de moslimslachting
die in 2002 plaatsvond in Ahmedabat, de hoofdstad van Gujarat. Modi is al vanaf
jonge leeftijd lid van de Rashtriya Swayamsevak Sangh (RSS), een organisatie die
door hemzelf als Hindoe-nationalistische culturele organisatie wordt omschreven,
maar door critici vaak als paramilitair en vooral anti-moslim.

De RSS begon in 1925 als jeugdbeweging, opgericht door de Keshaw Hedgewar,
hindoeïstisch strijder voor een onafhankelijk Hindoeïstisch India. Hij liet
groepen jongens buiten zware lichamelijke oefeningen doen en bracht hen
ondertussen opofferingsgezindheid en liefde voor het vaderland, het leger en het
hindoeïsme bij. De moordenaar van Mahatma Gandhi was ook RSS-lid.

Modi weigert normaliter over dit verleden te praten. Hij heeft er nooit openlijk
afstand van genomen. In een zeldzaam moment van openhartigheid zei Modi vorig
jaar dat hij geweld tegen moslims betreurt, zoals hij ook een overreden puppy
zou betreuren. Om daaraan toe te voegen dat voor hindoes al wat leeft belangrijk
is. Onheilspellende, vonden Indiase moslims.

Zo belichaamt Modi de twee gezichten van India: het oude sektarische en het
nieuwe pragmatische. De onbeantwoorde vraag is aan welk van die twee India's hij
straks kleur bekent, mocht hij inderdaad premier worden.

Rahul Gandhi Congrespartij

De onwillige prins. Zo omschrijven zijn critici Rahul Gandhi graag. Er bestaan
handigere bijnamen voor een premierkandidaat van de nu nog grootste partij in 's
werelds grootste democratie. En dan stevent hij ook nog af op een historisch
verlies. Alles lijkt de 43-jarige lijsttrekker van de Congrespartij tegen te
zitten. Behalve zijn afkomst.

Jawaharial Nehru, Rahul Gandhi's overgrootvader, was de eerste premier van het
onafhankelijke India. Zijn oma, Indira Gandhi, was de beroemdste en langst
regerende premier van het land. Ze werd in 1984 vermoord door haar eigen
lijfwachten. Een vergelijkbaar lot was haar zoon en opvolger Rajiv Gandhi
beschoren. De vader van Rahul kwam om het leven door een aanslag tijdens zijn
verkiezingstournee in 1991.

De Congrespartij, die officieel onder leiding staat van Gandhi's Italiaanse
moeder Sonia, presenteert Rahul Gandhi als jeugdige leider die de economie zal
moderniseren. Maar Gandhi geldt niet als een bevlogen en ambitieus politicus,
eerder als een intelligent en lethargisch rijkeluiskind met een zwak voor de
sport cricket.

Arvind Kejriwal AAP

Ze kwamen uit het niets en haalden het politieke bestel van de Indiase hoofdstad
Delhi overhoop: de 44-jarige Arvind Kejriwal (44) en zijn Aam Aadmi Partij
(AAP), 'de partij van de Gewone Man', opgericht om India te vrijwaren van
corruptie.

Met diezelfde agenda (minder corruptie en meer politieke transparantie) neemt
hij nu deel aan de landelijke campagne. Dat Kejriwal jarenlang
belastinginspecteur was maakt zijn verhaal geloofwaardig. Ook zijn winst van de
Ramon Magsaysay-prijs - wel omschreven als Aziatische Nobelprijs - voor zijn
anti-corruptieinitiatieven in 2006, draagt bij aan zijn betrouwbare imago.
Kejriwal studeerde voor ingenieur aan het Indian Institute of Technology (ITT).
Van alle kandidaten lijkt hij het meeste plezier te beleven aan campagnevoeren.
Hij leerde dat vak bij de groep India Anti Corruptie, onder leiding van de
politicus Anna Hazare, die met een hongerstaking de regering dwong
anticorruptiewetten aan te nemen. Hazare's vurige speeches waren van zijn hand.
Na dit succes besloot Kejriwal voor zichzelf te beginnen.

LOAD-DATE: 7 April 2014

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              130 of 180 DOCUMENTS



                                 de Volkskrant

                             5 april 2014 zaterdag

woonkeuze

BYLINE: JEROEN JUNTE

SECTION: Magazine Mode en Lifestyle; Blz. 8

LENGTH: 225 woorden


Ongeveer honderd jaar geleden was Wenen het middelpunt van de designwereld. Dat
was vooral te danken aan de Wiener Werkstätte, een vooruitstrevend
ontwerpplatform waaraan namen waren verbonden als architect Adolf Loos,
kunstenaar Gustav Klimt en ontwerper Josef Hoffmann.



Met handgemaakte producten wilden de leden kunst bereikbaar maken voor de gewone
man. Wat natuurlijk faliekant mislukte: de objecten werden een speeltje voor de
elite. In 1932 stopte de Werkstätte.

Een producent die ook honderd jaar geleden al veel ontwerpen van de Werkstätte
in de collectie had, is de Weense glasproducent Lobmeyer. Het merk brengt de
Serie B, een serie glazen met een karaf van Josef Hoffmann, opnieuw op de markt.
Het glaswerk is beschilderd met het voor de Werkstätte kenmerkende zwarte
streeppatroon. Ook het productieproces is nagenoeg onveranderd. De sobere glazen
worden gezandstraald, zodat het glas een mat grijs oppervlak krijgt. Het
streepmotief wordt met de hand op het glas geschilderd, waarna het glas wordt
verhit, zodat de zwarte verf in het glas smelt en niet kan afbladderen. Het
ontwerp is al een eeuw oud en toch oogt Serie B nog fris. De collectie bestaat
uit een karaf, een waterbeker, een wijnglas, een champagneflute en een
likeurglas.

Het glaswerk van Lobmeyer is alleen verkrijgbaar bij M-E-K, Hartenstraat 11,
Amsterdam. http://m-e-k.nl

LOAD-DATE: 4 April 2014

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: de Volkskrant Magazine


                    Copyright 2014 De Persgroep Nederland BV
                              All Rights Reserved

                              131 of 180 DOCUMENTS



                                 de Volkskrant

                             5 april 2014 zaterdag

Deurneduiders

BYLINE: MELLE RUNDERKAMP; SIMON HENDRIKSEN

SECTION: Vonk; Blz. 15

LENGTH: 559 woorden


De Betrouwbare Mannetjes


'Als je er niet mee begint, dan gebeurt het ook niet.' Onze favoriete
staatssecretaris van Justitie had weinig medelijden met de te betreuren
overvallers. Verder wilde Fred Teeven er niks over zeggen. Hij vond het
verstandiger als bewindslieden terughoudend zijn. Bovendien, hij was eerder heel
duidelijk geweest over hoe hij over dit soort zaken denkt en hij ging dat
natuurlijk niet terugnemen, maar hij hoefde het nou ook niet 'nog veertien keer'
te herhalen. Arme Fred. Daar ging-ie alweer. Met zijn verstand. En zijn
terughoudendheid. Niet dat hij zich hoefde te schamen. Hij was zeker niet de
enige die moeite had zijn mond te houden.



De noodlottige afloop van de roofoverval in Deurne had nou eenmaal alles in zich
om een mediaspektakel van heb-ik-jou-daar te worden. Vuurwapens, eigenrichting,
hardwerkende Nederlanders, slachtoffers die daders werden en andersom. En o ja,
Marokkanen. Het 'we weten eigenlijk nog maar heel weinig' bleek in ieder geval
geen reden voor terughoudendheid. Als je nog maanden op zo'n rechtszaak moet
wachten, is de spanning er wel weer zo'n beetje van af. Bovendien: die
hoofdofficier van justitie is toch ook al op de zaken vooruitgelopen? Daarom. De
mensen willen Deurne, de mensen krijgen Deurne. Dus togen de NOS-zendwagens in
file naar Brabant om het journaal te openen, mocht Twittertovenaar Rachid Finge
live de ophef op de sociale media verslaan en was de vleesgeworden
we-weten-eigenlijk-nog-maar-heel-weinig Pauline Broekema vast langsgegaan bij
een andere juwelier die een mistmachine had aangeschaft. Vertel eens, Gerrit
Hiemstra, krijgen wij morgen ook mist?

De oproep dat het hier niet het Wilde Westen mag worden klonk dan hier en daar,
de Betrouwbare Mannetjes laafden zich alvast vol overgave aan de grote
meningenbonanza. Columns, hoofdredactionele commentaren, opiniepagina's vol. En
voor de broodnodige lekenmening kregen we Peter R. de Vries Spelersmakelaar,
Prem, Kamerleden, reacties op Prem, oud-overvallers, oud-juweliers en weduwes.
Er bleek zelfs een Burgercomité tegen Onrecht dat het dan weer tegen de Bond van
Wetsovertreders mocht opnemen. Genieten. De slopende, vijfdaagse
open-sollicitatieprocedure van de strafpleitende elite en Richard Korver, die
zijn Erland-Galjaardsjaaltje had ingeruild voor een lederen jackie, werd
uiteindelijk gewonnen door Plasman en Ficq (van harte, Peter en Benedicte!
Volgende keer beter Gerard, Gerard, Richard en Theo!).

Maar toen we van alle opwinding waren bekomen, zagen we pas wie zich hier de
echte slachtoffers waanden: de nieuwsmedia, lijdend onder hun eigen publiek. Ze
hadden het heus niet gewild, maar ze moesten wel. Noodweer. Want het leeft
enorm. Ja, de mensen hè? Die willen nou eenmaal Deurneduiders. Dat het leefde
omdat ze zelf al een week hartmassage gaven, was hun blijkbaar ontgaan. Alsof de
ophef zichzelf had gecreëerd en ze niet de keus hadden gehad die een wijs man
ons allen al had voorgehouden: 'Als je er niet mee begint, dan gebeurt het ook
niet.'

Voor de volgende week adviseren wij u de volgende mening.

Oké. Dan ga ik wel weer roken.

Veel plezier van uw nieuwe mening!

@Betmannetjes
Melle Runderkamp en Simon Hendriksen leveren wekelijks een handzame mening waar
u gerust mee kunt aankomen bij voetbalvereniging, koffieautomaat of
schoonouders.

De mensen willen Deurne, de mensen krijgen Deurne

LOAD-DATE: 4 April 2014

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              132 of 180 DOCUMENTS



                                 de Volkskrant

                              4 april 2014 vrijdag

Oliesjeiks lonken naar London

BYLINE: VAN ONZE VERSLAGGEVER TJERK GUALTHÉRIE VAN WEEZEL

SECTION: Ten Eerste; Blz. 3

LENGTH: 787 woorden


Zelfs een kort geding baatte donderdag niet: ook het toppaard London van het
failliete Eurocommerce wordt geveild. Rijken uit alle delen van de wereld kwamen
naar de bezichtiging.

'En daar is dan het paard waar zoveel over te doen is, dames en heren, olympisch
springpaard London.' Terwijl de spreekstalmeester de aankondiging doet, staat de
roodbruine hengst rustig te wachten. 'Hij wordt aangeboden inclusief ongeveer
170 rietjes diepvriessperma, van onbekende datum en kwaliteit. Het openingsbod
staat op 4 miljoen euro.'



Net als de ruim dertig andere paarden van de failliete springstal Eurocommerce
gaat London aankomende maandag digitaal onder de hamer. Op de stoeterij in
Lochem biedt Veilingbedrijf BVA Auctions geïnteresseerden donderdag en vrijdag
de mogelijkheid de dieren te bezichtigen. Op een grote tribune aan de rand van
de bak volgen grijze paardenkenners de paardenparade met het veilingboekje in de
hand.

'Ik kom uit nieuwgierigheid, voor de gewone man zijn deze paarden niet te
betalen', zegt Jo Thijssen, terwijl hij de vlam steekt in zijn sjekkie. Zelf
houdt hij twee pony's, vandaar zijn interesse. De toppaarden gaan waarschijnlijk
allemaal naar oliesjeiks, vreest Thijssen. Net als zoveel andere goede
Nederlandse toppaarden eerder. 'Zonde, maar ja, wat doe je eraan?'

Boven aan de lijst van potentiële nieuwe eigenaren staan de Qatarezen. Net als
Saoedi-Arabië en de Verenigde Arabische Emiraten heeft Qatar een lange
geschiedenis van trotse ruiters en beschikt het nu ook de oliedollars om de
beste dieren ter wereld aan te schaffen. De paardensportbond in Qatar hoopt met
buitenlandse miljoenenpaarden succes bij de Olympische Spelen in Rio te kopen.

Een kleine 20 kilometer van de stoeterij in Lochem deed de familie Visser bij de
Zutphense kortgedingrechter donderdagochtend nog een laatste poging de veiling
van London te voorkomen. Vastgoedmagnaat Ger Visser senior is de man die
springstal Eurocommerce afgelopen decennia heeft opgebouwd. Maar twee jaar
geleden ging zijn florerende handel in kantoren over de kop, met honderden
miljoenen euro's aan schulden. Zelf wordt hij verdacht van valsheid in
geschrifte.

Visser probeerde de stal te redden door hem kort voor het faillissement aan zijn
zoon, Ger Visser junior, over te doen. Maar die constructie werd vorige maand
door de rechter teruggedraaid. Schuldeiser Rabobank besloot toen de hele boedel
zo snel mogelijk te veilen.

Voor de rechter poogde Vissers advocaat aan te tonen dat London wel degelijk
veel eerder was verkocht. Zolang er 'zoveel onduidelijkheid is over de eigendom'
is het volgens de advocaat onverantwoord 'om zo'n topatleet naar het buitenland
te laten vertrekken'.

Na herhaaldelijk aandringen van de advocaat staat de rechter toe een filmpje van
het paard te tonen. Schijnbaar moeiteloos zweeft London over de oxers. In het
eindshot houdt Gerco Schröder na een foutloos parcours euforisch zijn cap in de
lucht: zilver.

Het mag allemaal niet baten. De advocaat van de Rabobank maakt juridisch gehakt
van het verweer. Om drie uur komt het definitieve telefoontje: London mag
verkocht worden.

En dus zit Gerco Schröder donderdagmiddag naast Mohammed el Hatia op de tribune
waar hij uitleg geeft over alle dieren die hij zo goed kent. El Hatia
vertegenwoordigt het militaire team van Qatar. 'Wij zijn zeker geïnteresseerd in
London', zegt hij lachend waarna hij door Schöder wordt rondgeleid over de
hoeve.

Schröder hoeft dat niet te doen, zegt hij. 'Maar net als de grooms, de
verzorgers, wil ik dat de paarden straks allemaal een goede eigenaar krijgen.'
Het was zijn broer die London in 2007 spotte op een hengstenkeuring. 'Hij sprong
goed, maar moest duidelijk nog geschoold worden', herinnert Schröder zich. Voor
250 duizend euro kocht Visser het paard. London beschikt over het juiste
karakter, merkte Schröder toen hij London ging trainen. 'Hij voelt wat
belangrijke momenten zijn, dan klapt hij niet dicht maar kan hij juist iets
meer.' Dat maakt hem ook een gewilde dekhengst. Zijn sperma doet 2 tot 3 duizend
euro per rietje. Wat London zelf waard is, zal maandag blijken.

In de paardenwereld wordt gehoopt op een wonder. De Oostenrijkse wapenfabrikant
en miljardair Gaston Glock zou geïnteresseerd zijn. De Nederlandse
dressuurruiter Edward Gal (olympisch goud in 2008) is daar al in dienst. Als
Glock London koopt, zal hij Schröder erbij nemen, is de verwachting. Even gaat
er een mondhoek van Schröder omhoog. 'Tot maandag blijf je toch een beetje hoop
houden dat het goed komt.'

Zo niet, dan gaat Gerco Schröder zijn eigen paarden rijden. Samen met zijn
broers runt hij een bescheiden stoeterij. 'Met ook wel een paar getalenteerde
paarden. Maar een London is niet makkelijk vervangbaar, dat is simpel zat.'

LOAD-DATE: 3 April 2014

LANGUAGE: DUTCH; NEDERLANDS

GRAPHIC: London, het springpaard waarmee Gerco Schröder zilver op de Olympische
Spelen won, donderdag in Stal Eurocommerce in Lochem tijdens de kijkdagen van de
veiling.
Foto Jiri Buller

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              133 of 180 DOCUMENTS



                                 de Volkskrant

                             2 april 2014 woensdag

Leg eens uit, Wientjes

SECTION: Opinie en Debat; Blz. 35

LENGTH: 152 woorden


Brief van de dag

Volgens werkgeversvoorman Bernard Wientjes moet aan de gewone man beter worden
uitgelegd dat zijn arbeidsplaats en dagelijks brood onder meer te danken zijn
aan export en Europa (Ten eerste, 31 maart).

Inderdaad rijden er elke dag ongehinderd vrachtwagens vol bloemen en
landbouwproducten vanuit het Westland naar Duitsland en Italië. Alleen worden
deze vrachtwagens hoofdzakelijk bestuurd door Poolse en andere niet-Nederlandse
chauffeurs, en zijn ze geladen met producten die zijn verwerkt door Poolse en
andere niet-Nederlandse werknemers. Hetzelfde verhaal geldt voor de bouw en
andere sectoren.

Inderdaad hebben hoogopgeleide Nederlanders (D66- en GroenLinks-stemmers)
voordeel van dit beleid.

Laat Wientjes de werkloze chauffeurs, bouwvakkers en andere gedupeerde werkloze
werknemers echter maar eens uitleggen wat het voordeel voor hen is.

Ben Stemerdink, Zutphen



LOAD-DATE: 6 May 2014

LANGUAGE: DUTCH; NEDERLANDS

GRAPHIC: Bulgaarse vrachtwagenchauffeur in zijn truck bij Pernis.
Foto Joost van den Broek / de Volkskrant

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              134 of 180 DOCUMENTS



                                 de Volkskrant

                              1 april 2014 dinsdag

Twaalf burgers geven het recht menselijkheid

BYLINE: DOOR FOKKE OBBEMA

SECTION: Ten Eerste

LENGTH: 2188 woorden


Leerschool Europa


Wie in Groot-Brittannië aan de juryrechtspraak probeert te morrelen, stuit op
een golf van protest. Want jury's doen hun werk serieus en grondig. En, bovenal,
ze brengen democratie in de rechtspraak.

Nog altijd weigert hij over de zaak te praten, al is het vijftien jaar geleden.
'Dat hoort nu eenmaal niet', zegt John MacKinnon. Ook na enkele glazen bier
houdt hij dat vol. Als 'gewone burger' werd hij destijds opgeroepen zitting te
nemen in een jury - een vorm van maatschappelijke dienstplicht die hij als een
eer zag: 'Ik keek altijd met een zekere jaloezie naar mensen die dat hadden
gedaan. Het is een overgangsritueel: als burger moet je het tenminste één keer
in je leven hebben gedaan.'



De beginnende vijftiger MacKinnon, een licht excentrieke Brit met een
kostschoolverleden op Eton die zich tegenwoordig schrijver noemt, staat kritisch
tegenover het strafrechtsysteem. Hij hekelt de hoge straffen. Maar voor het
jurystelsel maakt hij een uitzondering, zeker na zijn praktijkervaring. 'Ik vond
dat mijn medejuryleden heel serieus en verantwoordelijk met hun taak omgingen.'
Als voordeel ten opzichte van 'het continentale systeem' noemt hij 'meer
medemenselijkheid' ten opzichte van de verdachte. 'In mijn jury zaten enkele
mensen die zelf ook weleens een puinhoop van hun leven hadden gemaakt. Zij waren
er goed in de verdachte als mens te zien.' Ook is hij ervan overtuigd dat het
jurysysteem de waarheidsvinding ten goede komt: 'Vierentwintig ogen zien nu
eenmaal meer dan twee ogen.'

Hoe diepgaand die waarheidsvinding bij een Brits strafproces is, blijkt op een
doordeweekse dinsdag in Snaresbrook Crown Court, in het noord-oosten van Londen.
In dit gebouw uit de 19de eeuw, waar vroeger duizenden weeskinderen woonden,
kunnen twintig rechtszaken tegelijk worden gedraaid, goed voor 240 juryleden. In
zaal 3 zitten er twaalf ingespannen te turen naar tv-schermen. Daarop worden
beelden van veiligheidscamera's van een Londense pub vertoond. Beeldje voor
beeldje kijken zij naar een knokpartij tussen twee Ierse families van
'travellers', met caravans rondreizende gezinnen.

Een van hen is Charlie, een stevige dertiger die niet kan lezen of schrijven.
Hij staat in de getuigenbank en beschuldigt achterneef Patrick ervan hem tijdens
de knokpartij met een mes in zijn rug te hebben gestoken. 'Patrick riep: 'I've
cut him'', zo herhaalt hij voortdurend. Patricks advocaat poogt ondertussen bij
de jury twijfel te wekken over Charlie. Die heeft niet met eigen ogen gezien dat
Patrick hem stak en liep zelf met een metalen staaf rond. Charlie zou eropuit
zijn om zijn jarenlange vete met zijn achterneef te beslechten, zo suggereert de
advocaat.

Voor Patrick staat er veel op het spel, want hij riskeert acht jaar cel. De zes
vrouwen en zes mannen van de jury, zo op het oog een willekeurige selectie uit
een winkelstraat met enkele huisvrouwen, een student, een gepensioneerde, een
secretaresse en een schoonmaker, nemen hun taak serieus - het eindeloos voor- en
achteruitspoelen van de camerabeelden blijft hun aandacht houden.

'Jury's doen hun werk grondig en verantwoordelijk', stelt sociaal advocaat
Dermot Keating, die een van de Ierse verdachten verdedigt. 'In mijn vijftien
jaar als advocaat heb ik de jury in de meeste gevallen de goede beslissing zien
nemen.' Die gaat maar over één vraag: schuld of onschuld van de verdachte. Over
de strafmaat gaan burgers niet, die is aan de rechter. 'Je ziet juryleden nog
weleens schrikken bij het horen van de hoogte van de straf', vertelt Keating.
'Laatst nog, toen iemand vijf jaar kreeg, omdat hij een stukje oor had
afgebeten.' Hij is trots op het jurystelsel: 'Het is een van de beste
exportproducten van ons land.' De VS, Australië en Nieuw-Zeeland hebben het
voorbeeld gevolgd om, zoals het compact wordt geformuleerd, een verdachte 'te
laten beoordelen door zijn gelijken'.

Maar wat is daar zo goed aan? Die sceptische vraag kreeg Keating herhaaldelijk
voorgelegd, toen hij in Den Haag met Nederlandse collega's over het jurystelsel
discussieerde. 'Zij hielden mij vol onbegrip voor: hoe kun je het nu overlaten
aan mensen die er geen verstand van hebben? Dan bracht ik daar tegenin: 'Om vast
te stellen wat er is gebeurd, of iemand schuldig is of niet, heb je helemaal
geen juridische kennis nodig. Er is geen reden waarom een rechter dat beter zou
kunnen.'' Een jury kan het zelfs beter, meent de advocaat, want de alleen
opererende rechter loopt het risico 'cynisch te worden, omdat hij jaar in jaar
uit dezelfde soort excuses hoort'.

Britse juristen voeren daarnaast een principieel argument aan. In een democratie
is er geen goede reden om twee van de drie machten, de wetgevende en de
uitvoerende, wel democratisch vorm te geven, maar de rechterlijke macht uit te
zonderen. Via juryrechtspraak democratiseer je ook die macht. Bovendien valt zo
het probleem te ondervangen van de kloof tussen wat rechters doen en wat de
bevolking vindt. Geef burgers een actieve rol en de legitimatie van de
rechterlijke macht wordt vergroot, zo luidt de redenering.

In Gray's Inn, al sinds de 14de eeuw een werkterrein voor advocaten in hartje
Londen, legt Joshua Rozenberg op die democratische functie de nadruk. De jurist
die als de bekendste juridische commentator van zijn land geldt dankzij zijn
BBC-programma Law in Action, schudt de oneliners uit zijn mouw: 'Jury's zijn een
teken van democratie en een gevolg ervan. Ze functioneren, om Lord Devlin te
citeren, als een mini-parlement.' En nog een mooie van hem: juryrechtspraak is
'de lamp die toont dat vrijheid leeft'.

Maar welk verband is er tussen jury's en vrijheid? 'Stel dat het politiek mis
gaat en een Britse regering discriminerende wetten zou invoeren. Officieren van
justitie en rechters zouden door zo'n regering in het gareel kunnen worden
gedwongen. Maar het hele volk kun je niet onder controle krijgen. Via jury's is
verzet tegen die wetten mogelijk.' Maar riskeren jury's niet het gesundes
Volksempfinden, de gezonde volkswil, te vertolken ten koste van minderheden?
Daar blijkt niets van in de praktijk, antwoordt Rozenberg. Die sceptische kijk
op jury's is hem ten enenmale vreemd. 'Misschien is het verschil met Nederland
dat ons land nooit bezet is geweest. Wij zien de jury juist als een democratisch
instituut. Het maakt deel uit van onze nationale identiteit en geniet een groot
vertrouwen. Dat merk je iedere keer zodra iemand een poging doet eraan te
morrelen. Dan volgt grote publieke verontwaardiging.'

Vorige maand overkwam dat de hoogste rechter van het land, Lord Thomas of
Cwmgiedd. De bezuinigingen van de regering-Cameron doen het justitieel budget
met eenderde krimpen. Dat zou volgens de opperrechter gevolgen moeten hebben
voor juryrechtspraak. Want die is nu eenmaal duur. Thomas suggereerde dat de
'ernstige fraudezaken' voortaan zonder jury's kunnen. Die zijn moeilijk te
volgen en kunnen maanden duren, met alle kosten die daarbij horen.

Niet alleen moet aan twaalf juryleden een dagvergoeding worden betaald, maar ook
zijn zij weg van hun baan. Bovendien duren processen met jury veel langer in
vergelijking met Nederland. Daarin is sprake van een 'dossierproces' waarbij
veel waarheidsvinding voorafgaand wordt gedaan en de getuigenverklaringen op
papier staan. In het Britse stelsel domineert het onmiddellijkheidsbeginsel: de
jury krijgt ter plekke al het bewijsmateriaal gepresenteerd en dat wordt
minutieus doorgevlooid, zoals bleek bij de camerabeelden van een pubgevecht.
Officieren en advocaten krijgen uitgebreid de kans om de jury te overtuigen -
anders dan de Nederlandse rechter stelt zijn Britse collega zich passief op en
begeleidt hij vooral de jury. Goed voor de waarheidsvinding, maar wel tijdrovend
en dus kostbaar.

Lord Thomas dacht die kosten te kunnen drukken, maar kreeg een storm van kritiek
over zich heen. Joshua Rozenberg is het met de critici eens. Hij denkt dat de
voorgestelde bezuinigingen niet zoveel zouden opleveren. Het verlies aan
'menselijkheid' en 'gezond verstand' waar juryrechtspraak zo goed in is, is
groter dan de winst, denkt hij. Emeritus-hoogleraar Michael Zander is het
daarmee eens. Hij heeft al heel wat van dit soort voorstellen voorbij zien
komen, 'maar ze leggen het altijd af tegen de publieke verontwaardiging. Er is
geen politiek draagvlak voor inperking.'

Ook de sociale media zullen het jurystelsel niet klein krijgen, zo verwacht hij.
Juryleden die twitteren en op internet zelf op onderzoek uitgaan naar de
achtergronden van de verdachte, vormen een moderne bedreiging voor het systeem.
Want een fundament daarvan is dat alleen wat in de rechtszaal wordt gezegd, mee
mag tellen bij de beoordeling. Daarom is het tegenwoordig zelfs een misdaad je
als jurylid te informeren. Een universiteitsmedewerkster die dat toch deed en
met haar internetwijsheden andere juryleden wilde beïnvloeden, kreeg onlangs
zelfs zes maanden gevangenisstraf.

De angst voor zo'n celstraf zou het publiek afkerig kunnen maken van het
jurystelsel, zo suggereren sommige commentatoren. Zander gelooft er niets van.
'Dit gaat echt om uitzonderingen, er zullen heus niet veel mensen de cel in
moeten. Het systeem bestaat al eeuwen en zal ook dit overleven. De consensus in
dit land blijft dat twaalf burgers beter kunnen uitmaken wie de waarheid vertelt
dan een of drie rechters.'

Britse juryrechtspraak: voorbeeld voor Nederland?

'JUIST D66 MOET DIT OP DE AGENDA ZETTEN'

Wouter van den Bergh, voormalig strafrechter in Amsterdam: 'Overal waar in
Europa strafjury's functioneren, is men er tevreden over en er zelfs trots op.
De Britse bevindingen bevestigen de argumenten waarmee ik jurystrafrechtspraak
voor Nederland propageer: de democratiegedachte, burgerplicht en het vermogen
van doorsneeburgers om in een collectief verband tot verantwoorde oordelen te
komen. Juryoordelen geven de strafrechtspraak grotere maatschappelijke
legitimatie en meer draagvlak dan rechtspraak door professionals. D66, toch dé
democratiseringspartij, zou het initiatief moeten nemen om het thema weer op de
politieke agenda te zetten.'

Gerard Schouw, juridisch woordvoerder D66: 'Ik vind het wel spannend om erover
na te denken, maar het rechtssysteem in Nederland kent een heel andere opzet en
traditie. En die voldoet, ik heb niet de indruk dat er grote problemen zijn.
Dwalingen zijn er altijd, maar ik heb niet de illusie dat die met een andere
vorm van rechtspraak uit te bannen zijn. Ik denk dat we mogen uitgaan van de
deskundigheid en kwaliteit van de Nederlandse rechtspraak.'

Jeroen Recourt, oud-rechter en juridisch woordvoerder PvdA: 'Het vertrouwen in
de rechter in Nederland is enorm hoog, blijkt uit onderzoek van de Raad voor de
Rechtspraak. Dus ik ervaar geen probleem. Het principiële argument dat je ook de
rechterlijke macht zou moeten democratiseren via jury's vind ik niet
overtuigend. We hebben nu al controle op de rechter via het hoger beroep en de
gang naar de Hoge Raad. Verder ben ik bij juryrechtspraak een beetje angstig dat
het te veel theater wordt. Ik heb liever dat advocaten hun pleidooien zakelijk
houden.'

Marijke Malsch, onderzoeker aan het Nederlands Studiecentrum Criminaliteit en
Rechtshandhaving (NSCR):

'Bijna alle Europese landen hebben lekenrechtspraak en men is er meestal
tevreden over. Nederland vormt een uitzondering: men wil er niets van weten. Dat
is spijtig, want er valt best wat van andere landen te leren. Door participatie
van burgers kan rechtspraak begrijpelijker en toegankelijker worden. Dat kan de
acceptatie ervan door het publiek vergroten. Ook voorkom je een te professionele
rechtspraak waarbij rechters door hun routine te snel beslissen en daardoor
mogelijk fouten maken.'

Michiel van Nispen, Tweede Kamerlid SP, justitiewoordvoerder: 'Wij vinden dat je
beter op professionals kunt vertrouwen om vast te stellen of er van wettig en
overtuigend bewijs sprake is. Bij jury's loop je toch het risico dat een
advocaat met een tranentrekkend verhaal een jury op emotionele gronden weet mee
te krijgen. Dat juryrechtspraak duurder is, vind ik minder belangrijk, maar
speelt ook een rol om er tegen te zijn.'

Wat zijn de spelregels voor de Britse burger?

Jaarlijks dienen ongeveer 180 duizend Britten als jurylid. De spelregels zijn
als volgt:

Een oproep tot jurylid op de deurmat verplicht tot komen. Tenzij je een geldig
excuus hebt.

Een geboekte vakantie, een operatie of onmisbaarheid op het werk zijn geldige
excuses. Maar ze geven je alleen tijdelijk uitstel.

De werkgever kan je doorbetalen, maar is niet verplicht. Justitie vergoedt 77
euro per dag voor de eerste elf dagen; 154 euro tot dag tweehonderd; 272 euro
voor nog langere processen.

Gemiddeld ben je als jurylid tien dagen in touw; eindigt een proces na drie
dagen dan volgt vaak een tweede.

Je mag alleen met andere juryleden over de zaak praten. Met familieleden of
vrienden is dat verboden, ook na afloop van het proces. Wie het toch doet,
riskeert gevangenisstraf.

Zelf onderzoek naar de verdachte op internet doen geldt als een misdrijf. Ook
dan loop je het risico de cel in te gaan. Het oude adagium luidt: alleen wat in
de rechtszaal is besproken, telt.




LOAD-DATE: 6 May 2014

LANGUAGE: DUTCH; NEDERLANDS

GRAPHIC: Beeld uit de Britse rechtbankserie Silk. 'Om vast te stellen of iemand
schuldig is of niet, heb je helemaal geen juridische kennis nodig.'

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              135 of 180 DOCUMENTS



                                 de Volkskrant

                             31 maart 2014 maandag

Zo kan het kabinet de voedingsbodem voor de PVV wegscheppen

BYLINE: TON PLANKEN IS COMMUNICATIEADVISEUR

SECTION: Opinie en Debat; Blz. 22

LENGTH: 710 woorden


Affaire-Wilders


Het kabinet kan wel degelijk maatregelen nemen om de aanhang van de PVV de wind
uit de zeilen te nemen.

Rob Oudkerk is niet de enige die zich stoort aan het ontbreken van een
zichtbare, concrete aanpak van de echte of vermeende problemen die kiezers naar
Wilders doen trekken (O&D, 27 maart). Maar waar te beginnen?



Laat het kabinet het Sociaal en Cultureel Planbureau opdracht geven met enquêtes
en analyses (snel) vast te stellen hoeveel mensen welke fenomenen onverteerbaar
vinden en hen doet afkeren van de politiek, naar Wilders' PVV doen trekken, of
met grote tegenzin toch nog maar weer eens op de oude partij hebben doen
stemmen. Denk niet dat we dat allemaal al perfect weten. Stel in elk geval
onomstotelijk vast wat precies de maagzweer van onze democratie veroorzaakt.

Het kabinet kan beginnen met het daadwerkelijk aanpakken van de top-3 van die
irritatiebarometer. Kondig die fundamentele aanpak ook nadrukkelijk aan. 'Wij
luisteren wel degelijk'. Stel, dat één van die topfrustraties van burgers de
'zakkenvullers-mentaliteit', 'baantjesjagerij' en 'pluche-kleverij' van politici
en bestuurders is. Denk dan voor de aanpak eerder in termen van het wachtgeld
van politici en bestuurders terugbrengen naar drie maanden, dan verontwaardigde
verklaringen afsteken dat het niet waar is, of dat politici zoveel meer risico
op baanverlies lopen. Die tijd is voorbij en gewone burgers hebben ook niet
minstens 2,5 jaar (!) jaar wachtgeld. Haal dat schrijnende contrast weg !

Laat ook een bewindspersoon die evident faalt, niet om coalitie-politieke
redenen toch aan het pluche vastgeplakt zitten, maar stuur hem weg (Plasterk).
Vraag partijen ook ernst te maken met het sluiten van stembusakkoorden vóór de
verkiezingen. Enkele evidente marges ingebouwd. Want we willen
verkiezingsbeloften ook kunnen inlossen en ze niet meer hoeven breken.

Of stel, dat de miljardenleningen ('van onze zuurverdiende belasting-centen')
aan Griekenland, of straks Oekraïne, een grote steen des aanstoots vormen. Dan
helpen abstracte macro-economische of geopolitieke verhalen toch echt niet. Dan
dienen nog vóór de Europese verkiezingen van mei de minister-president en de
minister van Financiën van Griekenland door Rutte en Dijsselbloem naar Nederland
ontboden te worden. Desnoods onder de dreiging dat Nederland anders dwars gaat
liggen bij vervolgleningen, 'want we kunnen ons beleid in de Eurozone onze
burgers niet meer uitleggen als er voor hen geen zekerheden op terugbetalen
zichtbaar zijn'.

Die beide Griekse heren komen hier dan in de volle openbaarheid en in menig
tv-programma uitleggen hoe zeker het is dat we die leningen - géén giften -
terugkrijgen en op welke termijn, met welke winst voor Nederland. Welke
economische groei zij, mede dankzij Nederland, voor hun land weer in
dankbaarheid verwachten, enzoverder.

Zolang de Nederlandse kiezer maar op zijn netvlies krijgt dat onze politici zich
niet schouderophalend afkeren van de sentimenten rond de miljarden die naar
Zuid-Europa gaan. Het kabinet moet bij zulke bepalende ontwikkelingen voor de
politieke gezondheid van Nederland juist zijn leiderschap bewijzen!

Waarom ook maakt Nederland met het oog op de Europese verkiezingen geen einde
aan de gekte van dat peperdure gereis van het Europees Parlement tussen
Straatsburg en Brussel? Ga als voltallige - ja voltallige ! - kabinet maar
demonstreren in Brussel. 'Want we krijgen het onze burgers niet meer uitgelegd,
met dramatische gevolgen voor de steun aan de EU.' Neem het initiatief in de EU
om de Fransen in Straatsburg compenserende werkgelegenheid te bieden en veto
alle belangrijke besluiten in de EU totdat dat varkentje gewassen is.

Kortom, doe hoe dan ook iets wat tot een oplossing kan leiden, iets dat burgers
snappen en kunnen waarderen.

Wie is trouwens de coördinerend minister voor de Marokkanen-problematiek ? Hoe
vaak informeert die minister ons welke vooruitgang wordt geboekt in al die
gemeenten met een Veiligheidshuis dat zich sterk met Marokkanen bezighoudt ?

Laat het kabinet elke derde vrijdag van de maand één zo'n thema behandelen. De
betrokken vakminister kan de voortgang en de voortzetting dan op de
persconferentie naast Rutte presenteren. Schep die voedingsbodem voor de PVV
weg.



LOAD-DATE: 6 May 2014

LANGUAGE: DUTCH; NEDERLANDS

GRAPHIC: Premier Rutte in discussie.
ANP

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              136 of 180 DOCUMENTS



                                 de Volkskrant

                             31 maart 2014 maandag

Geloof in Europese Unie brokkelt af

BYLINE: VAN ONZE VERSLAGGEEFSTER NATALIE RIGHTON

SECTION: Ten Eerste; Blz. 1

LENGTH: 577 woorden


Tweederde Nederlanders denkt dat lidmaatschap welvaart niet heeft vergroot

Aan de vooravond van de Europese verkiezingen wankelt het geloof in de Europese
Unie. Tweederde van de Nederlanders én Europeanen denkt niet dat ze er door het
EU-lidmaatschap economisch op vooruit zijn gegaan.

Bijna zeven op de tien Nederlanders (68 procent) en ruim de helft van de
Europeanen (53 procent) wil de macht van de Unie beperken of er helemaal uit
stappen. Dit blijkt uit het rapport European Pulse van Ipsos dat dinsdag
verschijnt. De onderzoeksorganisatie heeft begin februari ongeveer zevenduizend
respondenten ondervraagd in negen EU-landen. Slechts drie landen denken positief
over Europa. De Tweede Kamer debatteert vandaag met premier Rutte en minister
Timmermans van Buitenlandse Zaken over de toekomst van de EU.

Pro-Europese partijen staan met de Brusselse verkiezingen voor de deur voor de
moeilijke taak kiezers ervan te overtuigen dat Europa heus ergens goed voor is.
Tot nu toe hanteerden veel partijen de lijn: ja, de unie is groot en heeft veel
macht, maar dat is nodig, want het is goed voor de handel en uw portemonnee.
Maar de meeste Europeanen geloven dat dus niet.

Volgens werkgeversvoorman Bernard Wientjes moet aan de gewone man - de
werknemers in de haven van Rotterdam, in het Westland - beter worden uitgelegd
dat hun arbeidsplaats en dagelijks brood te danken is aan export en Europa.
Volgens hem is die boodschap tot nu vooral overgekomen bij de elite en
hoogopgeleiden. 'D66 en GroenLinks zijn pro-Europa en je kunt toch niet zeggen
dat die partijen het slecht hebben gedaan bij de vorige verkiezingen,
integendeel', zegt Wientjes. 'Het gaat erom dat het brede, ongemakkelijke gevoel
over Europa ook bij de lageropgeleiden, gewone werknemers en PVV-stemmers wordt
weggenomen.'

Het EU-chagrijn van Nederlanders is de afgelopen jaren sterk gegroeid. Voordat
de economische crisis uitbrak, was de mening over het economische nut van de
Unie bijna het tegenovergestelde van nu. Circa tweederde van de Nederlanders
vond in 2006 juist dat het EU-lidmaatschap het land voordeel opleverde (62
procent), berekende het CPB destijds.

Opvallend is dat Duitsland en de nieuwe oostelijke lidstaten - waar het
economisch beter gaat - iets positiever zijn over Europa. De zuidelijke
lidstaten - waar onder druk van Europese afpraken grote bezuinigingen zijn
doorgevoerd - zijn juist negatiever dan de Nederlanders.

Wat is er gebeurd met het imago van Europa? 'Door de crisis hebben veel mensen
het gevoel dat ze al jaren lijden en dat dit komt door de Europese Unie. Dit
strookt niet met de feiten, maar het is een sterk levend gevoel dat je niet
zomaar uitwist', zegt Wientjes. 'Terwijl er elke dag ongehinderd vrachtwagens
vol bloemen en landbouwproducten vanuit het Westland naar Duitsland en Italië
rijden. We verdienen jaarlijks 120 miljard euro extra aan Europa. Zonder export
kunnen veel Nederlandse bedrijven niet overleven.'

Vrijwel alle onderzoeken ondersteunen deze pro-Europa redenering. Een EU-burger
krijgt er door de interne markt jaarlijks gemiddeld een maandsalaris bij (1.500
tot 2.200 euro), becijferde het CPB in 2012. Er zijn slechts twee rapporten, in
opdracht van PVV-leider Wilders gemaakt, over de nadelen. Zo berekende het
Britse bureau Lombard Street Research in 2012 dat het vertrek uit de eurozone
Nederland 51 miljard euro kost, maar tot 2015 ook 125 miljard euro oplevert.

pagina 9 Een maandsalaris extra



LOAD-DATE: 6 May 2014

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              137 of 180 DOCUMENTS



                                 de Volkskrant

                             22 maart 2014 zaterdag

Geert Wilders

SECTION: Opinie en Debat; Blz. 34

LENGTH: 1083 woorden


Ziek


De heer Wilders is ernstig ziek. Hij lijdt aan een narcistische
persoonlijkheidsstoornis. Google de kenmerken van die ziekte, en zie dat deze op
meerdere mensen van toepassing kunnen zijn. Maar, de ernst van de ziekte wordt
bepaald door de mate waarin de omgeving van de zieke te lijden heeft, of
ontregeld raakt. De historie leert dat wanneer de lijders leiders worden, de
gevolgen soms niet zijn te overzien.



De oorzaak van de ziekte is vaak te vinden in de vroege jeugd. Het kan zijn dat
de heer Wilders een ongefundeerde gêne voor zijn eigen etnische afkomst
compenseert door geblondeerde haren of overschreeuwt door het afwijzen van
andere etnische groeperingen. Van de hoge beschaving van zijn Indonesische
voorouders (veelal moslim) geeft hij geenszins blijk.

Ten aanzien van de behandeling bestaan internationaal gevalideerde richtlijnen,
die in dit geval gebaseerd zijn op de leertheorie: het begrenzen en sanctioneren
van het gedrag, om het eenvoudig te zeggen het straffen en belonen van
respectievelijk wangedrag en goed gedrag. Isoleren, negeren of begrijpen helpt
niet: de patiënt zal zijn grenzen blijven verleggen en tot het uiterste gaan.

De behandeling vindt plaats in een groep van mensen met vergelijkbare posities
en staat onder supervisie van een met gezag bekleedde persoon die de normen en
grenzen bepaalt. Het is daarbij van belang de persoon van de zieke niet af te
wijzen, maar zijn wangedrag te benoemen en met krachtige woorden te veroordelen.


Dit is derhalve een taak van zijn collega-fractievoorzitters en van de
minister-president. Het helpt niet als deze hun ongenoegen rond toeteren in
media, maar ze moeten zich rechtstreeks wenden tot de heer Wilders en duidelijk
hun afkeuring van grensoverschrijdend gedrag laten blijken.

De premier zou, zonder voorbehoud en omhaal, de heer Wilders tot de orde moeten
roepen. Persoonlijkheidsgestoorde mensen zijn gevoelig voor een gezagsdrager,
als ware deze de sterke vaderfiguur die zij in hun jeugd soms hebben moeten
missen. Nuancering en mystificatie zijn uit den boze. Probeer ook geen begrip te
vragen aan anderen, zoals thans onze diplomaten in het buitenland begrip vragen
voor het wangedrag van deze zieke. Ten slotte, bij een geslaagde behandeling is
het heel goed mogelijk gebleken de patiënt, zonder intensieve beveiliging,
geleidelijk te resocialiseren. Wellicht dat de heer Wilders, na verloop van
tijd, met toestemming van de staatssecretaris van Justitie, weer zonder
beveiligers op proefverlof kan gaan.

Jos Poelmann, van 1994 tot 2011 directeur Pompestichting, tbs-kliniek te
Nijmegen

Vrijheid

Mag ik, in plaats van me te voegen in de rij klagers de vrijheid nemen Wilders
iets heel anders en veel positievers toe te wensen? Neem, voor het eerst in 25
jaar, een echte baan, Geert. Al een kwart eeuw verstop jij je voor het
werkelijke leven in de kaasstolp die het parlement in Den Haag heet te zijn.
Eerst als medewerker, later als parlementariër. Het is vreselijk genoeg dat in
de afgelopen jaren daarbij ook nog eens als extra blikvernauwer de beveiliging
kwam. Geheel terecht dat je als parlementariër deze bescherming volcontinu
krijgt, maar het contact met mensen in het reguliere leven is daardoor wel erg
ver weg van je komen te staan.

Neem een echte baan op een kantoor of in de zorg, bijvoorbeeld. Leid een gewoon
leven, in een gewone baan tussen gewone Nederlanders, van welke afkomst dan ook,
met een gewone invulling van je dag. Met collega's die je mag en anderen die je
een beetje irritant vindt. Met kleine zorgjes over de gang van zaken bij je
werk, die je 's avonds aan tafel bij je vrouw kunt spuien. Als je je wat te eel
opwindt, stelt zij je gerust met de woorden dat het zo'n vaart niet zal lopen.
Denk je niet, Geert, dat dat je een ontzettend bevrijd gevoel en een flink
andere kijk op het leven zal geven?

Leonoor Meijer, Amsterdam

Rutte

Onbegrijpelijk vind ik het, dat Rutte de deur op een kier houdt voor Wilders en
zijn partij. Met mensen als Wilders moet de premier van Nederland nooit meer
willen samenwerken, of ze nou zogenaamd bijdraaien of niet. Als de PVV zou
inbinden, dan is dat alleen maar omdat die zich geen tweede keer in eigen voet
wil schieten.

Ronald Dancaert, Herkenbos

Cordon sanitaire

Ik pleit er voor Limburgers uit de Nederlandse politiek te weren. Ik wil
natuurlijk niet juridisch worden vervolgd, dus ga ik nuanceren: het gaat
natuurlijk alleen om Limburgers met een ex-VVD-achtergrond en geblondeerd haar.
Maar ja, dat schiet niet op, wat dat zijn er niet zoveel.

Laat ik bovenstaande beperking wat oprekken: het gaat om Limburgers met een
ex-VVD-achtergrond, die een onderzoek van het OM tegen zich hebben of hadden
lopen. Dan valt een bekende Roermondse politicus ook binnen de categorie.

Ik ben nog niet tevreden: ik wil toch minstens drie Limburgers kunnen weren.

Nieuw voorstel: we weren alle Limburgers politici, die lid zijn of waren van een
grote landelijk politieke partij en moeite hebben het publiek belang en hun
eigen belang uit elkaar te houden. Dan valt een bekende Limburgse politicus van
CDA-huize en ex-minister van Verkeer, die in functie verwoed lobbyist was voor
een bekende vaderlandse vliegtuigmaatschappij, ook binnen de categorie.

In zijn huidige functie als baas van de KLM kan hij ook nog eens heel
gemakkelijk het land verlaten, want hij staat als het ware al met één been in
het vliegtuig. En als geroutineerd scharrelaar moet het niet moeilijk zijn om
wat gratis tickets te bemachtigen voor zijn twee Limburgse collega's. Ik ben
helemaal tevreden.

Martin van den Berg, Utrecht

Minder Europa

Wilders riep behalve tot 'minder Marokkanen' ook op tot 'minder Europa'. Daar
moeten we ook bij stilstaan. Mensen zijn weleens vergeten waarom en wanneer de
Europese samenwerking is ontstaan. Die is ontstaan na de Tweede Wereldoorlog,
die tientallen miljoenen mensen het leven kostte.

Na de oorlog is men de koppen bij elkaar gaan steken en kwam men tot de
conclusie dat de Europese landen tot samenwerking moesten komen. En met succes!
In fasen kwamen we tot de Europese Unie en sloten zich er steeds meer landen bij
aan.

Sinds de Tweede Wereldoorlog is er tussen de Europese samenwerkende landen nooit
meer oorlog geweest. En aan die samenwerking wil Wilders een einde maken.
'Minder Europa' roept hij steeds weer. Denk hier eens aan tijdens de
dodenherdenking.

Rutte moet ook eens goed nadenken of hij met een partij kan samenwerken die zich
stelselmatig bedient van anti-Europees populistisch gebral.

Harry Rijpkema, Amsterdam

LOAD-DATE: 21 March 2014

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              138 of 180 DOCUMENTS



                                 de Volkskrant

                             22 maart 2014 zaterdag

Vluchten kan niet meer

BYLINE: DOOR YVONNE HOFS

SECTION: Ten Eerste; Blz. 11

LENGTH: 926 woorden


Aan een eeuwenoude traditie komt een eind: geld verstoppen in een Europees land
kan niet meer. Na Zwitserland zijn ook Luxemburg en Oostenrijk om. Het einde van
het bankgeheim.


Zoals tulpen, klompen en molens symbool staan voor Nederland, heeft Zwitserland
gatenkaas, bergen en discrete banken als handelsmerk. De historie van het
Zwitserse bankgeheim gaat terug tot de achttiende eeuw, toen aristocraten uit
door revoluties geplaagde buurlanden zoals Frankrijk hun rijkdommen in
veiligheid brachten in de politiek zeer stabiele bergstaat. Het is dan ook met
het pistool op de borst dat het Alpenland zijn geliefde bankgeheim ten grave
draagt.



Met ingang van 1 juli zullen Zwitserse banken de banktegoeden van al hun
Amerikaanse klanten aanmelden bij de Amerikaanse belastingdienst. Het Zwitserse
parlement ging daar in september mee akkoord. Nu de referendumpoging is mislukt,
kan deze wetgeving niet meer op een veto van het Zwitserse volk stuiten.

Zwitserland heeft vorig jaar ook een convenant van de OESO tegen
belastingontduiking ondertekend. Daarmee verplichten de Zwitsers zich op verzoek
bankgegevens van zwart-spaarders te verstrekken aan buitenlandse
belastingdiensten. Voorheen negeerde Zwitserland zulke verzoeken, tenzij de
buitenlandse fiscus harde bewijzen van belastingfraude kon overleggen tegen een
individuele, met naam en toenaam genoemde rekeninghouder. Het simpelweg
verzwijgen van vermogen gold in Zwitserland tot voor kort niet als fraude en was
dus geen reden de buitenlandse belastingambtenaren ter wille te zijn. Dat is nu
veranderd.

Op de capitulatie van Zwitserland volgt die van Luxemburg en Oostenrijk. Beide
landen beloofden donderdag met ingang van volgend jaar hun bankgeheim
grotendeels op te geven. Oostenrijkse en Luxemburgse banken zullen voortaan de
banksaldi van EU-burgers uit andere landen automatisch doorgeven aan de
belastingdienst in het land van herkomst. De meeste andere EU-landen doen dat al
sinds 2005.

Luxemburg en Oostenrijk wilden pas meedoen als niet-EU-landen met een bankgeheim
(Zwitserland, Liechtenstein, Monaco, Andorra, San Marino) dat eveneens zouden
opgeven. Met de concessies die Zwitserland en ook Liechtenstein hebben gedaan,
is aan die eis voldaan.

Landen met een bankgeheim kwamen voor het eerst serieus onder vuur te liggen na
de aanslagen op het World Trade Center in New York op 11 september 2001. De
Amerikaanse autoriteiten ontdekten dat sommige terreurorganisaties gefinancierd
werden via geheime bankrekeningen in dergelijke landen. Door de kredietcrisis
van 2008 is de tolerantie voor bankgeheimen nog verder afgenomen. Sindsdien
wordt met scheve ogen gekeken naar de mores in het bankwezen. Het wordt niet
langer getolereerd dat banken in belastingparadijzen grof verdienen aan het
assisteren van criminelen en belastingontduikers. Politiek is niet uit te leggen
dat de rijken der aarde hun vermogen buiten bereik van de fiscus weten te
houden, terwijl Jan Modaal door de crisis financieel zwaar onder druk staat.
Westerse regeringen kampen door de crisis zelf ook met teruglopende
belastinginkomsten en zijn daarom geneigd harder op te treden tegen
zwartspaarders.

De critici van het bankgeheim kregen een steuntje in de rug van diverse
belastingschandalen, die breed werden uitgemeten in de internationale media.
Klokkenluiders deden de afgelopen jaren een boekje open over de schimmige
praktijken van Zwitserse en Luxemburgse banken. Die bleken niet alleen de andere
kant op te kijken als een buitenlander met een paar geldkoffers kwam aanzetten,
maar ook zulke klanten actief te adviseren hoe ze hun vermogen kunnen
verduisteren en witwassen op de Kaaimaneilanden of de Bahama's.

De OESO opende de eerste serieuze aanval op het bankgeheim. In 2009 publiceerde
de organisatie met steun van de G20 een zwarte lijst van fiscale schurkenstaten.
Zwitserland en Luxemburg stonden hoog op die lijst. De twee landen voelden zich
in verlegenheid gebracht. De OESO formuleerde vervolgens een internationale
standaard voor een beperkte uitwisseling (alleen op verzoek) van bankgegevens
met buitenlandse belastingdiensten.

Maar het waren de Amerikanen die de echte doorbraak forceerden. De VS namen in
2010 een wet aan die buitenlandse banken verplicht de banktegoeden van
Amerikaanse staatsburgers te delen met de Amerikaanse autoriteiten. Banken die
zich daar niet aan houden, kunnen hun Amerikaanse bankvergunning kwijtraken. De
meeste Europese banken kunnen zich dat niet veroorloven en moeten daarom buigen
voor de Amerikaanse wet. De gecombineerde macht van de dollar, de reservevaluta
van de wereld, en van Wall Street, het financiële centrum van de wereld, heeft
voor elkaar gekregen wat de Europese Unie in tien jaar politiek smeken, bidden
en dreigen niet lukte.

Wat de Zwitsers de Amerikanen geven, kunnen ze hun Europese buren moeilijk
weigeren. Het lijkt dan ook een kwestie van tijd voordat Zwitserland de deur
verder opent voor Europese belastingdiensten. De Europese Commissie bereidt nog
hardere maatregelen tegen belastingontduiking voor. In de toekomst worden banken
in de EU waarschijnlijk verplicht ook gegevens over dividenden, aandelen- en
obligatieportefeuilles, beleggingsfondsen, trusts en verzekeringspolissen met
buitenlandse belastingdiensten te delen.

Het Nederlandse ministerie van Financiën schatte vorig jaar dat Nederlandse
belastingplichtigen zo'n 2,8 miljard euro op buitenlandse spaarrekeningen
verbergen.

2,8 miljard euro is het bedrag dat Nederlandse belastingplichtigen volgens het
ministerie van Financiën op buitenlandse spaarrekeningen verbergen

LOAD-DATE: 21 March 2014

LANGUAGE: DUTCH; NEDERLANDS

GRAPHIC: Het hoofdkantoor van Credit Suisse in Zürich. Met ingang van 1 juli
melden Zwitserse banken de tegoeden van hun Amerikaanse klanten aan bij de
belastingdienst.
Foto EPA

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              139 of 180 DOCUMENTS



                                 de Volkskrant

                             22 maart 2014 zaterdag

'Het kan niet erger. Een paar van deze stunts en Geert kan zelf het land uit'

BYLINE: VAN ONZE VERSLAGGEVER TOINE HEIJMANS

SECTION: Ten Eerste

LENGTH: 513 woorden


Interview - Yvonne Schilder


De Schilders uit Volendam waren overtuigde aanhangers van de PVV. Nu zijn deze '
Henk en Ingrid' zwaar teleurgesteld in 'hun Geert'.

Ze zag het woensdagavond gebeuren op televisie en wist meteen: 'dit gaat veels
te ver'. Een krap jaar geleden nog ging ze naar de Dijk om een glimp van haar
held op te vangen. Iedereen was enthousiast, Geert Wilders ging het doen. Nu
zegt Yvonne Schilder: 'Dit kan weleens het einde zijn. Als je geen achterban
meer hebt... Het is jammer. Het ging net zo goed. Maar dit kan echt niet door de
beugel. Als je zoiets zegt, ben je echt niet meer geschikt om in de regering te
zitten.'



Het zijn harde woorden van een overtuigd PVV-stemmer, die al jaren in Geert
Wilders een betrouwbare politicus ziet, iemand die de 'gewone mens' begrijpt. Ze
is lang niet de enige in Volendam, een van de bruggenhoofden van de partij. Ze
woont met haar man Niels en hun drie kinderen in een uitbreidingswijk; zij zijn
de 'Henk en Ingrid' waar Geert Wilders het voor doet. 'Ik sta al heel wat jaren
achter hem, maar dit kan niet door de beugel. Hij zal op zijn minst zijn
verontschuldigingen moeten aanbieden. En als zelfs ik er zo over denk, dan zijn
er een hoop anderen in Volendam die het ook zo vinden.'

Drieënhalf jaar geleden keek ze met haar man op televisie naar de eerste
persconferentie van Mark Rutte, Maxime Verhagen en Geert Wilders: de geboorte
van het gedoogkabinet. Ze waren tevreden en verwachtingsvol: het was hún Geert
die daar stond, en die het ging doen. In praktijk brengen wat hij beloofde.
Niels zei: 'Het werd tijd voor een keerpunt'. Yvonne zei: 'Eindelijk een kabinet
dat rekening houdt met de gewone burger.'

Het dramatische einde van dat kabinet namen ze Geert bijna persoonlijk kwalijk,
even twijfelden ze: was hij hun man nog wel? Maar het laatste jaar zagen ze hem
weer helemaal zitten: hij had het over de afkalvende zorg, over de wurggreep van
Europa, en deed Volendam aan tijdens een zonnige zaterdag: de
PVV-verzetstournee.

Maar nu? 'De eerste keer dat hij het zei, minder Marokkanen, vond ik het wel
grappig. Maar wat er woensdagavond gebeurde - dit is niet nodig, dacht ik.
Marokkanen zijn ook gewone mensen. Je kiest ervoor om moslim te zijn, maar als
Marokkaan word je geboren, daar kun je niets aan doen.'

Spijt dat ze PVV stemde heeft ze niet, 'spijt is verspilde energie',
teleurstelling is een beter woord. 'En ik schaam me er een beetje voor. Mijn
schoonvader heeft een bedrijf in Amsterdam en veel Marokkaanse klanten, hij
zegt: het zijn harde werkers. Het is niet gek dat ze boos zijn. Ik kan zelfs wel
begrijpen dat er mensen zijn die vergelijkingen met Hitler maken, al slaan die
natuurlijk nergens op.'

Ze hoopt dat Geert de kracht kan opbrengen excuses te maken, maar weet al bijna
zeker dat hij het niet zal doen. 'Wat hij gezegd heeft kan eigenlijk niet erger.
Ik ben bang dat dit het einde is van zijn politiek. Het is een boemerang die
terugkomt in zijn gezicht. Een paar van deze stunts, en Geert kan zelf het land
uit.'

Dit kon weleens het einde zijn. Als je geen achterban meer hebt...

LOAD-DATE: 21 March 2014

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              140 of 180 DOCUMENTS



                                 de Volkskrant

                             22 maart 2014 zaterdag

Klein leed voor veiligheid groten der aarde

BYLINE: VAN ONZE VERSLAGGEVERS WILLEM FEENSTRA; NINA SCHUYFFEL

SECTION: Ten Eerste

LENGTH: 802 woorden


Nucleaire top


Den Haag wordt een vesting vanwege de nucleaire top. Ondernemers en bewoners
zien hun vrijheden ingeperkt. 'Waar moet ik die bom hebben verstopt? In de
afzuigkap?'

'Al twee weken zitten we in een kooi', zegt Nathalie den Houter (42). De
eigenares van eetcafé 't Statenplein in Den Haag wijst onder het witkanten
gordijn door naar buiten, waar een manshoog hek haar kleine snackbar omringt.
'De mensen vinden ons niet, we lopen gigantisch veel omzet mis. En nu moeten we
tijdens de top ook nog eens verplicht vier dagen dicht. Schandalig.'



In de straten rondom het World Forum moet alles wijken voor de Nuclear Security
Summit (NSS) om straks de veiligheid van alle 58 wereldleiders te kunnen
garanderen. Al jaren runt Den Houter haar eetcafé, nog nooit heeft ze zoiets
meegemaakt. 'Alles is afgezet, overal staan hekken.' Haar zwaar opgemaakte ogen
weigeren te knipperen als ze praat. 'Ik sprak iemand die haar invalideplek moet
afstaan. Straks komt de politie controleren of we geen bommen hebben. Waar moet
ik die hebben verstopt? In de afzuigkap?'

BAF! In de hoek van het eetcafé zet een van de stamgasten zijn biertje op tafel.
'Ik heb op weg hiernaartoe wel honderd camera's gezien', roept hij. 'Ik zwaaide
naar ze allemaal.' Er volgt een bulderlach, maar eigenares Den Houter ziet er de
humor niet van in. 'We krijgen niets gecompenseerd', vervolgt ze. 'Ik hoef geen
extra geld, maar betaal dan in ieder geval mijn personeel, denk ik dan. Die
hebben hier ook niet om gevraagd.'

De beveiliging van de NSS is een van de grootste veiligheidsoperaties in de
Nederlandse geschiedenis. Naast 13 duizend agenten wordt een beroep gedaan op
8.000 militairen van de landmacht, luchtmacht, marine en marechaussee. Zij
bewaken de zee, de lucht, het land en de grenzen, geholpen door marineschepen,
straaljagers en luchtafweergeschut.

Dat café 't Statenplein in het epicentrum ligt, bezorgt Den Houter geen greintje
plezier. Eerder overkwam ondernemers in Washington (2010) en Seoul (2012), waar
de vorige twee edities van de NSS plaatsvonden, hetzelfde. Waar de
regeringsleiders elkaar treffen met als doel groot leed te voorkomen, is klein
verdriet het gevolg.

Niet alleen de ondernemers in de buurt lijden onder de NSS, ook veel bewoners
klagen over de veiligheidsmaatregelen. Even verderop staat het chique
appartementencomplex Catsheuvel. Servicemanager Wouter ('geen achternaam, de
mensen weten wel wie ik ben') zucht bij het horen van de woorden 'nucleaire
top'. Hij kijkt sinds deze week uit op een 3 meter hoge omheining. 'We zitten
helemaal ingesloten.'

Een pakketbezorger probeert via de stalen draaideur naar binnen te komen. 'You
can not sir', roept Wouter snel. Van alle 52 appartementen zijn de bewoners
gescreend. Bezoekers zijn welkom, maar moeten van tevoren worden aangemeld.
Wouter: 'Ik snap de maatregelen wel, maar het is erg onhandig. Mensen kunnen hun
verjaardag niet eens vieren. Ik vraag me af hoe het straks gaat bij een
noodgeval.'

In vergelijking met de vorige NSS-top, in 2012 in Seoul, zijn de Nederlandse
beveiligingsmaatregelen nog billijk. De Zuid-Koreaanse hoofdstad zette 36
duizend politieagenten in en nog eens 5.000 militairen, ruim twee keer zoveel
als Nederland. Waar in Den Haag twee weken voor de atoomtop de
veiligheidstroepen het straatbeeld bepaalden, zette het Zuid-Koreaanse leger
ruim drie maanden voor de start van de top al een operationeel hoofdkwartier op.
Bewoners van de stad beklaagden zich over de overlast die dat opleverde.

Dat ondernemers en bewoners de dupe worden van de nucleaire top, is precies wat
René Oosterhuis van Stolp zo frustreert. 'Den Haag verandert in een soort
militaire zone', zegt hij, wijzend op een langsrijdende legertruck. De Hagenaar
staat aan het hoofd van de actiegroep Stop de NSS. 'Volgens mijn berekening kost
de top 200 miljoen euro. Zoveel is er bezuinigd op onderwijs. De bibliotheken en
de buurthuizen sluiten, steeds meer mensen moeten naar de voedselbank. Maar de
top, die mag blijkbaar wel wat kosten.'

Oosterhuis van Stolp wil de discussie aanzwengelen over het nut van de atoomtop.
'Het is één grote show', zegt hij. 'Ze willen de veiligheid garanderen, maar de
maatregelen werken averechts. Ik ben laatst gefouilleerd toen ik foto's maakte
van alle hekken. Vrienden van mij zijn bezocht door de politie, omdat ze willen
meedoen met onze demonstratie. De gewone burger voelt zich niet veiliger, die
voelt zich alleen maar meer bedreigd.'

De ervaring van de vorige twee toppen leert inderdaad dat zelfs met extreme
veiligheidsmaatregelen incidenten niet zijn te voorkomen. Bij de eerste versie
van de NSS in Washington viel zelfs een dode te betreuren. Het slachtoffer: een
argeloze fietser. Doodsoorzaak: een legertruck van een veiligheidscordon.

Twee jaar geleden waren in Seoul de maatregelen nog veel scherper

LOAD-DATE: 21 March 2014

LANGUAGE: DUTCH; NEDERLANDS

GRAPHIC: Grafic Thijs Balder / de Volkskrant

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              141 of 180 DOCUMENTS



                                 de Volkskrant

                             21 maart 2014 vrijdag

Kosten: tientallen miljoenen. Maar wat levert het op?

BYLINE: NATALIE RIGHTON

SECTION: Ten Eerste; Blz. 15

LENGTH: 609 woorden


Analyse Kosten-baten


Een stevige slotverklaring zal de top niet opleveren, maar kenners verwachten
zeker grote opbrengsten.

Het hele land staat op zijn kop en het kost volgens premier Rutte 24 miljoen
euro, exclusief de beveiligingskosten. Die kunnen volgens deskundigen oplopen
tot een veelvoud van dit bedrag. Maar wat krijgen we ervoor terug? Het is niet
eens de eindtop die aan ons was beloofd. De echte top is later pas, in 2016 in
Washington. Dat wordt Obama's feestje. De Amerikaanse president is het
initiatief om nucleair terrorisme tegen te gaan zelf in 2010 begonnen en wil
daarom ook zelf de eindafspraken presenteren.



Naar verluidt bibberen ambtenaren bij Buitenlandse Zaken angstig sinds dit
bekend is. Als de conferentie in Den Haag slechts een 'tussentop' is, dan moeten
de inhoudelijke resultaten gematigd zijn. Het magere communiqué ligt al min of
meer vast. Als de rekening straks naast de slotverklaring ligt, dan ligt de
vraag voor de hand: was dit het wel waard?

Maar, zeggen de kenners, het diplomatieke voordeel zal groot zijn. 'Zo'n top is
nodig om politieke druk te zetten op landen om echt werk te gaan maken van de
beveiliging van nucleair materiaal en daarmee nucleair terrorisme te voorkomen',
zegt directeur Ko Colijn van instituut Clingendael.

Bovendien: de top vormt een ideale gelegenheid voor ruim vijftig wereldleiders
om in de wandelgangen diplomatieke kwesties te regelen. De G7-landen bespreken
in de marge van deze top manieren om de Krimcrisis op te lossen. De VS en Europa
moeten het eens worden over sancties tegen Rusland, een onmogelijke klus zonder
dat regeringsleiders bijeen zijn en elkaar in de ogen kunnen kijken.

En het voordeel voor Nederland, het land dat de rekening betaalt? Met zo'n top
zetten we onszelf op de kaart, ons internationale imago krijgt een oppepper,
leert een rondvraag. Maar ja, wat kopen we daarvoor?

'Uiteindelijk levert zo'n top allemaal handel op. De president van China neemt
honderden ondernemers mee. Zo'n man komt echt niet snel met een handelsmissie
naar ons land als er geen top is', zegt Rob de Wijk, directeur van het Den Haag
Centrum voor Strategische Studies.

Daar komt bij: alle hotels en restaurants van Den Haag zitten vol in die dagen.
Er komen meer dan achtduizend gasten. De Wijk: 'Je kunt het voordeel nooit
kwantificeren. Maar als je het niet doet, dan word je een soort Noord-Korea waar
nooit iets gebeurt. Alle goed presterende landen houden dit soort
bijeenkomsten.'

Volgens minister Ploumen (Buitenlandse Handel en Ontwikkelingssamenwerking)
reizen inderdaad tweehonderd Chinese bedrijven mee met hun leider en komen er
uit Canada dertig, uit Kazachstan twintig en uit Vietnam tien. Ploumen: 'Dit is
een uitstekende gelegenheid om Nederland te profileren als aantrekkelijke
handelspartner.'

Ja, we mogen best blij zijn dat zo'n top in Nederland wordt gehouden, vindt ook
Clingendael-directeur Colijn. Behalve zakelijke deals, kunnen we met de top een
deel van ons schuldgevoel inlossen over de nucleaire kennis die de Pakistaanse
atoomgeleerde Abdul Qadir Khan in de jaren zeventig heeft opgedaan in Nederland
en gebruikte om een 'islamitische atoombom' te maken. Hij verkocht zijn kennis
door aan landen als Iran.

Maar de voordelen blijven lastig om simpel uit te leggen aan de doorsnee
Nederlander, zo werd vorig jaar al duidelijk op de ambassadeursconferentie in
Den Haag. De hamvraag daar was: 'Hoe leggen we straks aan Jan met de Pet uit
waarom het zo veel moet kosten en hij niet over de A4 mag rijden en zijn
strandtent dicht moet?' Het officiële antwoord van Buitenlandse Zaken: 'De top
levert een veiliger wereld en daarmee een veiliger Nederland op.'

LOAD-DATE: 20 March 2014

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              142 of 180 DOCUMENTS



                                 de Volkskrant

                            20 maart 2014 donderdag

Klopclubs en acties maken SP 'meest lokale partij'

BYLINE: PETER DE GRAAF

SECTION: Ten Eerste; Blz. 8

LENGTH: 530 woorden


Analyse: Het succes van de SP


De tegenpartij van weleer is, en niet alleen meer in het zuiden van het land,
uitgegroeid tot een heuse bestuurderspartij.

Het begon in Oss, daarna volgden andere gemeenten in het zuiden, maar inmiddels
doet de SP het in het hele land goed. Vorige week nog zei partijleider Emile
Roemer dat het tijd wordt dat de SP ook in de grote steden gaat besturen: 'We
zijn begonnen in de kleinere dorpen, groeiden door naar de middelgrote steden en
nu zijn we klaar voor de volgende stap.'



Ooit luidde de slogan: 'Stem tegen, stem SP.' Maar dat was jaren geleden, met de
tomaat als actiesymbool. Inmiddels is de voormalige tegenpartij uitgegroeid tot
een heuse bestuurderspartij. In Heerlen zit de SP al sinds 2002 in het college.
'Ons geheim is dat we de partij van de lef zijn. We durven knopen door te
hakken', zegt de Heerlense SP-fractievoorzitter Ron Meyer, dinsdag nog
uitgeroepen tot het beste raadslid van Nederland.

Een ander wapen is het directe contact met de kiezers. In Heerlen gaan SP'ers
regelmatig langs de deuren om te horen wat er leeft en beter kan in de wijken.
'Onze klopclub', aldus Meyer. Datzelfde activisme heeft ook in Oss, de bakermat
van de SP, zijn vruchten afgeworpen. 'We zijn heel zichtbaar in de wijken', zegt
Mari-Anne Marijnissen, oud-wethouder en vrouw van partijcoryfee Jan Marijnissen.


Als ergens actie wordt gevoerd, zijn er meestal SP'ers bij betrokken. Dat geldt
ook voor voedselbanken en andere sociale initiatieven. 'De SP is de partij van
de gewone man', aldus Marijnissen. 'Maar ook van mensen in onderwijs, cultuur en
zorg en zelfs de elite.'

Van alle landelijke partijen wordt de SP als 'de meest lokale partij' gezien, zo
bleek onlangs uit een onderzoek van het online-onderzoeksbureau MWM2. 'Actie op
straat is onze kracht', beweert Meyer. 'Dat schept vertrouwen en een band met de
kiezer.'

Behalve in Heerlen heeft de SP ook wethouders in onder meer Groningen, Arnhem en
Hengelo. In Oss zat de SP al in 1996 in het gemeentebestuur. Jules Iding was er
twaalf jaar lang wethouder. 'Contact met de mensen is cruciaal, vooral over
onderwerpen die van belang zijn, zoals nu de zorg', zegt hij. 'Dan hebben de
mensen toch het idee: die partij weet waarover het gaat. Wij praten niet in
managementtermen over zorg.'

Complimenten

Iding was ook de eerste SP-gedeputeerde, in het provinciebestuur van
Noord-Brabant, samen met VVD en CDA. In 2011 werd die opmerkelijke coalitie
gesmeed door formateur Hans Wiegel. De VVD-coryfee noemde de SP uitdagend 'een
bestuurderspartij'. Ook in Zuid-Holland zit de SP in het provinciebestuur.

De aanvankelijke koudwatervrees van andere partijen jegens de 'socialisten op
het pluche' lijkt voorbij. In Nijmegen kreeg enkele jaren geleden de toenmalige
SP-wethouder van Financiën zelfs warme complimenten van de VVD. In Oss werd
SP'er Iding uitgeroepen tot 'invloedrijkste Ossenaar' oftewel de 'boss van Oss'.


Meyer hoopt dat de SP ook in de andere steden gaat doorbreken. 'Heerlen is in
tien jaar omgetoverd van heroïnehoofdstad tot meest sociale stad', zegt hij.
'Zelfs de VVD erkent dat we goede bestuurders hebben.' Marijnissen: 'Bij ons is
het niet alleen zeggen, maar ook doen.'

LOAD-DATE: 19 March 2014

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              143 of 180 DOCUMENTS



                                 de Volkskrant

                             18 maart 2014 dinsdag

'Wij zijn er niet om op ons eigen volk te schieten'

BYLINE: BERT LANTING

SECTION: Ten Eerste

LENGTH: 1037 woorden


Reportage - Bert Lanting vanuit Volnovacha

In oost-Oekraïne loopt de spanning gevaarlijk hoog op. De manoeuvres van het
Oekraïense leger worden er bewust ontregeld. In Jalta op de Krim kijken ze
intussen uit naar de roebel als vervangende munteenheid.

Er hangt misschien oorlog in de lucht, maar het Oekraïense leger doolt
machteloos rond over de heuvels tussen Donetsk en de Russische grens. Bij
Volnovacha, zo'n 40 kilometer buiten Donetsk, is een eenheid van 25
pantserwagens en lichte tanks op een veld blijven steken. De Oekraïense
militairen hebben in het veld de nacht moeten doorbrengen nadat ze waren
tegengehouden door pro-Russische betogers.

De soldaten hangen vermoeid op hun pantserwagens in de snijdende sneeuw die over
het veld jaagt. Het is steenkoud, maar de pantsereenheid kan niet verder trekken
omdat een van de pantserwagens in het ongerede is geraakt. Terwijl de munitie
uit het kapotte voertuig wordt overgeladen, staan de overige pantserwagens met
hun motoren aan te wachten op het signaal dat de eenheid verder kan, op weg naar
de grens.

Vier dagen is de eenheid, die uit de buurt van Dnepropetrovsk komt, al onderweg.
Officieel zijn de troepen op oefening. Waarschijnlijker is dat het een van de
eenheden is die naar de grens met Rusland worden gedirigeerd voor het geval
Moskou besluit het oosten van Oekraïne binnen te vallen.

'Wegwezen! Opdonderen!' snauwt een soldaat vanaf de koepel van een tank. Hij
heeft het helemaal gehad met de modder, de sneeuwjacht, het wachten, maar vooral
met de onverwachte vijand: de dorpelingen die zodra de militaire colonne opdoemt
de weg versperren. In de verte komt door het veld het volgende legertje
pro-Russische betogers aangelopen.

'Daar heb je ze weer', verzucht de commandant van de eenheid, als hij de mannen
ziet. 'Het zijn allemaal mensen die door de Russische pers worden opgehitst om
ons te provoceren. Maar wij gaan er niet op in. Wij zijn er niet om op ons eigen
volk te schieten. Wij zijn er om ons land tegen een aanval van buitenaf te
beschermen.'

Dus zet hij koers naar de stoet van pro-Russische betogers, die op gepaste
afstand van de ronkende gevaarten stilhoudt. Na een kort gesprek, dalen de
mannen weer de helling af. 'Ze waarschuwen dat ze ons bij het volgende dorp
zullen tegenhouden, maar we hebben beloofd dat we daar niet langs zullen gaan',
zegt een militair.

'Waarom komen jullie hier?', scheldt een achtergebleven activist tegen de
soldaten. 'Mijn grootvader is in de strijd tegen de fascisten gesneuveld en nu
komen jullie hier om dat fascistenregime in Kiev in het zadel te houden.'

De man krijgt het meteen aan de stok met een Oekraïense boer die met zijn
terreinwagen is gekomen om de vastgelopen Oekraïense eenheid te helpen. 'Waarom
noem je die soldaten fascisten? Ik heb zelf jarenlang in het Sovjetleger gediend
en nu mogen onze zonen niet ons eigen land verdedigen?

'Als we in de NAVO hadden gezeten, hadden we deze problemen niet gehad. Dan had
Rusland niet gedurfd om de Krim te bezetten', foetert hij. Na het referendum op
de Krim is hij er '100 procent' zeker van dat er oorlog zal komen. 'Rusland
heeft al een massale troepenmacht samengetrokken langs de grens. En deze lui
hier zijn gestuurd om onze verdediging te ontregelen.'

De 39-jarige Igor is een van de betrokkenen bij de campagne om de troepenaanvoer
van het Oekraïense leger te ontregelen. Van beroep zegt de zwaarlijvige Rus
alpinist te zijn, maar hij heeft het beklimmen van bergtoppen opgegeven voor een
positie in de leiding van de Patriottische Krachten van het Donbekken, een
radicale pro-Russische beweging in Donetsk. In het kantoor van de beweging, dat
tot voor kort nog diende als lokaal hoofdkwartier van de partij van de afgezette
Oekraïense president Janoekovitsj, legt hij trots uit dat activisten in het
oosten van het land her en der legereenheden die naar de grens worden gestuurd
tegenhouden. 'We hebben overal mensen zitten die het meteen melden als ze
troepenbewegingen zien.'

Waarom houden ze hun eigen leger tegen? 'Ons eigen leger? Wij willen niet dat
hier fascisten heenkomen en daar valt het Oekraïense nationale leger ook onder',
zegt hij. 'De nieuwe regering heeft nu speciaal een nationale garde opgericht.
De bedoeling is dat ze hier mensen uit andere regio's heen sturen, zodat die
geweld kunnen gebruiken tegen de burgers.'

Maar hoe staat het met de Russische troepen, als die ooit zullen binnenvallen?
Zullen ze dan ook proberen die tegen te houden? Igor: 'Dat hangt van de
omstandigheden af. Als ze komen om ons te beschermen tegen fascistische
groeperingen als Rechtse Sector, dan zijn ze welkom. Het Russische leger zal
nooit een bezettingsmacht zijn.'

Aanhangers van de nieuwe regering hebben het moeilijk in de provincie. 'Als je
hier met een Oekraïense vlag rondloopt, loop je de kans te worden afgetuigd',
zegt Dima Loebinets (32), ondernemer uit Volnovacha. 'Wij worden via de telefoon
bedreigd. De politie doet niets om ons te beschermen. Zodra de Russen hier
binnenkomen, gaan die zogenoemde zelfverdedigingseenheden jacht op ons maken,
dat is zeker.'

Via een netwerk van andere pro-Oekraïense activisten probeert hij legereenheden
die op blokkades stuiten te helpen omwegen te vinden. Makkelijk gaat dat niet.
'Het leger durft niet door te zetten. Ze zijn bang de Russen een excuus te geven
om binnen te vallen. Al staat er maar een handvol mensen op de weg. Daardoor
worden die pro-Russische activisten steeds brutaler.'

Als de pantsereenheid na uren oponthoud verder trekt, stuit de colonne na 10
kilometer op een provincieweggetje vol met gaten opnieuw op een blokkade van
dorpelingen.

'Ze proberen ons op te zetten tegen de Russen, maar dit is Russisch gebied!',
zegt een van de betogers. Uiteindelijk besluit de commandant rechtsomkeert te
maken. Het volk juicht als de pantserwagens met veel gemanoeuvreer omdraaien, op
weg naar een nieuwe fuik. 'Klootzakken, nu hebben jullie onze weg ook nog
kapotgemaakt', roept een vrouw hen na.

Met een vlag van Oekraïne rondlopen is hier niet zonder risico (Dima Loebinets
Oekraïense vrouw die pro-Russische activisten vreest)

Wij willen hier geen fascisten, ook niet van het Oekraïense leger (Igor
39-jarige Rus, betrokken bij het ontregelen van het Oekraïense leger)

LOAD-DATE: 17 March 2014

LANGUAGE: DUTCH; NEDERLANDS

GRAPHIC: In het Oekraïense dorpje Michurino, in dezelfde regio als Volnovacha en
Donetsk, staat maandag een Oekraïense militair op wacht bij een legerkamp.
Foto Sergei Grits / AP

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              144 of 180 DOCUMENTS



                                 de Volkskrant

                             15 maart 2014 zaterdag

Basis weg?

BYLINE: PAUL ONKENHOUT EN LOES REIJMER

SECTION: Halfberliner

LENGTH: 2936 woorden


Media: de Telegraaf en de lezer


Ineens daalt de oplage van De Telegraaf op tamelijk spectaculaire wijze. Wat is
er met de lezers aan de hand?

In koffiehuis De Schaapskooi op de Amsterdamse Albert Cuyp ligt, zoals verwacht
en zoals het hoort, De Telegraaf op tafel. Thuis heeft ze de krant niet meer,
zegt Wil uit de Jordaan en ze begint uitgebreid te mopperen op de prijs van de
actieabonnementen.

'Twee jaar geleden betaalde ik nog 14,95 euro per maand. Dat werd 16,95 en
laatst belden ze me met een aanbod van 18,50 euro.'



Met stemverheffing: 'Hou eens op zeg.'

Het zit haar dwars. 'Zo'n aanbod doen ze op de Huishoudbeurs ook aan een
loslopende hond. Ja, het gaat slechter met de krant. Nou en? Moet ik dan meer
betalen? Het gaat met iedereen slechter.'

Wil is geboren en getogen op de Amsterdamse Elandsgracht en werkt al dertig jaar
in wat hier, op een paar meter afstand van het standbeeld van André Hazes, trots
het oudste koffiehuis van de Cuyp wordt genoemd. 'Ik kwam hier binnen als roosje
en ga weg als paardenbloem.' Haar achternaam hoeft niet in de krant: 'Iedereen
die het stuk leest en mij kent, weet toch wel dat ik het ben.'

Marktkoopmannen, koopjesjagers, naar Purmerend of Almere verhuisde huisvrouwen:
dit is het land van De Telegraaf. Ruud van der Linden, eigenaar van boksschool
Albert Cuyp en fotograaf van De Telegraaf, zat hier vroeger elke dag, vertelt
Wil van het koffiehuis trots.

Het was hoofdredacteur Co Stokvis die ooit zei dat ook zijn tante op
driehoog-achter in de Jordanese Tweede Anjeliersdwarsstraat rode oortjes van de
verhalen moest krijgen. Schrijf toegankelijk, was de richtlijn voor de redactie.
Voortdurend moest een vertaalslag worden gemaakt naar de 'gewone man'.

Dat lukt, nog steeds. Het oordeel van Wil: 'Ik laat me niet bestelen, maar het
is nog steeds een lekker krantje.'

Ze leest het dagblad met plezier, behalve de artikelen over 'dingen die heel ver
weg gebeuren'. Ze weet dat de krant het moeilijk heeft. Zelf ziet ze de
toegevoegde waarde soms ook niet meer. 'Waarom zou je betalen voor het
showbizznieuws op de pagina's van Privé?', zegt ze. 'Op tv krijg je het bij RTL
Boulevard en Shownieuws gratis.'

Het oplageverlies is spectaculair en ook percentueel veel groter dan dat van de
andere Nederlandse landelijke dagbladen. De achterban is op drift geraakt; de
groep die traditioneel wordt omschreven als 'de hardwerkende Nederlanders of de
ruggegraat van de samenleving.'

Hoe anders was dat een paar jaar geleden. Nadat omroep Wakker Nederland (WNL) -
door De Telegraaf gelanceerd en gepromoot - in 2009 mocht toetreden tot het
publieke bestel dichtten media de krant veel macht toe.

In maart van dat jaar gooide HP/De Tijd de handtekeningen voor WNL, de hoge
peilingen voor de PVV en het aantal abonnees van De Telegraaf in de hoge hoed
der onbehagen. Het weekblad vroeg zich vervolgens vertwijfeld af: 'Wie zijn
eigenlijk die Telegraaf-lezers? En waarom zijn ze nu overal?'

De Groene Amsterdammer in 2011: 'Bij alle discussies over de versukkeling van de
'oude media' zouden we bijna vergeten dat het grootste papieren dagblad van
Nederland nog altijd floreert.' Het behaagde een redacteur van het chique
weekblad dan ook om eens drie weken 'de enige echte volkskrant van het land' te
lezen. Een uitdaging, want: 'In een redactie die nog bij Romain Rolland en
Frederik van Eeden op schoot heeft gezeten, kun je al gauw niet meer meekomen op
een dieet van filefuiken, frauderende ambtenaren en het kwakkelhuwelijk van
Martijn Krabbé'.

'Veel geld verdienen is knap, belasting betalen is dom', schreef de redacteur
van De Groene over het wereldbeeld van De Telegraaf. 'Traditionele vrouwen zijn
aantrekkelijk, feministen lelijk. Nederlanders zijn oprecht, Arabieren
achterbaks. Winkeliers zijn helden, studenten zijn verwend.' Maar ja: de lezer
vréét het, constateerde hij met afgrijzen. Die wil immers - in de woorden van
Telegraaf-columniste Catherine Keyl - 'gewoon relaxed leven'.

Nu, tweeënhalf jaar later, wappert de vlag wat minder fier op de Amsterdamse
Basisweg. In het derde kwartaal van 2013 zakte de oplage voor het eerst in
veertig jaar onder het half miljoen, tot 488.902 exemplaren. In 2000 was de
oplage nog ruim 800 duizend. Ten opzichte van het derde kwartaal van 2012 keerde
bijna één op de tien lezers, 9,5 procent, de krant de rug toe. Het aantal lezers
zakte onder de twee miljoen.

Het bouwsel van De Telegraaf is nog steeds groot en indrukwekkend, maar de
scheuren zijn onmiskenbaar. Ze zijn veroorzaakt door het gratis nieuws op
internet en de economische crisis - dezelfde plagen waarmee alle Nederlandse
kranten kampen.

De Telegraaf verliest echter gemiddeld sneller terrein dan de concurrentie. Een
inhaalslag, noemt Piet Bakker het. Bakker, professioneel observator van kranten
en lector Massamedia en Digitalisering aan de Hogeschool Utrecht, stelde vast
dat het publiek 'relatief laat' is overgestapt naar digitaal.

Ook is De Telegraaf volgens hem meer dan andere kranten slachtoffer van de
recessie, vanwege de grote afhankelijkheid van actieabonnementen en de losse
verkoop. Het zal lezeres Wil van koffiehuis De Schaapskooi bekend in de oren
klinken.

Mediahistoricus Marriëtte Wolf trekt een vergelijking met de regionale kranten.
'Daar zie je hetzelfde. Kranten met een algemeen publiek, zoals De Telegraaf,
worden het hardst getroffen. De kranten met een minder gedifferentieerde
achterban doen het beter.'

Vier jaar lang stortte Wolf zich op het dagblad. De geschiedenis van de krant
was het onderwerp van haar promotieonderzoek. In 2009 verscheen het resultaat
van haar onderzoek in boekvorm, Het geheim van De Telegraaf.

Wolf stelde onder meer vast dat de krant in de jaren dertig een draai van 180
graden maakte en de politieke signatuur bijstelde. De Amsterdamse elite was niet
langer het doelwit. 'De koers werd opportunistischer, met als doel het bereiken
van het grote publiek.'

Het doet denken aan een uitspraak van hoofdredacteur Stokvis. Hij hield de
redactie ooit voor dat journalisten van De Telegraaf gewoon moeten opschrijven
wat ze vandaag meenden.

In 1967, nadat de oplage voor het eerst boven het half miljoen was gestegen,
stond in een commentaar: 'De individualistische Nederlander keert zich bij de
keuze van zijn krant steeds duidelijker af van bevoogding door een pers, die hem
als een soort propagandist of predikant in de een of andere politieke of
kerkelijke richting wil sturen.'

Wolf citeert in haar boek een paar uitspraken van de huidige hoofdredacteur,
Sjuul Paradijs. Toen de krant leden wierf voor omroep Wakker Nederland gaf
Paradijs onbedoeld iets prijs van de politieke opvattingen. In Hilversum ontbrak
het volgens hem aan een 'helder, conservatief en neoliberaal stemgeluid'. De
groep waarop de omroep (en de krant) zich richtte, noemde hij de ruggegraat van
de samenleving. 'Het zijn nu altijd dezelfde gezichten, dezelfde meningen en
hetzelfde cynisme. Het is betweterigheid jegens de ruggegraat van onze
samenleving.'

Volgens het laatste onderzoek (NOM Print Monitor juli 2012 - juni 2013) is de
VVD onder lezers van De Telegraaf de grootste partij, met 21,4 procent. De PVV
is met 12 procent de tweede partij, de SP met 8,5 procent de derde, de PvdA met
8,2 procent de vierde.

De Telegraaf is er voor iedereen. Van de lezers is 55,4 procent man. Van één op
de drie lezers is het mbo de hoogst voltooide opleiding. Een kwart is
gepensioneerd, eenvijfde heeft het hoogste welstandsniveau, 1 procent is moslim
- en 5,9 procent is boer of eigenaar van een bedrijf.

De demografische kenmerken van het lezersbestand weerspiegelen die van het
gemiddelde Nederland - buiten de wat grotere voorkeur voor de VVD. Waar kranten
als NRC Handelsblad en de Volkskrant een hogeropgeleid en welvarender publiek
trekken, lezen bijna evenveel laag- als hoogopgeleiden De Telegraaf.

Hoe sterk de relatie is tussen de populariteit van de krant en de politieke
signatuur, is onduidelijk. Die is overschat, concludeerde mediahistoricus
Mariëtte Wolf. 'In beschouwingen over de krant wordt de koers altijd heel sterk
benadrukt, maar die vinden veel lezers nauwelijks van belang. Ze zijn
geïnteresseerd in de sport in de krant, of de Financiële Telegraaf of het Stan
Huygens Journaal. De politieke kleur is voor veel lezers bijzaak.'

De Telegraaf weet wat de lezer wil lezen. Toen het dagblad honderd jaar bestond,
schreef Volkskrant-columnist Jan Blokker complimenteus: 'Geen enkele krant heeft
de thermometer zo diep in de billen van de samenleving als De Telegraaf.'

In het oprichtingsjaar, 1893, werd al gesteld dat de krant er 'zoo goed voor den
schoenmaker in zijn pothuis is als voor den meneer van de Parkweg' - waarbij de
Parkweg stond voor het welvarende deel van Amsterdam nabij het Vondelpark.

De Telegraaf, zegt Frank Volmer, komt op voor de samenleving als geheel. Hij is
directeur/uitgever en uit hoofde van zijn functie de aanjager van vernieuwingen.
En hij is wat aan de Amsterdamse Basisweg goedkeurend een 'Telegraaf-man' wordt
genoemd.

Zijn ouders hadden een lampenwinkel in Amstelveen en lazen het Nieuws van de
Dag, een zusterblad van De Telegraaf. Als jongen was hij bezorger van de krant,
als student in Utrecht droeg hij hem bij zich, 'óók om te provoceren, ja'. Nog
steeds is hij trots als hij op de tennisbaan wordt aangesproken over iets dat de
krant heeft uitgehaald.

Volmer is sinds 2002 directeur bij De Telegraaf, sinds 2012 is hij
directeur-uitgever. Gevraagd wat hij tegen Wil van koffiehuis De Schaapskooi te
zeggen heeft, formuleert hij voorzichtig - als een politicus die het woord tot
een teleurgestelde kiezer richt.

'We hopen haar te verleiden de krant te blijven lezen', zegt hij. 'Als ze een
digitaal abonnement neemt, is ze voordeliger uit. Heeft ze geen tablet, dan kan
ze de krant misschien een tijdje van de buurvrouw lenen.' Een stilte. 'Ik hoop
ook dat ze merkt dat we voor haar opkomen, dat we strijden voor de dingen
waarvan zij vrolijk wordt. Dit zijn de mensen voor wie we de krant maken.'

Die mensen kunnen op de Albert Cuyp werken of in Brabant wonen, benadrukt
Volmer. 'Het is een behoorlijke afspiegeling van Nederland. We werken niet met
ijkpersonen zoals tijdschriften doen. Je zou kunnen zeggen dat we er zijn voor
Oranje, kleine detaillisten en bedrijven waar hard wordt gewerkt.'

Wel stijgt het percentage hogeropgeleiden in het lezersbestand, blijkt uit de
laatste onderzoeken. Niet dat er meer hogeropgeleiden een abonnement nemen, nee:
de lezers met een lagere opleiding vloeien weg.

Volmer: 'Onze achterban heeft een kwetsbaarder profiel dan die van andere
kranten. De abonnees van de Volkskrant zijn veelal werkzaam in het onderwijs, de
zorg en bij de overheid. Onze lezers werken in bedrijven die harder zijn
getroffen zijn door de crisis. Hardwerkende mensen hebben het zwaarder nu. Als
je je baan kwijtraakt en je maakt een lijstje van mogelijke bezuinigingen, denk
je al snel aan de krant.'

Geldgebrek zal voor de 53-jarige Anneke niet snel een reden zijn om haar
abonnement op te zeggen. Ze behoort tot het andere deel van de achterban:
comfortabel boven modaal, woonachtig in het Gooi, met De Telegraaf als
dagelijkse basis en de zaterdageditie van NRC Handelsblad ernaast. Nee, mocht
het financiële noodlot haar treffen, dan gaat eerst NRC eruit. 'Daarvan denk je
toch eerder: dat is een dure krant.'

Samen met haar man heeft ze al 25 jaar een abonnement op het dagblad. Hij leest
de Financiële Telegraaf, zij pakt tijdens de lunch de columns erbij: die van
'keukenprins' Felix Wilbrink, de huishoudtips van Emile Bode. 'Redelijk suf,'
zegt Anneke, 'maar wel heel gezellig'.

Ze leest de krant voor de culturele stukken: recensies van films en
theatervoorstellingen. Nieuws slaat ze over. Sterker nog: het 'schreeuwerige
nieuws' was de laatste jaren meerdere keren aanleiding om de krant bijna op te
zeggen. 'De sensationele koppen en grote foto's op de voorpagina staan mij
tegen. Je kunt je natuurlijk afvragen of het erger is geworden of dat ik het
erger ben gaan vinden.'

Aan de Basisweg geniet directeur-uitgever Volmer juist van de felle toon die
zijn krant vaak aanslaat. 'Ik was in Engeland toen de Irak-oorlog uitbrak. The
Sun opende met 'Attack!', The Mirror publiceerde een foto van Blair met daarbij
de tekst 'Shame on you'. Die rol moet een krant vervullen. Je moet niet alleen
het nieuws melden, maar ook de discussie aanjagen.'

Volmer huivert bij een NRC-slogan als 'Voor wie de nuance zoekt'. 'Komaan, denk
ik dan: nuance zoeken? Het is leuk om te zeggen dat wij de inkomensafhankelijke
zorgpremie geen goed idee vinden. En dat we dat ook een tijdje volhouden. Onze
journalistiek heeft dat punt op de agenda gezet en het kabinet is opnieuw gaan
nadenken. Daarmee hebben wij Nederland een dienst bewezen, is mijn stellige
overtuiging.'

Volmer verzet zich tegen het beeld dat hoofdredacteur Paradijs er weer een
schreeuwerige, rechtse actiekrant van heeft gemaakt. 'Ik heb niet het idee dat
Sjuul een andere agenda heeft dan zijn voorgangers hadden. De koers heeft meer
met de stand van het land te maken. Als het kabinet wat meer naar links gaat,
gaan wij meer naar rechts en vice versa.'

'De krant moet verrassen', vervolgt hij. 'In de aanloop naar de laatste
verkiezingen voor de Tweede Kamer waren we kritisch over de PVV en SP. We zouden
de traditionele partijen volgens sommigen zelfs aan een verkiezingsoverwinning
hebben geholpen. Op het moment dat die feest vierden, kwamen wij op de
voorpagina met de kwalificatie Marx Rutte.'

Mooi was dat, zegt Volmer. 'We zouden een VVD-krant zijn, maar op zo'n moment
zie je dat wij een onafhankelijke koers varen.'

Tussen Marx Rutte in november 2012 en het derde kwartaal van 2013 - de laatste
oplagemeting - verloor De Telegraaf wel bijna 10 procent van de lezers. Maar op
de vraag of de krant aan impact heeft ingeboet heeft, schudt de
directeur-uitgever resoluut het hoofd.

'In het najaar zaten we met drieduizend lezeressen van Vrouw een weekend in
Center Parcs. Duizenden vrouwen, geweldig! Dan ben je eveneens gangmaker, hè?
Ook daarmee krijg je Nederland in beweging.'

Maar toch, het verval is groot en wat Volmer de 'digitale acceleratie' noemt, is
nog lang niet voltooid. 'Ik zeg niet dat er niets aan de hand is met print,'
zegt hij, 'maar ik ben optimistisch over het geheel.' Dat geheel is vooral het
succes van de Telegraafsite, een van de grootste nieuwssites van Nederland.

Die populariteit heeft ook een keerzijde. Lezers denken eerder dat journalistiek
gratis is. Ja, dat herkent Volmer wel. Maar: 'Ik denk dat we dat vorig jaar
hebben gekeerd door ook betaalde artikelen op de site te plaatsen.' Hij voelt
zich, al met al, 'comfortabel naar de toekomst'.

In zijn woorden klinkt door dat de drukpers waarschijnlijk geen prominente rol
zal spelen in die toekomst. 'Ik vergelijk het altijd met de muziekindustrie.
Luisteraars hebben geen behoefte aan een cd of aan Spotify, ze willen muziek
horen. Voor de journalistiek geldt: mensen willen weten wat er speelt. Straks
vervullen kranten die functie waarschijnlijk niet meer, maar ach: er is wel meer
dat niet meer bestaat. Als we maar gangmaker blijven.'

Nietsdoen is geen optie, zegt krantenexpert Piet Bakker. 2014 is volgens hem het
jaar van de waarheid. 'Ze moeten toch wat doen.' Bakker is gematigd
optimistisch. De krant die 's nachts al (digitaal) beschikbaar is voor abonnees,
de terugkeer van de zondagkrant, Telegraaf TV, de betaalde stukken op de site,
het zijn volgens hem prijzenswaardige initiatieven.

Mariëtte Wolf, de schrijfster van Het geheim van De Telegraaf, is strenger. 'De
krant moet zichzelf opnieuw uitvinden, op alle gebieden, ook online met
journalistiek 2.0.' Ze wijst erop dat De Telegraaf op journalistiek gebied
altijd de vooruitstrevendste krant was en voor de concurrentie uitliep. 'Maar
dat is allang niet meer zo. Het lijkt erop dat de wet van de remmende voorsprong
is opgetreden.'

JAARCIJFERS

In tijden van spectaculaire oplageverliezen klonk deze week bij De Telegraaf
plotseling een afwijkend, positief geluid. De oplage van de krant zal dit jaar
volgens financieel topman Fred Arp niet verder dalen. Hij zei dit in een
toelichting op de jaarcijfers van moederbedrijf TMG. Het bedrijf zal cadeaus en
kortingsacties inzetten om abonnees te behouden en te lokken. Vanwege de grote
sportevenementen - dit jaar het WK-voetbal - zijn 'even' jaren voor De Telegraaf
traditioneel gunstige jaren, met een positief effect op zowel de inkomsten als
de oplage.

1893 Eerste editie

1902 Uitgever Hak Holdert neemt De Telegraaf en De Courant over van jonkheer
Henry Tidal

1938 Krant schendt publicatieverbod en plaatst de eerste foto's prinses Beatrix


1952-1970 Co Stokvis hoofdredacteur

1957 De Amerikaanse filmster Jayne Mansfield bezoekt de redactie

1965 Publiceert als eerste een foto van het verliefde stel Beatrix en Claus

1966 Grootste krant van Nederland

1966 Bestorming Telegraaf-gebouw door provo's en communistische bouwvakkers

1967 500.000ste abonnee

1970-1986 Henri Goeman Borgesius hoofdredacteur

1970 Introductie Telesport, eerste pagina 'Privé'.

1974 Verhuizing van de Nieuwezijds Voorburgwal naar de Basisweg in Sloterdijk

1975 Introductie De Financiële Telegraaf

1986-1993 Hans de Haas hoofdredacteur

1993-2006 Johan Olde Kalter hoofdredacteur

1998 Laatste nummer De Courant/Nieuws van de Dag

2000 Oplage 808 duizend, een record

2004 Start van De Telegraaf op Zondag (tot 2009)

2006-2009 Eef Bos hoofdredacteur

2008 Weg uit Raad voor de Journalistiek

2009 Sjuul Paradijs hoofdredacteur

2009 Oprichting omroep Wakker Nederland

2013 Oplage onder de 500 duizend

2014 Aankondiging formaatwijziging

'Je moet niet alleen

het nieuws melden, maar

ook de discussie aanjagen'

LOAD-DATE: 14 March 2014

LANGUAGE: DUTCH; NEDERLANDS

GRAPHIC: Foto Diana Scherer

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              145 of 180 DOCUMENTS



                                 de Volkskrant

                             15 maart 2014 zaterdag

Alleen maar lokale zorgen

BYLINE: DOOR ANA VAN ES ILLUSTRATIE GEES VOORHEES

SECTION: Vonk

LENGTH: 1623 woorden


Raadsverkiezingen - Haagse hoofdpijndossiers maatje te groot

Een blik in de zaaltjes wekt niet de indruk dat kandidaat-raadsleden klaar zijn
voor wat er op ze afkomt aan kolossale verantwoordelijkheden in de zorg. 'De
spoorlijn naar Musselkanaal is ook belangrijk.'

STADSKANAAL, CONGRESCENTRUM PAGEBORG, DONDERDAG 6 MAART

Ze proberen het, maar krijgen het niet uitgelegd

Zeven lijsttrekkers zitten op een rijtje achter de tafel, klaar voor het
verkiezingsdebat. Wat zullen ze gaan zeggen? Dat weten ze niet. 'Blijkbaar gaan
we het een groot deel van de avond over zorg hebben', zegt aarzelend de
plaatselijke man van het CDA, een wiskundeleraar in streepjesoverhemd, Roelof
Plieger.

Ze zijn politicus in Stadskanaal, een gemeente in de Groninger veenkoloniën. Ze
hebben hun verhaal paraat over de onderwerpen die er hier toe doen: het plan
voor een spoorlijn naar buurdorp Musselkanaal, het behoud van een zwembad. Maar
vanavond moeten ze ineens debatteren over zaken verder weg, die nu nog in Den
Haag worden geregeld, maar binnenkort worden overgeheveld naar de gemeente.
Thuiszorg, jeugdzorg en de zorg voor arbeidsgehandicapten.

De lijsttrekkers weten: dat gemeenten deze zaken vanaf volgend jaar op hun
bordje krijgen, heet met een goed ambtelijk woord 'decentralisatie'.
Decentralisatie gaat gepaard met fikse bezuinigingen. Dankzij decentralisatie
zijn de gemeenteraadsverkiezingen van 2014 anders dan alle eerdere. Deze
verkiezingen gaan niet alleen over de lokale spoorlijn, maar ook over landelijke
hoofdpijndossiers.

Maar wat moet je erover zeggen, in dit zaaltje in Stadskanaal? De politici
proberen het met kaartjes opsteken. Rode en groene kaartjes. De organisator van
dit debat, vakbond FNV, een club die zich nogal zorgen maakt over
decentralisatie, heeft bedacht dat het daarmee gemakkelijker zal gaan. Rood als
je het oneens bent, groen als je het eens bent.

Petje op, petje af: zo verloopt het debat. Mogen werklozen onbetaald aan het
werk worden gezet in de groenvoorziening? Allemaal rode kaartjes. Mogen kleine
bedrijven worden gedwongen om inwoners met een arbeidshandicap in dienst te
nemen. Weer rode kaartjes, op één na - de SP.

Als enige tegen

De SP-voorman onderscheidt zich met een mening: als enige achter de tafel is hij
tegen decentralisatie. Hij denkt dat het niet goed komt. Nu al wordt zijn
bejaarde moeder slechter verzorgd door bezuinigingen op de thuiszorg. 'Ik hoor
dingen over een uitdaging, maar wij gaan zware tijden tegemoet.'

De andere politici herhalen allemaal hetzelfde woord: maatwerk. 'Het zal
maatwerk betekenen de komende jaren', zegt de mevrouw van D66. De PvdA: 'Je
probeert zorg op maat te leveren.' 'Voor maatwerk moet ook de GGZ in beeld
zijn', zegt de lijsttrekker van GroenLinks, Teja van Geenen.

'Het is nog een beetje koffiedik kijken', zal Van Geenen later uitleggen. 'Het
is nog niet duidelijk hoe de zorg geregeld wordt, hoeveel geld er beschikbaar
is, waar dat geld precies naartoe gaat. Misschien zijn onze standpunten daarom
ook nog niet helemaal duidelijk. Aan burgers is dit moeilijk uit te leggen.'

Gewone burgers zitten overigens nauwelijks in het zaaltje. Dit zorgdebat vindt
plaats in het buitengebied van Stadskanaal. Wie de moeite neemt om hierheen te
rijden, is meestal politiek actief. 'Den Haag gooit van alles over de
schutting', zegt een dame op de achterste rij, Geertje Roosjen, al jaren lid van
de PvdA. 'Maar het is zo moeilijk om je daar iets bij voor te stellen. Het is zo
ontzettend vaag.'

Het is op zich bijzonder dat in Stadskanaal überhaupt een hele avond wordt
gepraat over decentralisatie. In veel andere gemeenten komt dit onderwerp niet
zo uitgebreid ter tafel. Dat dit hier in deze veenstreek wel gebeurt, komt
doordat het gemeentebestuur nu al vreest voor de gevolgen: het percentage
arbeidsgehandicapten en arme ouderen behoort in Stadskanaal tot het hoogste van
Nederland.

'Stadskanaal wordt wel rollatorcity genoemd', zegt een toehoorder,
PvdA-gemeenteraadslid Erik van der Vlag. 'Dat bedoel ik met respect hoor, maar
je hebt hier veel ouderen.' Onderwerpen als thuiszorg en het lot van
arbeidsgehandicapten als de sociale werkplaatsen straks deels sluiten, dringen
hier daarom door tot het politieke debat.

Dan zegt hij: 'De spoorlijn naar Musselkanaal is bij deze verkiezingen ook een
belangrijk item.'


KROMMENIE, DOOPSGEZINDE KERK, DINSDAG 11 MAART

Ze proberen het, maar komt het ook over?

Onder het hemelsblauw geverfde plafond van de schuilkerk staan de negen
lijsttrekkers. 'Omgeven met talloze vaagheden' is het nieuwe overheidsbeleid
voor hen nog steeds, zal Ruud Pauw van de lokale partij Rosa achteraf zeggen.
Maar nu moeten ze toch met een verhaal komen, want hun kiezers maken zich
zorgen.

In Krommenie, gemeente Zaanstad, werpen de bezuinigingen op zorg al jaren hun
schaduw vooruit. Veel buurthuizen zijn verdwenen. Ouderenvoorzieningen staan op
punt van sluiten. In het buitengebied staat de leefbaarheid onder druk: kunnen
ouderen nog wel in de dorpen blijven wonen?

Vandaag gaat het dus niet over hangjongeren in Zaanstad of de toekomst van het
plaatselijke filmtheater. De gespreksleider, een journalist van het
Noordhollands Dagblad, introduceert het begrip 'participatiemaatschappij' - een
frase die in de aanloop van de decentralisatie via ambtelijke rapporten is
uitgestort over het lokale bestuur.

Wat is de participatiemaatschappij? De fractievoorzitter van GroenLinks, Paul
Laport, weet het antwoord. 'Ik heb drie kinderen en ik heb hun bevallingen van
dichtbij meegemaakt. Dat is de participatiemaatschappij: terug naar de basis.'

Gelach in de zaal. Veel actieve partijleden ook hier, toch een kleine minderheid
onder de bevolking. Maar in de kerkbanken zitten ook vrijwilligers die zich
inzetten voor organisaties die zwaar onder druk staan. Zij brengen een discussie
op gang: waarom moet het buurthuis sluiten? Waarom worden sociale wijkteams,
bemand door vrijwilligers, commercieel aanbesteed? Waarom zegt de gemeente
Zaanstad niet gewoon tegen Den Haag: wij doen niet mee?

De SP, de ChristenUnie en Rosa vinden dat nog niet eens zo'n gek idee. De andere
partijen zijn tegen. 'We worden teruggeworpen op onze eigen verantwoordelijkheid
en dat is niet verkeerd', zegt de VVD.

Pas laat op de avond nemen andere verkiezingsthema's het debat over. Het nieuwe
gemeentelijke logo. De brug tussen Wormer en Wormerveer.

Hete brij

Die discussie over decentralisatie, die was er toch even. Of niet? 'De burgers
om wie het hier echt gaat, die zelf nauwelijks iets durven te zeggen, die komen
hier niet. Dat is een gemis', verzucht Jan van der Wardt, zelfstandig ondernemer
en zelf jarenlang CDA-raadslid geweest.

'Ze draaien om de hete brij heen', zegt een van de weinige gewone
geïnteresseerden in de zaal: mevrouw Jong (80) uit Krommenie. Haar dochter hoopt
dat ze recht houdt op thuiszorg, haar demente buurvrouw kan binnenkort misschien
niet meer naar de dagbesteding. 'De dingen die echt spelen, die komen er hier
niet uit. Het is allemaal blablabla.'


GRONINGEN, TALMAHUIS, WOENSDAG 5 MAART

Ze proberen het niet, want bewoner wil het niet

De elf lijsttrekkers op het podium wankelen van vermoeidheid. Bijna elke avond
treden ze op in een andere buurt van Groningen. Vorige week ging het over een
sporthal, gisteren over studentenhuisvesting. Wijkdebatten zoals ze overal in
Nederland de gemeenteraadsverkiezingen domineren. Een van de politici laat zich
ontvallen: 'Het is geen vuurwerk, die debatten.'

Vanavond staat de karavaan in zorgcentrum het Talmahuis. De decentralisatie van
de zorg zal hier binnenkort tastbaar zijn. Ze laten zich nu niet zien, maar in
dit gebouw wonen jongeren met psychische problemen. Alleenstaande ouderen
frequenteren het buurtcentrum op de begane grond. Waar nu nog Den Haag
meebetaalt, moet Groningen straks alles uit eigen zak ophoesten. De vraag is of
dit soort zorg kan blijven bestaan.

Maar vanavond gaat het daar niet over. 'Uiteindelijk gaat het in het stemhokje
om lokale zaken', zegt een buurtbewoner in de zaal.

In Groningen is wel gepraat over decentralisatie en zorg, op een speciale avond
voor geïnteresseerden, waar weinig mensen uit de straat komen. Bij een wijkdebat
als dit, voor veel inwoners de enige keer in vier jaar dat ze lokale politici
zien, zou decentralisatie geen volle zaal trekken. De bewoners van de
Rivierenbuurt, een wijk met veel ouderen, willen liever praten over de spoorlijn
ten noorden van hun wijk en de verbreding van de ringweg aan de zuidkant.

Te ver weg

'We wilden de landelijke politiek er een beetje buiten houden', zegt de
organisator van het debat, Geert Hovingh, bestuurder van de wijkvereniging
Rivierenbuurt. Weet hij dan niet dat thema's als jeugdzorg en thuiszorg
binnenkort geen landelijke politiek meer zijn? Jawel natuurlijk, maar voor de
Rivierenbuurt is dat nog te ver weg.

'Den Haag gaat zijn sores over de schutting van de gemeente gooien. Daar lees je
over in de kranten, maar je merkt er nog niets van. Hier in de Rivierenbuurt
wonen veel ouderen, maar het leeft bij hen niet. Ze bellen ons over de ringweg,
ze bellen nooit over zorg.'

'Als het aan mij lag, zou het daar meer over gaan', zegt de jonge
CDA-lijsttrekster Anne Kuik. Maar ook zij erkent: over deze materie
discussiëren, is vrijwel onmogelijk. 'Het is nog zo vaag. Ik praat veel met
mensen in het veld. Zelfs die weten niet precies wat er op ze afkomt. Je kunt je
afvragen of gemeenteraadsleden dit wel kunnen overzien.'

En dus gaat het over de ringweg. Voorvrouw van de lokale Partij voor de Dieren,
Kirsten de Wrede, was altijd voor, maar is nu tegen. 'We hebben er de afgelopen
twee weken met veel mensen over gepraat.' Haar draai krijgt aandacht op de
lokale televisie: steun aanpak ringweg brokkelt af! Dit debat gaat verschil
maken in de Groningse stemhokjes.

LOAD-DATE: 14 March 2014

LANGUAGE: DUTCH; NEDERLANDS

GRAPHIC: Illustratie Gees Voorhees
Gees Voorhees

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              146 of 180 DOCUMENTS



                                 de Volkskrant

                             14 maart 2014 vrijdag

Verdenking tegen Teeven wordt niet hardgemaakt

BYLINE: VAN ONZE VERSLAGGEEFSTER, MAARTJE BAKKER

SECTION: Ten Eerste; Blz. 2

LENGTH: 803 woorden


Deal met crimineel stond in teken misdaadbestrijding

De verdenkingen tegen Fred Teeven blijken niet te kunnen worden hardgemaakt. Hij
sloot weliswaar een deal met drugscrimineel Cees H., maar daarbij stond voorop
dat hij hem zo veel mogelijk geld afhandig wilde maken. Daarmee lijkt de eer van
Teeven als strijder tegen de misdaad te zijn gered.

Teeven heeft 'een zo groot mogelijke slag willen toebrengen aan het vermogen van
de heer H.', verklaarde minister Opstelten (Veiligheid en Justitie)
donderdagavond. Hij moest zich verantwoorden voor de daden van Teeven als
officier van justitie, omdat Opstelten als minister gaat over het Openbaar
Ministerie (OM).

In zijn tijd als officier sprak Teeven af dat de drugshandelaar Cees H. 2
miljoen gulden van zijn Luxemburgse rekening zou overmaken aan het OM. Van dat
geld was 750 duizend gulden bestemd voor de staat. De rest zou worden
overgeboekt aan de Nederlandse rekening van een vriend van H.

De Tweede Kamer raakte gealarmeerd door een uitzending van het tv-programma
Nieuwsuur. Er zou geld zijn witgewassen. Maar volgens Opstelten was daar geen
sprake van. Omdat het niet lukte aan te tonen dat het geld met criminele
activiteiten was verkregen, was het geen zwart geld.

Maar dan was het op zijn minst een 'gulle belastingvrije schenking aan een
crimineel', vond de Kamer. Uit de overeenkomst, gepubliceerd door Nieuwsuur,
bleek immers dat de Belastingdienst er absoluut buiten moest blijven.

Volgens Opstelten wilde Cees H. alleen met de schikking instemmen als de
Belastingdienst erbuiten zou blijven. 'Het was de enige mogelijkheid om dit
bedrag binnen te halen en deze crimineel in het hart te raken.'

Die houding van het OM is te verklaren door de jarenlange inspanningen die het
zich getroostte om H. zijn geld af te nemen, maakte Opstelten duidelijk. Al
sinds 1994 zaten de aanklagers achter H.'s geld aan. Pas in 2000 kwam het tot de
schikking.

Het OM zette aanvankelijk hoog in. Het mikte op een som van 500 miljoen. Dat
bleek veel te hoog gegrepen. Na verloop van tijd lukte het om beslag te leggen
op 6- à 7 miljoen gulden. Zelfs die miljoenen verdwenen voor de ogen van
justitie. Het vermogen van H. bleek voor een deel in een pand te zitten. Dat
pand werd verkocht door andere beslagleggers in België. Die hadden voorrang op
de Nederlandse staat.

Zelfs van de 2 miljoen lukte het niet aan te tonen dat het wederrechtelijk
verkregen was door H. Om niet met lege handen te blijven staan, werd besloten
met de crimineel te onderhandelen over een schikking. Zo zouden Fred Teeven en
zijn baas Ben Swagerman tenminste nog 750 duizend gulden binnenhalen.

De Belastingdienst mocht van niets weten, maar dat moest dan maar zo. Zodra het
geld op de rekening van het OM stond, zou er toch 'geen enkele reden zijn voor
de Belastingdienst om een aanslag te doen op de staat der Nederlanden',
verklaarde Opstelten. En over de rest van het bedrag zou H. aangifte moeten
doen. 'Net als elke andere belastingplichtige in Nederland.'

Opstelten benadrukte dat de deal van tevoren werd besproken met het College van
Procureurs-Generaal - tot twee keer toe. De eerste keer was op 15 februari 2000.
Er gingen nog een paar maanden overheen voordat H. en zijn advocaat de
overeenkomst tekenden, op 15 juni 2000. En voordat de onderhandelende officiers,
Teeven en Swagerman, hun handtekening plaatsten, was het 17 augustus 2000.
Daarvoor hadden ze de overeenkomst volgens Opstelten nogmaals voorgelegd.

'Check, dubbelcheck', zegt Opstelten daarover nu, ruim veertien jaar na dato.
'Daar hecht ik zeer aan. Dat is zorgvuldig en goed.'

Oppositie

Toch was de oppositie nog niet overtuigd. Het kostte Opstelten zichtbaar moeite
de data en bedragen ordelijk naar voren te brengen. Voortdurend keek de minister
hulpzoekend naar zijn ambtenaren, die druk gebarend in hun loge zaten.

Het droeg ertoe bij dat de oppositie van hem eiste de feiten nog eens op een rij
te zetten. Wanneer gaf de procureur-generaal precies toestemming voor de
overeenkomst? Wanneer werd het geld overgemaakt aan het OM? En wanneer werd het
doorgesluisd naar H.'s vriend? 'Zo kan ik mijn controlerende taak onvoldoende
uitvoeren', zei D66-Kamerlid Magda Berndsen. 'Opstelten moet aannemelijk maken
wat er is gebeurd.'

Voorlopig lijkt Teeven met de schrik te zijn vrijgekomen. De kwestie lag voor
hem des te gevoeliger omdat hij zich laat voorstaan op zijn harde aanpak van de
criminaliteit. Daarmee is het sluiten van een deal met een crimineel slecht te
rijmen. Niet voor niets nam GroenLinks de gelegenheid gisteren onmiddellijk te
baat om de VVD te verwijten dat ze de 'partij voor de hardwerkende crimineel' is
- onder verwijzing naar de Hardwerkende Nederlander die de liberalen zo graag
adopteren.

Hij wilde aan het vermogen van Cees H. een grote slag toebrengen (Ivo Opstelten,
minister van Justitie)

LOAD-DATE: 13 March 2014

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              147 of 180 DOCUMENTS



                                 de Volkskrant

                             12 maart 2014 woensdag

Werkloos en crimineel

BYLINE: SANDER VAN WALSUM

SECTION: Opinie en Debat; Blz. 33

LENGTH: 135 woorden


Stekel

Je zou kunnen denken dat de PVV best in haar nopjes was met het
integratierapport van het SCP. Van verdringing op de arbeidsmarkt van Henk en
Ingrid door allochtonen blijkt namelijk geen sprake te zijn. Niet-westerse
allochtonen zijn relatief vaak werkloos en leven vaker in armoede dan autochtone
Nederlanders. Net goed, hoor je de modale PVV'er denken. Maar nee: het SCP had
in een rapport over de arbeidsmarkt de criminaliteit van allochtonen niet
onvermeld mogen laten. Daar kan niet vaak genoeg op gehamerd worden. Dat het SCP
in dezen in gebreke is gebleven, is voor de PVV reden om op zijn opheffing aan
te dringen. Zoals despoten eigenzinnige generaals de laan uit stuurden - of
lieten vierendelen. Met die despoten liep het doorgaans ook niet goed af. Soms
is de geschiedenis best rechtvaardig.

LOAD-DATE: 11 March 2014

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              148 of 180 DOCUMENTS



                                 de Volkskrant

                             12 maart 2014 woensdag

[Wie was de laatste Amerikaanse president die Neder...]*

BYLINE: STIEVEN RAMDHARIE

SECTION: Ten Eerste; Blz. 7

LENGTH: 478 woorden


Wie was de laatste Amerikaanse president die Nederland bezocht?

Elke zes tot acht jaar maakte een Amerikaanse president de afgelopen decennia
zijn opwachting in Nederland. Op een regenachtige mei-ochtend in 2005 bezocht
George W. Bush in het Limburgse Margraten de 60ste herdenking van het einde van
de Tweede Wereldoorlog. Daarvoor, in 1997, was het Bill Clinton die aanwezig was
bij de viering van 50 jaar Marshallplan. Vlak bij de Haagse Hofvijver stapte
Clinton spontaan uit zijn Cadillac Fleetwood om Hagenezen de hand te schudden.
Op de Denneweg dronk hij een biertje, in Delft at hij poffertjes met aardbeien.


Het bezoek van Bush, wiens vader in 1989 al Nederland aandeed, was formeler.
Behalve een werkontbijt van een uur met premier Balkenende had Bush ook een
lunch met studenten. Tijdens de herdenking prees hij Nederland uitvoerig. Bush:
'De Nederlandse grond is een gepaste rustplaats voor de Amerikanen die hier
liggen. Het was een Nederlandse haven die de Amerikaanse vlag zijn eerste
saluutschoten gaf. Het waren Nederlanders die als een van de eersten de
Amerikaanse onafhankelijkheid erkenden.'

In welke gemoedstoestand komt Obama naar Nederland?

De president komt in elk geval uitgerust aan. Ondanks de situatie in Oekraïne
zijn Obama (Florida) en vicepresident Biden (Virgin-eilanden) nu gewoon op
voorjaarsvakantie. 'Het is winter voor de democratie in Oekraïne', schreef
Washington Post-columnist Marc Thiessen maandag sarcastisch. 'Maar voor Obama en
Biden is het spring break.' Een succesvolle afsluiting van deze derde nucleaire
top onder Obama is goed voor zijn politieke nalatenschap. Maar terug in
Washington zijn er weer de problemen rond Obama-care, de begrotingsperikelen en
de tussentijdse verkiezingen van november. Republikeinse winst zal zijn laatste
twee jaar grondig verpesten. Obama, die geen lame duck-president wil zijn, heeft
de historie niet mee. Op Clinton na moesten herkozen presidenten in hun tweede
termijn de afgelopen eeuw politiek fors incasseren.

Wat doet Obama naast de nucleaire top?

Verwacht wordt dat hij de top zal gebruiken om bilateraal met tal van collega's
te overleggen over andere wereldproblemen. Variërend van de Krim-crisis tot het
maritieme geschil van Japan met China en Zuid-Korea. Ook de terugtrekking uit
Afghanistan zal worden besproken, onder andere met de Pakistaanse premier
Sharif.

Voor het begin van de top, op maandagochtend, bezoekt Obama Amsterdam. Hier zal
hij een gesprek hebben met premier Rutte over 'actuele politieke en economische
problemen'. Mogelijk maakt hij van het Amsterdamse uitstapje gebruik om het
Stedelijk Museum of het Rijksmuseum te bezoeken. De RVD wil dit niet bevestigen.
Een 'poffertjesmoment' lijkt uitgesloten. Maar mogelijk zal er een ander moment
zijn dat Obama, á la Clinton, contact gaat maken met de gewone Nederlander.

* Vervangende titel / Replacement title

LOAD-DATE: 11 March 2014

LANGUAGE: DUTCH; NEDERLANDS

GRAPHIC: President Xi Jinping in juni vorig jaar met president Obama in
Californië.
Foto Jewel Samad / AFP, Getty

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              149 of 180 DOCUMENTS



                                 de Volkskrant

                             10 maart 2014 maandag

Zelfs woede van de SP wordt gesmoord

BYLINE: ARIEJAN KORTEWEG, REMCO MEIJER

SECTION: Ten Eerste

LENGTH: 1011 woorden


Analyse - Campagnetijd

Volgende week al mogen we naar de stembus, maar de landelijke campagne oogt nog
mat. De coalitie en haar drie 'constructieve' partners hebben even geen belang
bij sfeerverpestende botsingen. Ondertussen dreigt het rode bolwerk Amsterdam in
te storten.

Dit is nu het resultaat van de intensieve samenwerking tussen regering en
constructieve oppositie, analyseert Alexander Pechtold. Het tweede landelijke
debat in het kader van de gemeenteraadsverkiezingen, bij Radio 1 in de Haagse
sociëteit De Witte, is woensdag nog maar koud afgelopen. De sfeer is die van
bruggen bouwen, handreikingen doen, experimenten toestaan. Weinig opwinding,
veel wederzijds begrip. Volgens de D66-leider een direct gevolg van de
gewijzigde machtsverhoudingen: twee regeringspartijen tegen negen opposanten
voelt heel anders dan zoals het nu is: vijf tegen zes.

Op lokaal niveau - zeker in de grote steden, waar de strijd om wie de grootste
wordt in volle gang is - kunnen de debatten fel zijn. Rond het Binnenhof lijken
de verhoudingen eerder geapaiseerd dan op scherp gezet. Natuurlijk zijn er
verbale botsingen. 'U moet niet zitten te liegen, mijnheer Samsom', zegt
SP-leider Roemer op een zeker moment. Maar daarbij blijft het dan ook wel. Zorg,
bijstand, gemeentelijke fusies, gekozen burgemeesters, welk onderwerp ook ter
tafel komt, de partijleiders leunen voorover om naar overeenkomsten te zoeken.
'Niet zo spannend voor het debat, wel zo goed voor het land', constateert
VVD-voorman Halbe Zijlstra in sociëteit De Witte.

Die verzoenende sfeer is er ook een week eerder, in het tv-debat bij Pauw &
Witteman. 'U moet u schamen', roept CDA-leider Sybrand Buma tegen zijn
collega's, die naar zijn zin te lang praten over de symboolwetgeving rond
illegalen in plaats van over 'echte problemen' als de hoge werkloosheid. Maar
verder? 'Hard op de inhoud, zacht op de relatie', pleegt VVD-premier Mark Rutte
te zeggen. Dat laatste klopt, in de coulissen zijn de politici uiterst
vriendelijk voor elkaar. Maar knetteren op de inhoud, daar komt het deze keer
niet echt van.

Waar komt die lusteloosheid vandaan? Veel factoren komen plots samen. De
verklaring van Pechtold is er een: regering en constructieve oppositie hebben er
belang bij de verhoudingen goed te houden; de een om steun voor zijn plannen te
verwerven, de ander om die plannen in de gewenste richting bij te buigen.
Escalerende ruzies komen dan niet van pas - zie de sfeerverpestende botsing
tussen PvdA-leider Diederik Samsom en Pechtold na het debat over de positie van
minister Plasterk in februari.

De bijwerkingen van die brede coalitie met aanhang worden tijdens het
NOS-radiodebat zichtbaar. 'Er is geen oppositie meer', verzucht Marianne Thieme
van de Partij voor de Dieren als Pechtold, Zijlstra en Samsom weer eens vol
begrip elkaars opvattingen aanhoren. Die constatering is niet onterecht.
Pechtold, die zich tot voor kort graag de rol van oppositieleider aanmat,
beperkt zich nu tot goedmoedige speldeprikjes. Emile Roemer van de SP, eerst
aangewezene om de vacante plek in te nemen, wordt nogal eens gesmoord in het
kussen van welwillendheid dat PvdA en VVD voor hem hebben geprepareerd. Geert
Wilders van de PVV, natuurlijke opposant van de regering, heeft andere
prioriteiten. Zijn partij doet maar in twee gemeenten mee. Hij hoeft pas over
twee maanden te pieken, als de Europese verkiezingen worden gehouden. Dus
schrijdt Wilders sociëteit De Witte pas binnen als het debat zowat is afgelopen.
Het aanvragen van een Kamerdebat over financiële steun aan Oekraïne oordeelt hij
belangrijker 'dan zo'n radiodebatje van de publieke omroep'. Het is meteen ook
zijn manier om Henk en Ingrid te laten weten dat hij waakt over hun
belastingcenten. Pauw & Witteman liet hij zelfs helemaal schieten: hij heeft
niks te halen bij die linkse VARA.

Ook Buma is nog niet klaar om het stokje van Pechtold over te nemen. De
opvattingen van het CDA zijn niet dermate afwijkend van wat de regering
voorstaat, dat de rol van oppositiepartij daarmee een hoog profiel krijgt. Het
lot van de door accijnsverhogingen getroffen pomphouders en slijters in de
grensstreken, die Buma steeds weer in de strijd werpt, volstaat niet om VVD en
PvdA aan het wankelen te brengen.

De gunstige CPB-cijfers werken bij dat alles als olie op de golven. Het is
moeilijk te blijven roepen dat deze regering het land in de afgrond stort als
het Centraal Planbureau tegelijkertijd voorspelt dat de economie aantrekt, het
begrotingstekort krimpt en op termijn ook de werkloosheid zal afnemen. VVD en
PvdA durven nog niet voluit victorie te roepen, maar weten zich voorlopig buiten
bereik van zware aanvallen op de financieel-economische koers.

Een andere oorzaak voor de kalmte is dat een van de belangrijkste lokale
factoren in het Haagse debat geen rol speelt. Plaatselijke partijen trekken bij
elkaar aanzienlijk meer kiezers dan om het even welke landelijke partij, een
ontwikkeling waarvan het einde nog niet in zicht lijkt. Het is een onoplosbaar
probleem, maar feit is dat hun afwezigheid in het nationale debat de discussie
vertekent. Landelijke debatten tussen landelijke partijleiders zijn relevant
voor wie zijn lokale keuze landelijk laat bepalen. Dat is een aanzienlijke groep
kiezers, maar wie op de stadspartij stemt, ervaart een nationaal debat als
oefenen op het droge.

Dus kan Zijlstra ongestraft bepleiten toch vooral VVD te stemmen, opdat
VVD-wethouders hun zegenrijke werk kunnen voortzetten volgens de landelijke
partijlijn. En kan Samsom zich ongehinderd bekwamen in de rol van elder
statesman door op te roepen toch vooral te gaan stemmen, maakt niet uit op wie.
Aan zijn oproep tot rust in het beleid en in politiek Den Haag wordt door zijn
collega's boven verwachting gehoor gegeven.

Het resultaat van de Haagse wollen deken is wel dat het speelveld voorlopig open
ligt voor de lijsttrekkers in de gemeenten. De landelijke coryfeeën komen op 17
maart (bij EénVandaag) en 18 maart (NOS) weer aan bod.

commentaar p21 Naar de stembus

Wie stemt op een stadspartij ervaart elk landelijk debat als droogzwemmen

LOAD-DATE: 9 March 2014

LANGUAGE: DUTCH; NEDERLANDS

GRAPHIC: Fractieleiders van de coalitie en de 'constructieve' oppositie in
gesprek, kort voor het debat van woensdag bij Radio1.
Foto Raymond Rutting / VK

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              150 of 180 DOCUMENTS



                                 de Volkskrant

                              7 maart 2014 vrijdag

Handelingsbekwaam

BYLINE: DOOR WIETEKE VAN ZEIL

SECTION: V Opening; Blz. 5

LENGTH: 1108 woorden


Profiel Gerrit Dou Beeldende kunst


Museum De Lakenhal toont een bijzondere privécollectie met doeken van Gerrit
Dou, de meester van de intimiteit. Nog nooit werd er zo veel werk van de
schilder bijeengebracht.

Gerrit Dou is niet het type kunstenaar dat zich makkelijk laat bekijken. Al
lijkt dat wel zo: alles wat hij schilderde is immers fijn, zo fijn soms dat het
met penselen met één haar werd geschilderd, en vaak glad. Je hoeft niet 'precies
de juiste afstand' te nemen om het onderwerp goed genoeg te kunnen zien, zoals
bij Rembrandt en veel andere schilders van de 'losse toets'. Zijn oeuvre is
leesbaar en alledaags, daar ligt het niet aan. Gewone burgers, werkende vrouwen,
een poes, een slapend hondje of een papegaai. Niks mythologisch en we hoeven
geen bibliotheek of bijbel gelezen te hebben om het te begrijpen.



Toch laat de Leidse Gerrit Dou (1613-1675) - leerling van Rembrandt en groot
meester in zijn tijd - het niet gebeuren dat je kort kijkt, snel kijkt,
oppervlakkig kijkt. Schildert hij een geit, dan is die zo fijn behaard dat je de
haartjes kunt tellen en toch een wollige vacht ziet. Je ziet het detail en het
geheel gelijktijdig. Veel afstand nemen kan ook niet want vrijwel al zijn werk
is klein en dwingt je dichtbij te komen. Ben je klaar met het kijken naar de
vacht, de haren, de textuur van de hoorns en hoefjes - en verbaas je je over de
kleur van het gebladerte, dat vanwege het verbleekte geelpigment niet meer groen
is, maar blauw - dan komt laag twee: het licht, dat als door een wolkbreuk valt,
maar zonder het tumult van onweer. Het licht tilt de geit op en brengt het dier
kalm naar je oog. Laag drie, alleen weggelegd voor wie niet scant maar kijkt:
achter de geit is in de duistere bosjes een vrijend paartje te zien. Dat geeft
zo'n voorstelling ruimte en anekdotiek - en logica. Want behalve een mooi beest
is een geit ook symbool voor de vrije lust.

Natuurlijk ontvouwen die nuances zich niet stapsgewijs maar dwars door elkaar
heen. Dous aandacht wekt jouw aandacht op. Zo werkten de Leidse fijnschilders,
de beroemde groep van een delicate schilderstijl, waarin Gerrit Dou het voortouw
nam.

Museum De Lakenhal in Leiden heeft negentien kunstwerkjes samengebracht: dertien
van Gerrit Dou, drie twijfelgevallen en drie van verwante schilders. Het is geen
eigen werk - de Dou-schilderijen uit de museumcollectie hangen een etage lager -
maar werk uit een Amerikaanse privécollectie, The Leiden Collection, waarin zich
het grootste aantal Gerrit Dou-schilderijen ter wereld bevindt. Zelfs geen
museum heeft meer werken van deze kunstenaar. Een tijdelijke bruikleen van een
bijzondere verzameling, die pas in het afgelopen decennium werd aangelegd. Dat
komt niet veel voor: een groep museumwaardige stukken van één meester, geplukt
uit de huidige kunstmarkt.

Goed, dat Gerrit Dou (ook wel Gerard) een Rembrandtleerling was weten we, dat
wordt maar al te graag benadrukt in tijden waarin Rembrandt de
kwaliteitsstandaard van oude meesters is geworden. Interessanter is dat Dou met
gelijke uitgangspunten - liefde voor mensen, licht, licht-donkercontrasten en
het overtuigend oproepen van de werkelijkheid in verf - een andere weg in sloeg.
En direct school maakte. Aartshertog Leopold Wilhelm, Cosimo de' Medici en
Christina van Zweden bestelden werk bij hem - al zond Christina alle elf stukken
terug na ze gezien te hebben, omdat ze toch meer van de Italiaanse stijl hield.


Dou had eigentijdse verzamelaars, van wie er één, Jan de Bye, 27 schilderijen
liet tentoonstellen, en hij werd in 1641 geprezen in een lofrede door de
kunstkenner Philips Angel: Dous licht, kleuren en rijkdom aan objecten
'verzadigden de ogen van nieuwsgierigen.'

De weg die Dou insloeg, zo laten de schilderijen hier zien, is er een van een
stille anekdote van de alledaagse mens. Niet hele verhalen, zoals Rembrandt dat
kon. Geen zware dramatiek, gesuggereerd met licht. Dous mensen zijn bezig. Niet
met een verhaal, maar met een handeling, met nét genoeg spanning in de
voorstelling om een levendigheid op te roepen. Je pikt dat haast ongemerkt op:
de man die zijn pen slijpt, het hoofd opgetild, de blik naar beneden door het
laaggeplaatste brilletje, precies zo dat je zijn concentratie gelooft. Een oude
man die opkijkt van zijn leesboek; het licht op hem en zijn spullen op tafel.
Het is zo intiem dat je je deelgenoot voelt van zijn activiteit. Elk voorwerp is
zo in het licht geplaatst, dat het kunstwerkjes op zich zijn, die toch
natuurlijkerwijs bij elkaar horen.

Niet de verstilling van Vermeer, niet de psychologische dramatiek van Rembrandt.
Dou toont een gewonere, burgerlijke waardigheid: hij was de eerste die de
'genreschilderkunst' tot specialisme maakte. En natuurlijk betekent een haring
meer dan een haring - het is óók een verwijzing naar een oud spreekwoord,
'iemand een bokking geven' (een standje). En betekenen de zandloper en de
schedel vergankelijkheid.

Lakenhalconservator Christiaan Vogelaar wijst erop dat Dou nog altijd vooral
wordt bewonderd omdat hij zo 'knap schilderde'. Dat is waar, maar doet de
schilder geen recht, vindt hij. Evenmin als een strikt theoretische uitleg van
de schilderijen waarbij de symbolische betekenis voorop staat. Het gaat ook om
de sfeer van intimiteit die Dou oproept, zegt Vogelaar: 'Hij schilderde de
poëzie van het alledaagse leven.'

Het mensbeeld dat Gerrit Dou ons aandraagt, de intieme en levendige
alledaagsheid van de burger, bestaat juist uit een balans tussen de kwaliteit
van zijn technisch talent, de intellectuele gelaagdheid en de levenswaarden die
zonder opzichtigheid worden verbeeld - in gelijke mate.

Gerrit Dou: The Leiden Collection from New York. 9/3 t/m 31/8 De Lakenhal,
Leiden. http://lakenhal.nl

Oogbedrieger

Gerrit Dou (1613-1675) schilderde naar de werkelijkheid, maar ook weer niet
helemaal: in veel schilderijen plaatste hij de voorstelling in een stenen 'nis'
- een halfrond venster waarop de spullen zijn uitgestald, meisjes leunen en
poezen soezen. Zo'n nis is een trompe-l'oeil, een oogbedrieger waardoor je nog
meer denkt naar echte dingen te kijken, in plaats van naar verf. Hij nam dit
architectuurmotief over van de Vlaamse primitieven, maar paste het heel anders
toe: veel alledaagser, als een vertrouwde kraam of het huis van de buurvrouw. De
nis creëert een dubbel effect: het schept afstand en maakt de voorstelling
tegelijk vertrouwd, 'speciaal voor jou', door het kader dat is aangebracht. Soms
werden er luiken voor het schilderij aangebracht in de huizen van verzamelaars,
waardoor het karakter nog intiemer werd.

Schildert hij een geit, dan is die zo fijn behaard dat je de haartjes kunt
tellen en toch een wollige vacht ziet

LOAD-DATE: 6 March 2014

LANGUAGE: DUTCH; NEDERLANDS

GRAPHIC: Haringverkoopster met een jongen, 1670-1675 (te zien is een stenen nis,
waaraan het kader hierboven. 'Oogbedrieger', refereert)
Foto Dominique Surh
Geit in een landschap, circa 1660.
Foto Museum De Lakenhal

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              151 of 180 DOCUMENTS



                                 de Volkskrant

                              7 maart 2014 vrijdag

Tv-tips

SECTION: V RTV

LENGTH: 321 woorden


Paralympische Winterspelen

NED 3, 23.10 UUR

Herman van der Zandt presenteert t/m 16/3 vanuit Sotsji een dagelijks
late-avondprogramma met de hoogtepunten van de belangrijkste wedstrijden van de
Paralympische Winterspelen. Vanavond aandacht voor de Nederlandse equipe. Ook
beelden van de openingsceremonie.

Pauw & Witteman

NED 1, 23.05 UUR

Acteur Victor Reinier komt praten over politie- en detectiveseries in het
algemeen en het nieuwe seizoen Flikken Maastricht in het bijzonder. Daarnaast is
er aandacht voor de voorlopige top-12 in de verkiezing Beste Raadslid van het
Jaar, een initiatief van P&W, samen met de Volkskrant en BKB.

Joris' showroom

NED 1, 22.25 UUR

Op bezoek bij Riva en Thom. Ze delen een woning, maar wonen niet samen, hebben
geen relatie en communiceren het liefst per telefoon. Thom deelt zijn huishouden
met meer dan dertig etalagepoppen; Riva kan intens verliefd worden op bijzondere
bouwwerken zoals de Tempel van Hatsjepsoet in Egypte.

Louis Theroux

NED 3, 21.20 UUR

Louis Theroux keert na vier jaar terug bij de Amerikaanse familie Phelps,
berucht om de tactloze anti-alles-demonstraties met leuzen als: 'God haat
homo's' en 'Dank God voor dode soldaten'. Sinds Theroux' laatste bezoek is de
familie bekender dan ooit en hebben sommige leden hun kerk verlaten.

Na de bevrijding

NED 2, 21.05 UUR

Deze week aandacht voor de koloniale oorlog tegen Indonesië, van 1946 tot en met
1949, gezien door de ogen van gewone Nederlanders. Met onder meer het verhaal
van Jan van Luyn, die weigerde zich te laten uitzenden, waardoor hij moest
onderduiken en nog vele jaren door de overheid werd tegengewerkt.

College Tour

NED 3, 20.25 UUR

In De Hermitage in Amsterdam ondervraagt Twan Huys mediaondernemer Derk Sauer.
Hij was op jonge leeftijd hoofdredacteur van het weekblad Nieuwe Revu, werd
groot in Rusland met de uitgave van de eerste glossy aldaar en is in Nederland
onder meer mede-eigenaar van dagblad NRC.

LOAD-DATE: 6 March 2014

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              152 of 180 DOCUMENTS



                                 de Volkskrant

                              7 maart 2014 vrijdag

Tijd voor iets nieuws

BYLINE: RUTGER BREGMAN

SECTION: Opinie en Debat

LENGTH: 734 woorden


Column


Stukje parlementaire geschiedenis: op 14 januari 2013 nam een meerderheid van
PVV, VVD, CDA, PvdA, D66, SGP en 50Plus een motie aan waarin werd besloten de
term 'belastingparadijs' te verwerpen. De motie was opgesteld door Roland van
Vliet, Kamerlid voor de PVV en oud-belastingadviseur. Hij schreef dat onze
soepele wetten absoluut niet de 'kwalijke kwalificatie' belastingparadijs
rechtvaardigen en verzocht het kabinet deze nare term af te keuren.



Aldus geschiedde.

Een paar maanden eerder had de Nederlandse ambassade in Kiev nog een workshop
georganiseerd over ons 'competitieve fiscale vestigingsklimaat'. Oekraïense
zakenlui - 'invitation only' - kregen die avond te horen hoe een scheutje
VOC-mentaliteit heel wat zuurverdiende centen kan uitsparen.

Het moet een mooie avond zijn geweest daar in het vijfsterrenhotel Hyatt, dat
overigens over een uitstekende limousine service beschikt.

Inmiddels pakken donkere wolken zich samen. Niet alleen in Kiev, ook hier.
Vorige week constateerde het kabinet dat steeds meer landen het gore lef hebben
om 'belangrijke elementen van ons fiscale stelsel' te kopiëren. Onze nationale
trots - de belastingrotonde voor grootheden als Bono, Madonna en wijlen kolonel
Kadhafi - raakt in verval. Steeds meer landen verlagen hun winstbelasting. Dat
is hartstikke oneerlijk, want wij waren eerst. Rechtgeaarde socialisten als Wim
Kok, Willem Vermeend en Wouter Bos hebben het voor ons uitgedacht.

Wel vreemd dat VVD-Kamerlid Helma Neppérus deze week ineens moeilijk ging doen
over het wegsluizen van geld uit Oekraïne. 'Onaanvaardbaar', vond ze het. De
droeftoeter. Staan we wereldwijd niet bekend om onze innovatieve 'Dutch
Approach', welke filantropische instellingen als Google en Facebook helpt om
slechts een paar procent belasting af te dragen? Zitten er aan de Zuidas geen
honderden hardwerkende Nederlanders die hun gezin onderhouden met deze cruciale
service?

Niet alleen de VVD is de weg kwijt. Volgens een peiling van de website MeJudice
maken de meeste Nederlandse economen zich zorgen over de groeiende
inkomensongelijkheid. Gelukkig bleef de olifant in de kamer nog onbenoemd: de
enorme ongelijkheid in vermogen. Nederland staat wat dat betreft nog op een
mooie tweede plek in Europa, net na Polen. Ons nivelleringsfeestje blijft bij
het heen en weer schuiven van een paar procentjes koopkracht tussen de midden-
en de lage inkomens.

Verder hebben we een erg daadkrachtig kabinet. De ene na de andere wet komt door
de Kamer. Tuurlijk, je hebt dat legioen van zeurderige experts die voorspellen
dat de decentralisaties een grotere ramp worden dan alle privatiseringen en
JSF's bij elkaar. En ja, je hebt die nestbevuilers van de Wetenschappelijke Raad
voor het Regeringsbeleid (WRR), die 441 pagina's nodig hadden om het daverende
succes van de topsectoren, het polderoverleg en ons competitieve fiscale
vestigingsklimaat af te serveren.

Ik las ook een prachtig interview met minister Bussemaker en minister Kamp in
NRC Handelsblad. 'Nederland is wél klaar voor de uitdagingen van de 21ste eeuw',
stond erboven. Bussemaker zei waar het op stond: we zijn gewoon goed. Supergoed.
En de WRR snapt er niks van.

Volgens de minister leeft de raad nog in het verleden, al kon ze daar ook wel om
lachen. 'Zij moeten daar ook blijven doorleren.' Haha.

Ik begin steeds meer te beseffen dat de Nederlandse intelligentsia in een
alternatieve werkelijkheid leeft. De WRR had honderden deskundigen geïnterviewd
en duizenden boeken gelezen. Vrijwel alle columnisten in alle kranten vonden het
een prachtig rapport. Maar nu begrijp ik het: het ligt aan hen. Zij zitten vast
in hun ivoren toren. In hun boekenwijsheid. Zij zijn de salonpopulisten die het
altijd beter weten en niet inzien dat we het beste kabinet sinds de Tweede
Wereldoorlog hebben. Dat we weer groeien dankzij het snoeien. Dat we klaar zijn
voor de eenentwintigste eeuw.

Dit is voorlopig dan ook mijn laatste column in de Volkskrant. Toegegeven, er is
een praktische reden (tijd voor een nieuw boek). Maar misschien is het ook
gewoon tijd voor een columnist van het kaliber Roland van Vliet. Of nog een
oud-PvdA'er. Iemand die zich verzet tegen de dictatuur van wetenschappers en
experts. Geen Lex Hoogduin, maar een Thomas Friedman. Geen salonpopulist, maar
een realist.

En nu allemaal in koor: Nederland is geen belastingparadijs!

Bussemaker zei waar het op stond: we zijn gewoon goed, supergoed

LOAD-DATE: 6 March 2014

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              153 of 180 DOCUMENTS



                                 de Volkskrant

                             6 maart 2014 donderdag

Joris Demmink

SECTION: Ten Eerste; Blz. 2

LENGTH: 581 woorden


Bert Wagendorp Column


In het voorlopige getuigenverhoor in de zaak-Demmink verklaarde de voormalige
agent Hoek gisteren onder ede dat de naam Demmink nooit was gevallen tijdens het
zogenoemde Rolodex-onderzoek. Een andere oud-agent, De Koter, verklaarde onder
ede dat hij de naam Demmink wel degelijk had horen noemen.



Voor de zaak-Demmink was dat helemaal geen rare tegenstrijdigheid. De
verschillende waarheden zijn er al jaren niet meer uit elkaar te houden. De
centrale vraag luidt of de voormalige secretaris-generaal van Justitie zich
schuldig heeft gemaakt aan pedofilie. Maar dat is niet meer dan een kern, waar
omheen zich inmiddels een web van verhalen heeft gevormd. Verhalen over moorden
om gruweldaden onder de pet te houden, verhalen waaruit hij naar voren komt als
de bedenker van al het Kwaad van Nederland, of als de man bij wie alle lijntjes
samenkomen die de elite heeft gespannen om ons, het gewone volk, te
besodemieteren.

Genoemde Rolodex behoorde in de tweede helft van de jaren negentig toe aan een
hoogleraar aan de VU. Hij zou in zijn flat seksfeestjes voor pedofielen hebben
georganiseerd. In de Rolodex vond de politie de nummers van twee hoge ambtenaren
van het ministerie van Justitie. Toen de politie binnenviel in de flat,
verklaarde getuige De Koter, bleek de hoofdverdachte te zijn gewaarschuwd, zodat
hij belastend materiaal had kunnen verwijderen. Dat was goed nieuws voor de
samenzweringstheoretici.

Geen mooiere theorie dan de samenzweringstheorie, waarin alles welkom is ter
onderbouwing. Er is ruimte voor harde feiten, maar ook voor uit de duim gezogen
onzin. Er is een voorkeur voor het absurde. De absurditeit, liefst een beetje
gruwelijk en met seks, bepaalt de aantrekkingskracht van de
samenzweringstheorie. Het absurde versterkt vreemd genoeg de geloofwaardigheid -
althans in de ogen van de samenzweringsadept.

De beste samenzweringstheoriën zijn ontwikkeld rond de moord op Kennedy, maar
die rond Joris Demmink mogen er ook zijn. Hij is al in verband gebracht met de
moord op Marianne Vaatstra en er ligt nog wel een en ander dat hem in de
schoenen geschoven kan worden - de samenzweringstheorie is uiteindelijk een
ordeningsprincipe om grip te krijgen op wat anders niet valt te begrijpen of
verklaren.

Je kunt het feit dat minister Ivo Opstelten van Justitie en Joris Demmink elkaar
al kennen van de societeit van Minerva zien als een niet al te groot toeval -
menig lid van de Nederlandse elite is nu eenmaal begonnen als feut te Leiden -
je kunt er ook het zoveelste bouwsteentje in herkennen van een geheime
broederschap die elke schanddaad bedekt.

De zaak-Demmink zou vermoedelijk zijn doodgebloed, als er niet vanuit Amerika
druk was uitgeoefend op Nederland om de zaak te onderzoeken. Dat was goed. Er
zijn in het dossier wel heel lang vragen onbeantwoord gebleven. Opeenvolgende
ministers van Justitie lijken nooit de sterke behoefte te hebben gevoeld de
onderste steen boven te halen om hun belangrijkste steun en toeverlaat vrij te
pleiten - of op te hangen. Zo hebben ze bijgedragen aan de stinkende beerput vol
feiten, fantasiën en fictie.

De zaak-Demmink is een zwarte roman waarvan we de plot nog niet kennen.
Misschien zit er onder de zes getuigen die nog komen eentje die helderheid
schept. Maar de kans dat er nieuwe elementen worden toegevoegd aan het doolhof
van feit en verdichtsel lijkt me groter: de samenzweringstheorie heeft nog een
kenmerk: hij is onuitroeibaar.

Leve de absurditeit, liefst gruwelijk en met seks

LOAD-DATE: 5 March 2014

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              154 of 180 DOCUMENTS



                                 de Volkskrant

                            28 februari 2014 vrijdag

Voor jan met de pet

BYLINE: DOOR MARINA DE VRIES

SECTION: V Opening

LENGTH: 972 woorden


Kunst postuum Jan Hoet


Zijn bevlogenheid en werkdrift waren vermaard, zijn tentoonstellingen
baanbrekend. Donderdag overleed Jan Hoet, de museumdirecteur die kunst
letterlijk de woonkamers in bracht.

Zo idolaat was Jan Hoet van kunst en kunstenaars, dat hij zichzelf op 30
november 1996 om klokslag 00.00 uur als smakelijk hapje liet opdienen.
Piemelnaakt lag hij op een reusachtig dienblad, gedragen door vier sterke
mannen, alleen zijn vlinderdas nog om. De ontvanger van het cadeau:
performancekunstenares Marina Abramovic, een van zijn grote helden - zij werd
die dag 50 jaar.



Zo gepassioneerd en toegewijd was de Vlaamse kunstpaus, museumdirecteur en
tentoonstellingsmaker Jan Hoet aan de kunst dat hij de herhaaldelijke adviezen
van zijn vrouw en zoon om het kalmer aan te doen, in de wind sloeg. Ondanks zijn
broze gezondheid van de afgelopen jaren - hij leefde op één nier, overleefde een
hersenbloeding, een hartaanval en lag twee jaar geleden drieënhalve week in coma
- bleef hij nieuwe avonturen aangaan.

Donderdagmorgen is Hoet gestorven, 77 jaar oud, in zijn woonplaats Gent. Hij gaf
nooit op, bleef altijd bij de tijd en werkte tot op het laatst door. De
afgelopen jaren organiseerde Hoet bijvoorbeeld nog een biënnale voor hedendaagse
kunst in China, en zette hij de eerste onlinebiënnale voor jonge, hedendaagse
kunst op, waarvoor hij samenwerkte met curatoren en kunstenaars van faam en
naam.

Hoet was een unicum in de kunstwereld. In de jaren tachtig en negentig gold hij
als een van de belangrijkste en meest bevlogen tentoonstellingsmakers, van het
uitstervende kaliber van de Zwitser Harald Szeemann (in 2005 overleden) en de
Duitser Kasper König. Anders dan tegenwoordig staat bij deze generatie
tentoonstellingsmakers het kunstwerk en de kunstenaar centraal.

Hoet zal ook de geschiedenis in gaan als de langstzittende museumdirecteur
zonder eigen gebouw. Ruim twintig jaar beijverde hij zich voor een Museum voor
Hedendaagse Kunst, het eerste van België. Pas in 1999 was het S.M.A.K. in Gent
een feit.

Hoets grote liefde voor de kunst was hem door zijn vader, een hartstochtelijk
verzamelaar, bijgebracht. Hij probeerde als jongen kunstenaar te worden, maar
vond zijn eigen werk te licht en ging kunstgeschiedenis studeren. Hij zei
erover: 'Mijn grootste geluk was dat ik tijdig inzag dat ik geen kunstenaar
was.' Wellicht vanwege dat nooit ingeloste verlangen naar het kunstenaarschap,
ontpopte hij zich als een anti-theoreticus, die zijn kunstenaars koos vanuit
intuïtieve en artistieke verwantschap.Vanuit de onderbuik.

Zijn grote doorbraak kreeg Hoet met de tentoonstelling Chambres d'Amis in 1986.
Het idee voor deze inmiddels legendarische expositie kwam voor een deel voort
uit ruimtenood en voor een deel uit de destijds revolutionaire gedachte dat het
hoogstaande museum zich te veel dreigde te isoleren van zijn omgeving: de stad,
de samenleving en de mensen. Hoet nodigde 51 internationaal befaamde kunstenaars
uit om werk te maken en veranderde 64 Gentse huiskamers in museumzalen. Zo
maakte hij de kunst weer toegankelijk en plaatste hij haar midden in het leven.
En passant doorbrak hij het taboe op de combinatie van kunst en toerisme -
Chambres d'Amis was een event. Tot op de dag van vandaag wordt dit
tentoonstellingsmodel nagevolgd.

Hoet slechtte grenzen, ook 1992 in Kassel, bij de door hem samengestelde negende
Documenta, een van de belangrijkste mammoettentoonstellingen ter wereld. Hij
diende de kunst niet op in hoogdravende concepten, maar als ontdekkingstocht en
als unieke ervaring. Hij nam een groot risico door kunstenaars, van Ilya
Kabakov, Louise Bourgeois, Marina Abramovic en Bruce Nauman tot Anish Kapoor,
uit te dagen nieuw werk te maken.

De magie van Hoet leek ruim tien jaar geleden uitgewerkt. Het door hem
samengestelde Sonsbeek 9 in Arnhem bijvoorbeeld, kampte met tegenvallende
bezoekersaantallen. De formule van kunst op alledaagse plekken, tot en met de
supermarkt aan toe, was gemeengoed geworden. Zijn liefdesverklaring aan
toegankelijke ervaringskunst was ingehaald door een behoefte aan inhoud en
engagement.

Maar Hoet vocht terug. Met zijn bevlogen anti-establishmenthouding zette hij na
zijn pensioen als museumdirecteur het Marta Herford Museum op de kaart, in het
tot die tijd wat duffe Duitse provinciestadje Herford. In Gent bleef hij
tentoonstellingen organiseren.

De voorbereidingen van een van zijn laatste projecten, de biënnale in China, in
2012, werden hem bijna fataal. Op het vliegveld van Hamburg stortte hij in. Er
volgden opnames in ziekenhuizen in Duitsland en België. Wekenlange coma. Virale
longontsteking. Maar Hoet krabbelde weer op en ging door met wat hij al vijftig
jaar deed: kunstprojecten organiseren. Als een zendeling (Hoet volgde zijn
opleiding bij de jezuïeten) en schutspatroon voor jonge én gearriveerde
kunstenaars.

Dus volgde er vorig jaar nog een tentoonstelling over de geschiedenis van het
stripverhaal. Exposities van Jan Van Imschoot en Raoul De Keyser. En een project
over outsider art op vier locaties in Geel, waaronder zijn geboortehuis - zodat
'de cirkel rond is', zoals hij vorig jaar zei.

'Knok out'

Boksen. Het was Jan Hoets tweede passie, na de kunst. Hij had het van zijn vader
meegekregen: ga boksen om mensen uit een andere wereld te ontmoeten. Vader Hoet
was ringdokter bij bokswedstrijden. Hoet junior leerde de sport na de Tweede
Wereldoorlog. Hij was mager, maar had goede reflexen, vertelde hij graag,
waardoor hij meestal op punten won of verloor. Toen Hoet een keer 'knok out'
werd geslagen en tijdelijk blind was, beval zijn vader hem ermee op te houden.
Hoets laatste wedstrijd was in 1999 bij de opening van zijn museum in Gent.
Tegenstander: kunstenaar Dennis Bellone. Uitslag: onbeslist.

Piemelnaakt lag Hoet op een reusachtig dienblad, gedragen door vier sterke
mannen, alleen zijn vlinderdas nog om

LOAD-DATE: 27 February 2014

LANGUAGE: DUTCH; NEDERLANDS

GRAPHIC: Jan Hoet: 'Mijn grootste geluk was dat ik tijdig inzag dat ik geen
kunstenaar was.'
Jimmy Kets
 Berlinde DeBruyckere.
Dominique Dierick
 : Jan Hoet breekt internationaal door met Chambres d'Amis, een tentoonstelling
waarvoor Gentenaren hun huizen openstelden voor kunstenaars én publiek. Daniël
Buren voorzag de gastenkamer van echtpaar Herbert van zijn bekende
streepjespatroon.
Dirk Pauwels.
 Himmelsstürmer van Jonathan Borowsky, een van de werken op de Documenta die
Hoet samenstelde.
Stefan Topfer

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              155 of 180 DOCUMENTS



                                 de Volkskrant

                           26 februari 2014 woensdag

NEE

BYLINE: WILLEM VISSERS

SECTION: Sport; Blz. 38

LENGTH: 412 woorden


Nederland moet beter zorgen voor topsporters, zodat ze zich geen zorgen maken
over hun financiële toekomst

Den Haag huldigde dinsdag de olympische ploeg. Judoka Henk Grol keek er met
gemengde gevoelens naar: volgens hem zou de regering topsporters financieel
beter moeten ondersteunen. Heeft hij gelijk?

Veel gewone burgers zijn stikjaloers op olympische sporters. Dat heerlijke
talent, dat schitterende leven, het gebeeldhouwde lijf, de reizen, de sport
zelf, de relatief korte werkdag, en de roem als het even meezit.

De sporter verrijkt zijn leven van later. Met herinneringen, met medailles, maar
niet noodzakelijkerwijs met geld en weelde. Als de sportloopbaan voorbij is,
resteert de sportersmentaliteit. In zekere zin heeft de ex-sporter een
voorsprong op de gewone burger, zelfs als die wél een studie heeft afgerond.
Onderweg is de sporter, al naar gelang zijn prestaties, geholpen door NOC*NSF
(met een toelage, een auto, faciliteiten) en door sponsoren.

Wat zou de regering meer moeten doen? Waarom? Nederland is geen totalitair
regime dat zijn superioriteit wil tonen door sport. De atleten sporten in eerste
instantie voor zichzelf.

En een pensioen? Van die toelage? Dan blijft er helemaal niets over. Maar die
voetballers dan, zeggen de soms wat afgunstige olympiërs. Voetballers, ook
matige tot slechte voetballers, verdienen veel. Althans, in de eredivisie. Rond
de 3 ton gemiddeld. Het zou best een onsje minder mogen, maar de markt bepaalt:
duizenden toeschouwers bij elke wedstrijd, grote sponsoren, tv-maatschappijen.
Een deel van dat salaris verdwijnt in de pensioenpot.

Dat clubs de laatste jaren geregeld hun hand ophielden bij de gemeenschap, is
een uitwas. Dat het toch gebeurt, komt omdat de stad bekendheid ontleent aan de
club. Duizenden supporters, families en vrienden hebben een relatie met die
club. Als dat draagvlak weg is, verdwijnt die club vanzelf.

In tegenstelling tot voetballers is menig olympische sporter grote delen van het
jaar onzichtbaar. Training, studie. De topper slaat een toernooi over omdat het
niet in zijn schema past. Niemand die daarom maalt. Relatief ontspannen leeft
hij toe naar de piekmomenten.

Een totaal ander leven dan dat van de voetballer. Dat blijkt het duidelijkst op
het jaarlijkse sportgala, als de twee werelden elkaar treffen. Zelfs als de
voetballer de prijs van Sportman van het jaar verdient, kan hij die vergeten. De
olympische sporter wint het felbegeerde beeldje. Dat alleen al is onbetaalbaar.

LOAD-DATE: 25 February 2014

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              156 of 180 DOCUMENTS



                                 de Volkskrant

                            25 februari 2014 dinsdag

Weg met 'verweesd' parlement

BYLINE: JEAN WANNINGEN

SECTION: Opinie en Debat; Blz. 28

LENGTH: 879 woorden


Europees Parlement


Hoe kan er sprake zijn van een Europees parlement als er niet zoiets is als een
Europees volk? Dit orgaan vertegenwoordigt de burgers niet.

'In mei valt voor het eerst echt wat te kiezen', schreef Michiel van Hulten
(O&D, 8 februari) als reactie op Adriaan Schout, die betoogde dat het Europees
Parlement (EP) geen echt parlement was. De heer Van Hulten stelt daartegenover
dat het EP wel degelijk wat voorstelt en op vrijwel gelijke voet staat met de
Europese Raad van Ministers. Hij heeft natuurlijk gelijk dat het belangrijk is
om te gaan stemmen op 22 mei: het is de laatste kans voor de kiezer om het
proces van sluipende soevereiniteitsoverdracht aan Brussel te stoppen en waar
mogelijk terug te draaien. Maar Van Hultens visie op het democratisch gehalte
van het EP behoeft enige nuancering.



Een parlement, een volksvertegenwoordiging, veronderstelt een volk. Maar er is
geen Europees volk, hoe kan er dan sprake zijn van een Europees parlement? Het
is waar dat het EP na 'Lissabon' meer invloed heeft gekregen, maar op het
wezenlijke terrein van economische en monetaire zaken heeft het niets in te
brengen. Ja, het kan de hele Europese Commissie naar huis sturen, maar dat is
meer een theoretische dan een praktische bevoegdheid. En tot slot is er geen
sprake van een Europese regering, een Europese staat en een echte Europese
machtenscheiding. Het EP zit er dus eigenlijk voor spek en bonen.

Volgens Van Hulten zal die Europese staat er ook niet komen, want 'de
hoogtijdagen van het integratie-federalisme' zijn volgens hem voorbij. Dat valt
nog maar te bezien. Wie Eurocommissaris Reding hoort spreken, vorige week
maandag nog in Cambridge, hoort iets heel anders. Mevrouw Reding zei daar
letterlijk: 'In my personal view, the eurozone should become the United States
of Europe.' Opvallend dat ze alleen over de eurozone sprak en niet over de EU
als geheel. Klaarblijkelijk durfde ze het niet aan om haar gastheren te zeer
voor het hoofd te stoten. Maar de richting waarin word gedacht is helder.

Waar dit soort ongekozen bureaucraten steevast aan voorbijgaan is aan de vraag
wat de volken van de EU willen. Willen die wel een gecentraliseerd bestuur
vanuit Brussel en Straatsburg? Voelen zij zich wel vertegenwoordigd door het EP?
De opvatting die steeds vaker en steeds luider klinkt, is 'zakkenvullers'. 'Over
de rug van de hardwerkende belastingbetaler', wordt er vaak nog aan toegevoegd.
Het EP mist de band met de burger, deze voelt zich niet vertegenwoordigd.
Sterker, die burger is 'Brussel' zat. Daarmee voldoet het parlement niet aan de
belangrijkste vereiste van zijn bestaansrecht: het is een van de burger
'verweesd' parlement.

Het democratisch tekort van 'Brussel' komt ook op een andere manier naar voren.
Men is als de dood voor referenda over de vraag 'in of uit' de EU, zoals de
Britse premier Cameron wil. Daarom probeert men ook zo lang mogelijk een
verdragswijziging uit te stellen, want dan ontkomt men er niet aan. Die vraag
wordt nog eens versterkt door het gedrag van de Commissie.

Het soevereine Zwitserland wordt gedreigd met sancties vanwege de uitkomst van
een volksraadpleging die de Commissie onwelgevallig is; sommige EU-adviseurs
verlaten voortijdig het overleg tussen de VS en de EU over het
vrijhandelsverdrag TTIP omdat de democratie buiten spel wordt gezet;
regeringsleiders van eurozonelidstaten (Griekenland, Italië) worden door de
Commissie gedwongen hun biezen te pakken. En dan heb ik het nog niet eens over
de toenemende politieke rol van de Europese Centrale Bank, die samen met de
Commissie economische hervormingen wil afdwingen bij zwakke eurolanden. Is er
iets gevraagd aan de bevolking van die landen?

Maar dit is nog niet alles. In een 'normaal' parlement dient er sprake te zijn
van een debat. Niet alleen tussen de parlementsleden onderling en de regering
die zij moeten controleren, maar ook met de achterban. Nu is dat in de eigen
taal vaak al moeilijk genoeg, laat staan in de 24 talen die het EP rijk is. En
gelet op de expansiedrift van de Commissie worden het er vast nog meer. Dat dit
niet zelden leidt tot de spreekwoordelijke babylonische spraakverwarring moge
duidelijk zijn.

Een volgend punt is de enorme regel- en bemoeizucht. Op papier wordt het
subsidiariteitsbeginsel gehuldigd. Minister Timmermans is met een lijstje naar
Brussel gereisd. Maar de realiteit is dat de Commissie zich steeds meer en
steeds nadrukkelijker bemoeit met het leven van burgers en bedrijven, terwijl
die daar helemaal geen behoefte aan hebben. Van de hoeveelheid water die
maximaal mag worden doorgespoeld bij een bezoek aan het toilet tot het maximaal
toegestane aantal watt van de stofzuiger, van het geluid van de grasmaaier tot
de lengte van condooms, alles wil de Commissie in wetgeving vastleggen. En het
EP gaat ermee akkoord.

Om kort te gaan, dit EP ontbeert een staatsrechtelijke grondslag want er is geen
Europees volk, de (Europese) burger voelt zich niet vertegenwoordigd en heeft
geen idee wat zich in het EP allemaal afspeelt. Het EP is dus in feite
overbodig. En het scheelt nog geld ook. Veel geld.

Subsidiariteit is een beginsel dat alleen op papier bestaat (JEAN WANNINGEN is
hoofdredacteur van DDS Finance International.)

Het laat zich raden waarom 'Brussel' zo bang is voor referenda

LOAD-DATE: 24 February 2014

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              157 of 180 DOCUMENTS



                                 de Volkskrant

                           22 februari 2014 zaterdag

De les: niets doen is ook gevaarlijk

SECTION: Opinie en Debat; Blz. 31

LENGTH: 1428 woorden


De Europese ministers proberen voor de poorten van de hel een compromis over
Oekraïne te bewerkstelligen. Wat wordt het: een Europees, een gespleten of een
neutraal Oekraïne?

Philip Stevens
Financial Times

De wereld is in een tijdperk van onveiligheid terechtgekomen. Als Europeanen
daar nog aan herinnerd moesten worden, gebeurde dat door het escalerende geweld
in Oekraïne. Europa heeft een keus: het kan worstelen met de uitdagingen of zich
onder de dekens verstoppen. De tekenen zijn niet onverdeeld positief. Repressie
in Oekraïne is beantwoord met weifeling in EU-hoofdsteden. Het besluit sancties
in te stellen kwam rijkelijk laat.



Het is gemakkelijk om te concluderen - ik heb het zelf gedaan - dat Europa
zichzelf echt wil omtoveren in een groot Zwitserland. De politieke energie wordt
geconsumeerd door de inspanningen de euro overeind te houden. Er is geld noch
lust voor buitenlandse avonturen.

Maar de gedachten zijn in beweging. Non-actie is ook gevaarlijk. Zelfs Duitse
politici geven het toe. Het grote geopolitieke feit voor de Europeanen de
komende tien jaar is Amerikaanse terugtrekking - zowel psychologisch als fysiek.
Europa zal zijn eigen achtertuin moeten bijhouden.

Sommige dingen kan Europa niet doen. Het kan steun bieden aan politieke
hervormingen in Oekraïne, maar het kan niet de door Rusland gesteunde
kleptocratie omverwerpen. Zonder Amerikaanse betrokkenheid kan het niet de
militaire balans in Syrië veranderen. Maar het feit dat Europa niet alles kan
doen, hoeft niet te betekenen dat niets doen de natuurlijke staat is.

Het ontbreken van consensus tussen regeringen die jaloers hun nationale belangen
bewaken, heeft de zogeheten 'strategische partnerschappen' van de EU met Peking
en Moskou uitgehold. Maar op plekken als Afrika kan Europa coalities van de
bereidwilligen organiseren die wankele regeringen kunnen ondersteunen. Dat
gebeurt al in Mali en de Centraal-Afrikaanse Republiek. Frankrijk en
Groot-Brittannië zijn duidelijke leiders, maar van België tot Polen en Estland
zijn landen bereid een deel van de verantwoordelijkheid te dragen. En er is een
nieuwe Duits-Franse intentie om buitenlands-politieke samenwerking uit te
breiden.

Europa heeft al wat succesverhalen, in de bijdrage aan serieuze onderhandelingen
met Iran, de stabilisering van de Balkan en de bestrijding van piraten nabij de
Hoorn van Afrika. Het ontbreekt aan het gewicht voor grote militaire operaties,
maar het kan dienen als belangrijke drager of brenger van stabiliteit. En
misschien - soms moeten we optimistisch zijn - heeft het beseft dat je de wereld
niet kunt doen verdwijnen door je ogen te sluiten.


Vadim Nikitin
© The Nation

Wat kan er gedaan worden om het geweld in Kiev te beëindigen? Het antwoord is
'Duitsland' en 'finlandisering'. Hoewel het huidige conflict zonder twijfel is
aangericht door het plotselinge besluit van Janoekovitsj om toenemende
integratie met de EU af te wijzen, werd de kiem voor de escalatie meer dan
twintig jaar geleden gelegd. In 1990, maanden na de val van de Sovjet-Unie,
overlegden de westerse machten met de Sovjetpresident Gorbatsjov over de status
van het toekomstige Duitsland en het lot van de eenheden van het Rode Leger die
overal in Oost-Europa gestationeerd waren. Volgens de Russische lezing (die
Baker ontkent) overtuigde James Baker Gorbatsjov ervan Duitse hereniging toe te
laten in ruil voor de belofte dat de NAVO niet oostwaarts zou uitbreiden. Toen
dat later toch gebeurde, voelde Rusland zich bedrogen.

Inmiddels is bijna elk land dat tot Ruslands traditionele invloedssfeer behoorde
tot de NAVO toegetreden of als gastland voor een Amerikaanse basis opgetreden.
Je zou Rusland bijna vergeven voor de gedachte dat elke geostrategische stap
terug wordt uitgebuit door een expansionistische westerse alliantie.

Maar een van de zeldzame successen in de relatie tussen de NAVO en Rusland is
het lot geweest van neutrale landen zoals Oostenrijk, maar vooral Finland, die
erin slaagden zowel in het Westen te integreren als goede, vredige relaties met
Rusland te onderhouden. Minister van Buitenlandse Zaken Lavrov zinspeelt op iets
soortgelijks voor Oekraïne. Maar de VS en de Europeanen zouden er het meest van
profiteren. Het zou zowel het Poetin- als het Janoekovitsj-bewind beroven van
hun levensbloed: de retoriek over westers verraad en vijandige omsingeling.

Finlandisering is door de geschiedenis gerechtvaardigd als manier voor kleine
landen om de rivaliteit tussen grootmachten te absorberen, en er zelfs van te
profiteren. Het succes ervan rekent af met de mythe - gevoed door Moskou,
Brussel én Washington - dat Kiev moet kiezen tussen Rusland en het Westen.



Frank Herold
Hoofdartikel Berliner Zeitung

Het fatale aan de geweldsexcessen in Oekraïne is dat ze ook een
plaatsvervangende oorlog vormen. Over de rug van Oekraïne vechten de EU en
Rusland een anachronistische oorlog om invloedssferen uit. Zowel Rusland als de
EU eist van Oekraïne een besluit. Ook dat heeft het land in een catastrofe
gestort. Nu verlangt de een van de ander dat hij, omwille van de vrede, een
stapje terug doet. Maar zo gaat dat niet. Beide zijden hebben legitieme
belangen, die zij elkaar ook moeten toestaan. Een bemiddeling in het Oekraïense
conflict is pas mogelijk als de EU en Rusland hun relatie tot elkaar en tot de
Oekraïne hebben opgehelderd. Alleen als de EU en Rusland gemeenschappelijk
bemiddelen, heeft de Oekraïne een kans dat er meer uitkomt dan alleen een
wapenstilstand.



David Goldman
Uit: pjmedia.com

De Amerikaanse onderminister van Buitenlandse Zaken, Victoria Nuland, wier 'F**k
the Europeans'-opmerking haar 15 minuten roem bezorgde, zou ontslagen moeten
worden omdat ze gewoon dom is. Ik ben geen bewonderaar van de Europese
diplomatie, maar Europa zal hoe dan ook een groot deel van de rekening moeten
betalen voor de problemen van Oekraïne. Ik zie het Amerikaanse Congres nog geen
15 miljard dollar aanbieden om Oekraïnes buitenlandse schuld te helpen
financieren, zoals Rusland vorige maand deed.

De Russen zullen Oekraïne, dat zij beschouwen als een deel van hun territorium,
niet laten gaan, en zeker niet de Russischtalige Oekraïeners die 'verweesd' zijn
door het ineenstorten van de Sovjet-Unie. Wat stelt mevrouw Nuland voor?
Paratroepen? Wat hebben wij de Oekraïense oppositie te bieden? Amerika wisselt
onverschilligheid af met onmacht. De Nuland-opname was pijnlijk vanwege de pure
stupiditeit ervan.

We kunnen een humanitaire ramp in een Europees land niet negeren. Maar het idee
dat we de zaken kunnen beïnvloeden door de ene of de andere oppositieleider te
promoten, zoals in de Nuland-opname wordt geopperd, is belachelijk.

Toch kunnen we iets doen: stel een referendum voor waarmee de Oekraïeners kunnen
kiezen tussen constitutionele alternatieven - een deling, een confederatie of de
status quo. En de persoon die dat voorstel namens het Westen moet doen is de
Duitse bondskanselier Angela Merkel, en wel om de volgende redenen: ten eerste
heeft ze geloofwaardigheid, ten tweede heeft ze lef (ze is via de
democratiseringsbeweging in Oost-Duitsland in de politiek beland), ten derde
spreekt ze Russisch en begrijpt ze Poetin en ten vierde heeft ze meer hersens
dan wie dan ook in Washington (ze heeft een doctoraat in de quantumchemie).


Ilja Varlamov
Russische blogger en fotograaf
Livejournal.com

Gisteren zapte ik per ongeluk naar het tv-kanaal Rossia. Ik kijk geen Russisch
nieuws. Het ging net over Maidan. Ik koester natuurlijk geen illusies over hoe
onze federale zenders informatie presenteren. Maar nu wilde ik bijna naar buiten
lopen en hun verslaggever vragen wat er met hem loos is. Vooral het deel over
Oost-Oekraïne was een giller. Daar lieten ze 'eenvoudige mensen' zien die klaar
stonden hun hooivorken te pakken en naar Kiev te rijden, om 'hun' president te
verdedigen.

Ik ga ervan uit dat de grootste vraag in Moskou nu is 'waarom vegen ze Maidan
niet schoon?' Maar dat is niet zo makkelijk als het lijkt. Mensen rennen niet
weg voor waterkanonnen, gepantserde voertuigen of sluipschutters. Dus hoe kun je
ze wegkrijgen? Er zullen honderden doden vallen. Wie wil daarvoor
verantwoordelijk zijn?

Wat echt opvalt, is dat de dag na de grote politieaanval duizenden gewone
burgers uit Kiev naar Maidan kwamen. In plaats van naar het werk gingen ze naar
de barricades. En dit zijn gewone mensen, niet de 'doorgeslagen radicalen' die
Rossia toont. Op de lijst van dodelijke slachtoffers staan mensen van
verschillende leeftijden; er zitten politieke activisten tussen, leraren,
gepensioneerden en eenvoudige werklieden.

Opinies over de crisis in Oekraïne

LOAD-DATE: 21 February 2014

LANGUAGE: DUTCH; NEDERLANDS

GRAPHIC: Antiregeringsdemonstranten op de barricade op het
Onafhankelijkheidsplein in Kiev.
Foto Marko Drobnjakovic / AP

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              158 of 180 DOCUMENTS



                                 de Volkskrant

                           22 februari 2014 zaterdag

Nukkige ambassadeur van de underdog

BYLINE: PAUL ONKENHOUT

SECTION: Sport; Blz. 35

LENGTH: 651 woorden


De Twaalfde Man Paul Onkenhout


Eén keer heb ik Willem van Hanegem thuis in Overveen bezocht, in 2000 was dat.
Van Hanegem was toen net zo oud als ik nu. Een verwarrende gedachte, omdat ik
hem destijds al behoorlijk oud vond.

De Volkskrant had een groot interview gepland in de bijlage die ter gelegenheid
van het EK zou verschijnen. Wekenlang probeerde ik tevergeefs een afspraak met
hem te maken.



Het 023-nummer kende ik uit mijn hoofd. Nooit nam iemand in huize Van Hanegem de
telefoon op, altijd klonk het antwoordapparaat.

Ik koos voor een andere tactiek. Ik ging bij hem langs. Ook dat hielp me niet
verder, op welk tijdstip ik ook aanbelde. Het was onrustbarend. Voor het verhaal
in de bijlage waren zeven pagina's gereserveerd.

Op een vrijdagochtend, ik had de moed al opgegeven, werd de deur plotseling
opengedaan. Goedemorgen, zei Willem van Hanegem.

Hij droeg slippers en een trainingsbroek. Toen ik vertelde waarom ik had
aangebeld, vroeg hij of ik trek had in koffie. Zeven uur later stapte ik
uitgeput weer naar buiten.

Al die tijd sprak Van Hanegem over voetbal. Zijn vrouw toonde haar schilderijen,
de kinderen hingen op de bank en keken naar de televisie, we aten soep met
broodjes, Lex Schoenmaker kwam langs voor een bakkie koffie en al die tijd sprak
Van Hanegem over voetbal. Met grote regelmaat ging de telefoon, maar niemand nam
de moeite op te nemen, ook de kinderen niet. Het was alsof ik de enige was die
hoorde dat er werd gebeld.

Een interview kon je het nauwelijks noemen. Het was meer een belevenis. Ik
stelde wel vragen, maar eigenlijk was het niet nodig.

Van Hanegem beklaagde zich bijvoorbeeld over de gemakzucht en onverschilligheid
van voetballers en hun gebrek aan durf en originaliteit. Ze praten elkaar
allemaal na, zei hij, het zijn net papegaaien. En koeien.

Koeien, vroeg ik alert? Van Hanegem antwoordde: 'Eentje roept wat en de rest van
de koeien loeit mee.' Zo'n interview was het. Ik vond het geweldig, alles, ook
die telefoon die door niemand werd opgenomen.

Donderdag werd Willem van Hanegem 70, het zal niemand zijn ontgaan. Het Algemeen
Dagblad stelde een bijlage samen. Er is er een jarig stond op de voorpagina,
plus de toepasselijke quote 'Ik zeg nooit iets wat ik niet meen.'

Verder verscheen er een boek, werd er een tribune in de Kuip naar hem vernoemd
en kreeg hij de Faas Wilkes Sportprijs van de gemeente Rotterdam. Terecht
natuurlijk, al zijn er dan altijd wel een paar mensen die zeggen dat dit een
tikje overdreven is, voor een 70ste verjaardag.

Willem van Hanegem is wat tegenwoordig te pas en te onpas authentiek wordt
genoemd. Hij zegt bijvoorbeeld wat hij denkt, ook als niet iedereen daarop zit
te wachten. Van Hanegem vindt dat mensen daar maar tegen moeten kunnen. Kritiek,
bijvoorbeeld op zijn vrij gedateerde opvattingen, kan hij maar moeilijk
verdragen.

Hij doet niet altijd wat hij zegt, om de Fortuyneske redenering af te maken,
maar ook daar is een excuus voor: hij is nu eenmaal 'onaangepast'. In zijn geval
is dat, hoogst uitzonderlijk, een positieve kwalificatie. Hij is zichzelf
gebleven en zo lekker gewoon.

Het heeft hem tot een volksheld gemaakt. Van Hanegem is er een van de
staantribune. Waar Johan Cruijff altijd afstand heeft gehouden, is Van Hanegem
een man van het volk. Cruijff wordt bewonderd, van Van Hanegem wordt gehouden,
ondanks zijn nukkigheid. Hij is een ambassadeur van de underdog.

Het cruciale verschil komt ter sprake in een interview in de AD-bijlage. Dat Van
Hanegem midden jaren zeventig voetballer van het jaar werd, vóór Cruijff, was
een overwinning van de gewone man. Hij was de held van de 'doodgewone,
hardwerkende jongens uit de haven'.

Dat zijn grote woorden. Waarschijnlijk zijn ze verdiend, al is ook in zijn geval
een heiligverklaring een tikje overdreven.

Paul Onkenhout is redacteur van de Volkskrant.

Reageren?

twaalfdeman@volkskrant.nl

Cruijff wordt bewonderd, van Van Hanegem wordt gehouden

LOAD-DATE: 21 February 2014

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              159 of 180 DOCUMENTS



                                 de Volkskrant

                            21 februari 2014 vrijdag

Een wat saaie man, maar wel een van principes

BYLINE: ELSBETH STOKER

SECTION: Ten Eerste

LENGTH: 780 woorden


Profiel - Henri Lenferink


De Leidse burgemeester staat vandaag voor een loodzware beslissing: mag Benno L.
blijven?

Het is zondagmiddag als burgemeester Henri Lenferink (56) zijn nette herenjas
aantrekt, op zijn fiets stapt en richting de Apollolaan vertrekt. Zijn doel:
praten met woedende Leidenaren. Een dag eerder is er paniek uitgebroken in
Leiden. De bewoners zijn boos: hoe haalt hun burgemeester het in zijn hoofd om
Benno L. te verwelkomen in hun stad?



Omdat, zeggen mensen die hem kennen, Lenferink een man van principes is. 'Als
hij ergens van overtuigd is, verdedigt hij die opvatting met verve en zet hij
door', zegt het Leidse gemeenteraadslid Patrick Meijer (CDA). 'En meestal krijgt
hij het gelijk aan zijn zijde.'

Of dat in de kwestie-Benno L. ook zal gebeuren, is nog de vraag. Vandaag hoopt
de PvdA'er met een oplossing te komen, laat zijn woordvoerder weten. En volgende
week moet hij zich verantwoorden in de gemeenteraad. Lenferink vindt dat ook
pedoseksuelen, nadat ze hun straf hebben uitgezeten, een plek verdienen in de
samenleving. Maar tegelijkertijd wil hij garant staan voor de veiligheid van
alle inwoners. En dat is onzeker nu L.'s vertrek geëist wordt, anonieme
dreigmails rondgaan en reltoeristen erop afkomen als bijen op de honing.

De katholieke Lenferink werd geboren in het Twentse Delden. Hij studeerde
geschiedenis in Nijmegen en publiceerde als historicus een studie over de
geschiedenis van het Gelders Orkest. 'Toen ik hem deze week weer op tv zag en
hoorde dat hij zijn lot verbindt aan Benno L., dacht ik: dat is typisch
Lenferink', zegt Hélène van Beek, die als student college bij hem volgde. 'Saai,
maar ook integer. Hij is iemand zonder een dubbele agenda.'

In 1986 werd de Tukker gemeenteraadslid in Arnhem. Het was een tijd waarin de
Arnhemse PvdA met zichzelf overhoop lag, zegt Wilma de Cort, destijds politiek
verslaggeefster van De Gelderlander. In die jaren valt het college van B en W
zelfs een keer na ruzie over de vraag: hoe moet Arnhem zich opstellen ten
opzichte van Zuid-Afrika? 'Het was een hele rare tijd. Tussen alle ego's met
extreme standpunten zat Henri Lenferink, een hele nette jongen die een bindende
rol vervulde en de partij mee op koers kreeg', zegt De Cort. 'Hij was heel
rationeel, maar kon ook koppig zijn. Als hij ergens zijn zinnen op had gezet,
zette hij door.'

Over die rationele instelling zei Lenferink zelf in het Leidsch Dagblad: 'Ik
wist wel dat er zoiets was als emotie, maar daar was het bij mij nooit om
gegaan.' Pas toen hij zijn dochter Anne voor het eerst in zijn armen hield, wist
hij 'waar het in het leven wezenlijk om gaat: niet om het verstand, maar het
gevoel'.

Misschien dat hij daarom in 2011 in het Leidsch Dagblad openhartig vertelde over
zijn scheiding en zijn nieuwe liefde. Om roddel en achterklap te voorkomen,
stelde Lenferink in dat interview zijn nieuwe vlam voor aan de Leidse bevolking,
een vrouw die hij ontmoette 'in een vergaderaccommodatie'. Het interview over
zijn liefdesleven is een atypische actie voor hem, aldus de mensen die hem
kennen. Die kenschetsen hem vooral als een 'rationele workaholic' en
'dossiervreter'. 'Hij is iemand die altijd in functie is, hij is geen persoon
met wie je een biertje drinkt', zegt de Leidse D66'er Mark Koek. Over zijn
privéleven praat Lenferink zelden, voegt gemeenteraadslid Pieter Kos
(GroenLinks) toe. 'Ik weet dat hij graag klassieke kasten opknapt. Maar meestal
blijft hij zakelijk.'

De landelijke pers haalde de burgemeester in de ruim tien jaar dat hij de
scepter zwaait in Leiden slechts een paar keer. Bij zijn aantreden in 2003 stond
hij in de belangstelling, omdat hij de eerste - en meteen de laatste - gekozen
burgemeester van een middelgrote stad werd. In slechts enkele weken tijd wist de
relatief onbekende Lenferink Leiden voor zich te winnen. Als kandidaat van de
'gewone man' deelde hij folders uit en overnachtte hij in een sloopwijk,
studentenhuis en woonzorgcentrum. In 2008 haalde hij het landelijke nieuws met
het bericht dat zijn ambtsketen was verdwenen. 'Daar heb ik buikpijn van', zei
hij destijds. En in april 2012 stond hij volop in belangstelling nadat hij had
besloten de middelbare scholen te sluiten na een dreiging over een schietpartij.


'Lenferink is geen theaterman. Het gaat niet om hem, maar om de inhoud', zegt
Frank Donders. Met trots keek hij afgelopen dagen naar de man met wie hij 1986
tot de Arnhemse gemeenteraad toetrad. 'Zo is hij altijd geweest. Hij doet dit
niet om zichzelf op de kaart te zetten, maar om een principe te verdedigen
waarin hij gelooft.'

Hij is iemand die altijd in functie is, hij is geen persoon met wie je een
biertje drinkt (Mark Koek, D66-raadslid Leiden)

LOAD-DATE: 20 February 2014

LANGUAGE: DUTCH; NEDERLANDS

GRAPHIC: Burgemeester Henri Lenferink van Leiden (midden) luitstert zondag naar
een van de demonstranten bij de flat waar Benno L. woont.
Foto Phil Nijhuis / ANP

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              160 of 180 DOCUMENTS



                                 de Volkskrant

                           13 februari 2014 donderdag

Censuur komt na de zonde

BYLINE: DOOR BOR BEEKMAN

SECTION: V Opening

LENGTH: 904 woorden


Film Interview jia zhangke


Een geweldsexplosie in vier delen, dat is de nieuwe film van China's
controversieelste filmer, Jia Zhangke. Goedgekeurd door de Chinese censuur, toch
verboden in eigen land.

'Mijn film zal worden vertoond in China. Gewoon in deze versie, want die is
geautoriseerd door de censuurcommissie.' Dat zei Jia Zhangke (43) afgelopen mei,
bij de wereldpremière van zijn 135 minuten lange vierluik A Touch of Sin, waarin
gewone burgers in opstand komen en overgaan tot extreem geweld, getergd door de
sociale ongelijkheid in hedendaags China. Van de aangerande saunamedewerker die
haar - nieuw rijke - belager aan het mes rijgt, tot de mijnwerker die met geweer
op zijn baas jaagt, een zich per privévliegtuig verplaatsende oligarch.



Een radicale Chinese film in de traditie van Falling Down, uit 1993, waarin de
door Michael Douglas geacteerde, gefrustreerde burgerman het ineens niet meer
pikt. Of Taxi Driver, waarin de in de politiek teleurgestelde taxichauffeur
Travis Bickle besluit om dan zelf maar de straten schoon te vegen.

Na afloop van de eerste vertoning, op het filmfestival van Cannes, drong er zich
allereerst die ene vraag op: hoe kreeg Jia zijn film ongehinderd langs de
Chinese censuur?

Een eenduidig antwoord bleef uit. De filmer liet doorschemeren dat hem slechts
'geadviseerd' was iets zuiniger te doen met de hoeveelheid geweld. Wat hielp:
hij baseerde zijn film losjes op werkelijke geweldsincidenten in China, waarover
de staatsmedia al hadden bericht. Ook hogerop in China zou men inzien dat het
tijd werd om meer openlijk te berichten over plots opspelende burgerlijke
agressie, aldus Jia. Dat de staatsgerunde Shanghai Film Group als co-producent
optrad voor A touch of Sin leek veelzeggend; met zo'n machtige partner was het
aannemelijk dat de Chinese autoriteiten de film écht wilden uitbrengen.

En dan is er nog de anekdote over Xi Jingping, de huidige Chinese president, die
een paar jaar geleden tijdens een diplomatendiner zijn goedkeuring uitsprak over
enkele films van Zhangke, waaronder diens veelgeroemde en met de Gouden Leeuw
bekroonde Drieklovendam-drama Still Life. Kon Jia, die opklom als
undergroundfilmer, nu plots een potje breken bij het Chinese gezag?

China is het snelst groeiende filmland ter wereld, waar jaarlijks omzetrecords
worden gebroken. In 2013 werd eenderde van de totaal 3,6 miljard dollar aan
kassaopbrengst verdiend met films uit eigen land. Dat er in de omgang met de
Chinese censuur echter niks zeker is, ervoer ook regisseur Lou Ye. Die kreeg een
werkverbod van vijf jaar opgelegd nadat hij een film in Cannes had vertoond
zónder toestemming. Toen hij eindelijk weer mocht filmen, zag hij zijn film
Mystery (2012) weliswaar goedgekeurd voor Cannes, maar stukgeknipt bij
thuiskomst.

'Eigenlijk wilde ik al heel lang een film over geweld maken', zegt Jia in de
tuin van het Carlton hotel in Cannes. 'Het is iets waarover we te weinig
spreken, in China.' De incidenten die hem inspireerden voor zijn film werden in
China wereldkundig gemaakt middels Weibo, de Chinese variant op Twitter en
vervolgens opgepikt door de officiële staatspers. 'Een artikel over een
receptioniste van een massagesalon bijvoorbeeld, werd door veel Chinezen als
zeer schokkend ervaren, vanwege de details. Haar cliënt sloeg haar herhaaldelijk
met een bundeltje geld, terwijl hij haar probeerde te verkrachten. Ik denk dat
wij Chinezen zo druk zijn met ons fortuin maken, dat we ons niet realiseren dat
geld ook een bron van geweld kan zijn.'

De rol van receptioniste wordt in de film gespeeld door Zhao Tao, muze en
echtgenote van de regisseur. Jia zelf is ook even te zien, in een cameo als
sigaren rokende zakenman in een Chinees bordeel, waar de meisjes ronddartelen in
sexy uitgevoerde militaire uniformen en communistische liederen zingen - tot
vermaak van de cliëntèle. Ze bestaan echt, zulke thematische bordelen, benadrukt
de filmer. 'Dat zijn sovjetuniformen. Er zijn Chinezen met een nostalgische hang
naar het verleden van Rusland en China.'

Negen maanden na de wereldpremière in Cannes is A Touch of Sin nog altijd niet
uitgebracht in China. Er stond een release gepland, maar die werd op het laatste
moment afgeblazen. Chinese diplomaten zouden hebben geklaagd dat het
internationaal veelgeprezen A Touch of Sin het land schandalig afschilderde, en
tot een voor China negatieve artikelenstroom leidde in buitenlandse kranten.

In een gelekt communiqué van het Chinese departement voor propaganda, dat werd
gepubliceerd op de Amerikaanse website China Digital Times, viel te lezen hoe
Chinese media werd opgedragen geen verdere aandacht te schenken aan A Touch of
Sin.

Jia heeft laten weten nog altijd te hopen op een bioscooprelease.

De Chinese filmmaker Jia Zhangke heeft een aantal rotsvaste opvattingen over
zijn land. Zijn films verschillen van elkaar, maar de gedachte waarmee hij ze
maakt blijft hetzelfde. Wat hij zeven jaar geleden zei naar aanleiding van zijn
film Still Life, geldt nog steeds voor A Touch of Sin. 'Veranderingen in het
huidige China zijn niet het probleem', zei hij destijds. 'Het is de snelheid
ervan die mij zorgen baart. De economische verandering is bovendien gekoppeld
aan een conservatieve politiek, waardoor het sociale aspect van de verandering
onderbelicht blijft. Er treedt een soort onnatuurlijke sociale vervorming op.
Mensen hebben geen vat meer op hun leven.'

'Geweld is iets waarover we te weinig spreken, in China'

LOAD-DATE: 12 February 2014

LANGUAGE: DUTCH; NEDERLANDS

GRAPHIC: Scène uit Touch of Sin, met Wu Jiang als de mijnwerker Dahai, die
besluit over te gaan tot actie.
geen credit/filmdepot

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              161 of 180 DOCUMENTS



                                 de Volkskrant

                           12 februari 2014 woensdag

ZO IS HET MAAR NET

BYLINE: MVDE

SECTION: V DIDU; Blz. 16

LENGTH: 48 woorden


Dag in dag uit

'Shakas' reageert op het bericht dat het Utrechtse Sint Antonius Ziekenhuis 24,6
miljoen euro moet terugbetalen aan zorgverzekeraars (en een boete betaalt van
2,5 miljoen euro) wegens niet-correct declareren.

Ja en dan maar beweren dat Jan met de Pet de zorg zo duur maakt.
!

LOAD-DATE: 11 February 2014

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              162 of 180 DOCUMENTS



                                 de Volkskrant

                            8 februari 2014 zaterdag

Hij is altijd heel gewoon gebleven

BYLINE: PAUL ONKENHOUT

SECTION: V Weekend

LENGTH: 1812 woorden


Profiel: de gewone man


De serie Nederland en Alleman geeft een vervolg aan de Bert
Haanstra-documentaire over het leven van de gemiddelde Nederlander uit 1963. De
media zijn sinds die tijd gek op de gewone man, wie hij ook is.

In 1983 is de gewone man volgens Henk Spaan en Harry Vermeegen, de makers van
het satirische televisieprogramma Pisa, onder meer een pilsdrinker met
schoenmaat 42:

Ik pak een pils tegen de dorst

Aan het ontbijt lees ik de krant

Ik hou van boerenkool met worst

Eens per week ga ik in bad

's Zomers twee weken naar het strand

Zaterdag 's middags naar de stad

Naast m'n schoenen loop ik niet

Ik heb maatje 42, 42

Heel gewoon, doodgewoon

Verder heeft de gewone man een dochter en een zoon, rijdt hij in een Opel Kadett
naar kantoor, woont hij in een rijtjeshuis, gaat hij in het weekeinde naar de
caravan en wordt hij van voren al wat kaal, 'heel gewoon, doodgewoon'.



Dat is een hele andere gewone man dan de gewone man die in 1963 door Bert
Haanstra wordt geportretteerd in Alleman. De anderhalf uur lange documentaire
over het leven van alledag van de gemiddelde Nederlander, een kolossale spiegel
in feite, wordt tegenwoordig 'iconisch' genoemd.

Meer dan anderhalf miljoen mensen zagen de film in de bioscoop. Op het IDFA
Festival in 2007 werd Alleman gekozen tot beste naoorlogse documentaire.

Donderdag begint op Nederland 1 een achtdelige serie over 'Nederland en de
Nederlanders', Nederland van Alleman, een uitgebreid vervolg op de documentaire.
Alleman wordt gemaakt door IDTV en uitgezonden door de TROS, de grootste familie
van Nederland die het altijd met een zekere gedrevenheid heeft opgenomen voor de
gewone man.

In de reeks worden acht thema's behandeld: kinderen, seks en liefde, werk, vrije
tijd, wonen, sport , tradities en gewoonten en individualisering. Beelden uit de
film Alleman worden aangevuld met archiefmateriaal en recente opnamen.

De doelstelling van de makers kan ambitieus worden genoemd: 'Nu, vijftig jaar
later, lijkt er veel veranderd. We kregen de pil, internet, de 24-uurseconomie,
werkende moeders en een multiculturele samenleving. Hoe verhouden wij ons nu tot
de Nederlanders van 1963?'

Goede vraag die een andere vraag oproept. Welk beeld schetsten de media (en
politici) de afgelopen halve eeuw van de gewone man, dé Nederlander, de man in
de straat, de hardwerkende burger, Jan Modaal?

In Alleman (de documentaire van Haanstra) is hij een 'individualist, maar erg
verdraagzaam', maar dat was dus in 1963. Hij is klein behuisd, gaat op zondag
naar de kerk - 'ieder naar zijn eigen kerk' - en juicht om sporthelden, zoals we
verteller Simon Carmiggelt horen zeggen.

Een auto is 'net zo doodgewoon als de brave fiets'. Daar wijzen ook de cijfers
op: 'Eén op de twaalf heeft een auto, zuigelingen meegerekend.' Verder steekt
een Hollander, als hij wat verdienen kan, de handen heus wel uit de mouwen en
kampeert hij in eigen land.

Hij geniet van echte Hollandse winters en eet na de diepe verkwikking van het
zeebad een haring. 'We zijn een enorm zindelijk volk, dat staat in onze
reisgidsen, vlak naast onze nuchterheid.'

Kuis is het volk trouwens ook, 'zeer kuis' zelfs. Verder is Nederland, een land
met twaalf miljoen inwoners, in 1963 'volgestouwd'.

Sindsdien zijn vele media op zoek gegaan naar de gewone man, soms letterlijk.
Vaak is het resultaat teleurstellend, na een hoopvol begin. Ze zijn gek op hem.
Soms hebben ze geluk, zoals in 1974 als in het Brabantse Oirschot Jan van
Lieshout in een café tijdens carnaval op het idee komt om een politieke partij
op te richten.

De Gewone Man, noemt hij de partij, want voor hem wil hij opkomen. 'Mensen vort
helpen. Daor zèn wij veur', is zijn korte en bondige strijdkreet. De Gewone Man
(officiële toevoeging: 'Waar je op rekenen kan') is nog steeds in de Oirschotse
raad vertegenwoordigd en levert zelfs een wethouder.

Wie de gewone man is waar De Gewone Man voor opkomt, is niet gedefinieerd. In
2009 doet het Eindhovens Dagblad een poging, door een citaat van de
fractievoorzitter af te drukken: 'Lang praten, niks zeggen: wij worden
strontziek van al dat gezever.' Volgens het ED hebben we hier te maken met
politiek recht uit het boerenhart.

Waar iedereen het over eens is: de gewone man is na 11 september 2001 en de
moorden op Pim Fortuyn en Theo van Gogh sterk veranderd. Het politieke vacuüm
dat na de eeuwwisseling ontstaat, gaat gepaard met grote verwarring over
achtergronden van de gewone man.

Tegelijkertijd spreekt 'heel politiek Den Haag' namens hem, stelt De Groene
Amsterdammer in 2008 vast. Alle partijen blijken een ander beeld van hem te
hebben. Slechts over één ding zijn ze het eens: hij is ontevreden, over de
wereld in het algemeen en zijn eigen leven in het bijzonder. Van de kalme,
tevreden, brave burger uit Alleman is niet veel meer over.

Politici gaan naarstig naar hem op zoek en hij komt terecht in de categorie
'maatschappelijk teleurgestelden'. Geert Wilders vindt Henk en Ingrid, 'de
doorsnee Nederlanders'. Het stel woont in een koophuis in een vinexwijk, heeft
twee schoolgaande kinderen en een auto waar gretig gebruik van wordt gemaakt,
stemt op de PVV - en niet meer op de PvdA - en heeft een modaal inkomen.

Oftewel: 'Gewone Nederlanders die hard werken en zich zorgen maken over de
veiligheid in hun stad, wijk en straat, over de massa-immigratie en
islamisering, over de slechte zorg voor hun ouders, over de hoge belastingen,
over de economische crisis, over de studiefinanciering van hun kinderen.' (Geert
Wilders in 2010 bij de start van de campagne voor de Tweede Kamerverkiezingen.)


Een partij ter linkerzijde, de SP, heeft een andere gewone man in gedachten,
maar heel groot is het verschil niet. In een zoektocht uit 2009 in dagblad De
Pers komt Tweede Kamerlid Harry van Bommel aan het woord, nadat een woordvoerder
van de SP overigens heeft gezegd dat de gewone man een man met een gewoon leven
is.

Van Bommel zegt: 'Bij de SP is het iemand zonder bevoorrechte positie op de
arbeidsmarkt, die de klappen van het huidige politieke beleid voelt.' Ook is de
gewone man volgens hem 'een hardwerkend iemand'.

Henk en Ingrid zijn in 2012 nog niet vergeten als de directie van het Nederlands
Philharmonisch Orkest zich in een brief in Het Parool keert tegen Geert Wilders,
naar aanleiding van diens voorstel om 'niet te bezuinigen op Henk en Ingrid,
maar op linkse hobby's als ontwikkelingshulp, de publieke omroep en kunst en
cultuur'. Immers, 'de gewone man heeft al genoeg voor de kiezen gekregen'. De
directie van het orkest reageert furieus, en met een nieuwe definitie van Henk
en Ingrid: 'Bij onze concerten, in de grote zaal van het Concertgebouw
Amsterdam, zít de gewone man: de verpleegster uit Amstelveen, de lerares uit
Diemen en de politieagent uit Amsterdam-Noord.'

De verwarring is permanent. In een stuk in de Volkskrant uit 2002 over de
pogingen van de publieke omroep om de 'maatschappelijk teleurgestelden', oftewel
'de SBS-kijker' te gerieven, stelt VARA-voorzitter Vera Keur de zaken niet
ingewikkelder voor dan ze zijn: 'Ik weet niet eens wat dat is, de gewone man. Is
dat de man die weinig geld heeft, is dat de man die laag opgeleid is, is dat de
man die simpel denkt?'

Hij is in elk geval overal en nergens. Hij komt uitgebreid aan het woord in
tv-programma's als Hart van Nederland van SBS 6 en Man bijt hond van de NCRV, en
zelfs in het ooit zo eerbiedwaardige NOS Journaal dat de voxpop als
journalistiek gereedschap veelvuldig gebruikt.

Niet iedereen reageert verheugd op de onverbiddelijke opkomst van de gewone man
in de media, en zijn emancipatie. Het brengt Gerrit Komrij in NRC Handelsblad
tot een ernstige, en toch ook grappige verzuchting: 'Regenwouden en
sprinkhanenplagen zijn indrukwekkend, maar de opkomst van de gewone man is het
grootste natuurverschijnsel van allemaal.'

Tot zijn grote verdriet en zijn nog grotere ergernis was 'stormenderhand' de
gewone man 'de mensen van de straat' geworden: 'Geen gebeurtenis kan het meer
stellen zonder mensen van de straat (...). Op een bomaanslag volgt eerst de
enquête naar wat de mensen op straat vinden van de bomaanslag. Bij het
overlijden van paus of prins-gemaal willen we vooral weten wat de mensen op
straat vinden van het overlijden. Nieuws is nieuws, maar het grootste nieuws is
wat de mensen ervan vinden.'

Dankzij het Centraal Bureau voor de Statistiek en het Sociaal en Cultureel
Planbureau weten we heel wat van de man in de straat, de doorsnee Nederlander,
die gewone man. Zo blijkt uit cijfers uit 2007 dat hij vier vrienden heeft, in
zijn leven acht keer verhuist en om half twaalf gaat slapen. Hij woont in een
gemeente met ongeveer 35 duizend inwoners, hij gaat dood aan een hart- of
vaatziekte of aan kanker en er wordt vier keer een fiets van hem gestolen.

Een tongzoen van de gewone man duurt tien seconden.

De gewone man is alleman, en tegelijkertijd volledig zichzelf. Een verslaggever
van De Groene Amsterdammer denkt in 2008 de gewone man aan te treffen bij een
filiaal van de Hema. De man heeft een Hema-worst in zijn hand. De gewone man,
vraagt de verslaggever? Nee, die ken ik niet hoor, is het antwoord. 'Elk mens is
anders.'

Elk mens is anders, ook gewone mannen. In het tv-programma Pisa gaat Harry
Vermeegen in 1983 in een vale regenjas op zoek naar de meest gewone man in
Nederland, week in, week uit, maar zonder resultaat, ondanks aanknopingspunten
als 'Maandag Wasdag' en 'Woensdag Gehaktdag.'

Hij is onvindbaar. Aan iedere gewone man kleeft wel iets ongewoons. De ene
ogenschijnlijk gewone man niest zo hard dat zijn auto explodeert, de andere eet
zijn borrelglas op, de derde maakt met scheten het behang los van de muur.

Heel gewoon, doodgewoon

Ik heb een dochter en een zoon

Heel gewoon, doodgewoon

Een rijtjeshuis waarin ik woon

Heel gewoon, doodgewoon

Heel gewoon, doodgewoon

Ik ben een doodgewone man

En daar is er maar eentje van

Goedbeschouwd ben ik uniek

In mij zit doodgewoon muziek

Nederland van Alleman

Een achtdelige serie van de TROS en IDTV, elke donderdagavond op Nederland 1 om
22.15 uur. Aflevering 1: Kinderen.

ALLEMAN IN HET THEATER

Nederland van Alleman, een achtdelige documentairereeks die donderdag op
Nederland 1 van start gaat, is niet de eerste voortzetting van de legendarische
film van Bert Haanstra uit 1963. Acteur Bert Hana maakte de theatervoorstelling
#Alleman met beelden van Google Streetview en met teksten van Sylvia Witteman.
De voorstelling ging op IDFA 2013 in première. Net zoals de makers van Nederland
van Alleman onderzoekt Hana in zijn hommage wat de afgelopen vijftig jaar in
Nederland is veranderd. Zijn voorstelling is vanavond te zien in Utrecht, 10
februari in Maastricht, 14 februari in Eindhoven en 15 februari in Amsterdam.
Zie alleman.nu

Hij geniet van echte Hollandse winters en eet na de diepe verkwikking van het
zeebad een haring

Politici gaan naar hem op zoek en hij komt terecht in de categorie
'maatschappelijk teleurgestelden'

LOAD-DATE: 7 February 2014

LANGUAGE: DUTCH; NEDERLANDS

GRAPHIC: Illustratie Martyn F. Overweel

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              163 of 180 DOCUMENTS



                                 de Volkskrant

                            8 februari 2014 zaterdag

V Weekeinde

SECTION: V Weekend; Blz. 1

LENGTH: 29 woorden


Media

De vele gedaanten van de gewone man.

Wetenschap

Hoe krijgen we alzheimer eronder?

Reizen

U bent meer dan welkom in El Salvador

Boeken

De mierenliefde van Hans Lodeizen

LOAD-DATE: 7 February 2014

LANGUAGE: DUTCH; NEDERLANDS

GRAPHIC: Foto Niels Blekemolen
Muurschildering van aartsbisschop Romero in San Salvador.
Foto Els Zweerink
Illustratie Hilde Harshagen en Antonia Hrastar

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              164 of 180 DOCUMENTS



                                 de Volkskrant

                            7 februari 2014 vrijdag

Nexit

BYLINE: SHEILA SITALSING

SECTION: Ten Eerste

LENGTH: 585 woorden


Column - Sheila Sitalsing


Normaal gesproken heeft Geert Wilders geen hoge pet op van mensen die hebben
doorgeleerd - 'Zonder professoren' zette de Volkskrant jaren geleden boven een
nog altijd actueel verhaal over de intellectuele leegte rondom Geert Wilders en
over de laatste rechtse denker die de PVV ijlings ontvluchtte toen hij vernam
dat Dion Graus op de lijst zou komen.



Maar voor de mannen van Capital Economics, een onderzoeksfirma uit het Verenigd
Koninkrijk, maakt Wilders graag een uitzondering. Die runnen een (de volgende
citaten komen uit een gefilmd interviewtje op de website van de NOS)
'gerenommeerd bureau', dat een 'heel gerenommeerde economische prijs' heeft
gewonnen, namelijk 'de hoogste economische prijs na de Nobelprijs voor de
Economie', en dat een 'heel dik rapport' maakte waar 'allemaal gerenommeerde
economen' aan hebben meegewerkt, dankzij wie we nu 'een goed rapport' hebben
'van een bekroond bureau', 'een gerenommeerd Brits bureau'. Zelden Wilders zo
eerbiedig horen spreken over iets dat academische pretenties heeft. Al zou ik,
als ik 270.000 euro had uitgegeven om een bevestiging van mijn programma voor de
Europese verkiezingen te kopen, waarschijnlijk ook veelvuldig het woord
gerenommeerd laten vallen. Naar de kracht van de herhaling is veel gerenommeerd
onderzoek gedaan.

(Iets herhalen tot het waarheid is geworden, is een beproefde truc in Den Haag.
Neem het bericht waarmee op de VVD-website Eric Wiebes wordt verwelkomd. In het
negen-regelige stukje komen acht keer de woorden 'fraude', 'fraudeurs' en
'zwendelaars' voor. Alsof Wiebes niet is aangesteld om op fatsoenlijke wijze
belasting op te halen, maar om het overzichtelijke mensbeeld van zijn partij uit
te dragen: iedereen die iets ontvangt van de staat - bijstand, AOW, een huur-,
zorg- of kinderopvangtoeslag - is primair een potenti-ele, gore fraudeur.)

De gerenommeerde, bekroonde, bijna-Nobelprijswinnende economen van Capital
Economics schrijven in hun 'heel dikke rapport' dat de honing zal vloeien, de
melk zal stromen, het goud zal blinken en de zon eeuwig zal schijnen als
Nederland uit de Europese Unie stapt en met de gulden gaat betalen. Gaat ons
procentpunten welvaartsgroei tegelijk opleveren en een slordige 10.000 euro de
man. Substantieel meer dan die nooit gematerialiseerde 1.000 euro per persoon
van Mark Rutte.

Prompt sloegen de commentatoren aan het honen. 'Niemand kan zoiets zeggen!', zei
euro-expert Paul de Grauwe. 'Als je mij genoeg betaalt, kan ik het omgekeerde
bewijzen.' De Chief European Commentator van The Wall Street Journal beoordeelde
het heel dikke rapport als 'een prul' en 'een lachertje'. Volgens de
economiecommentator van De Telegraaf is het beter voor de Nederlandse economie
als 'Henk en Ingrid van de bank af komen en harder gaan werken'.

Allemaal de kift natuurlijk. Natuurlijk kan Nederland in zijn eentje keihard
profijtelijke handelsverdragen uitonderhandelen met de Chinezen en de
Brazilianen. Wij zijn groot en belangrijk en relevant. Natuurlijk zal de EU ons
smeken de Europese handel te continueren zonder voorwaarden. Natuurlijk kunnen
we Zwitserland worden, waar het gemiddelde arbeiderssalaris rond de
balkenendenorm zweeft en een cola drie tientjes kost.

Als straks het kabinet valt - niet omdat men boos is dat we zijn afgeluisterd,
maar omdat men boos is dat de minister ook geen idee had hoe het zat - kan
Wilders zijn kans grijpen en het volk leiden naar het euroloze walhalla.
Soeverein de prut in.

Natuurlijk kunnen wij Zwitserland worden

LOAD-DATE: 6 February 2014

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              165 of 180 DOCUMENTS



                                 de Volkskrant

                            7 februari 2014 vrijdag

Hoeveel beesten passen er nog in het Brabantse land?

BYLINE: VAN ONZE VERSLAGGEVER PETER DE GRAAF

SECTION: Binnenland

LENGTH: 1187 woorden


Reportage: intensieve veehouderij


Vandaag moeten Provinciale Staten regels vaststellen voor 'een zorgvuldige
veehouderij' in Brabant. Maar de bewoners zijn er klaar mee. 'De afspraken zijn
boterzacht.'

Als we van het woonhuis van Wim Verbruggen in Sint Hubert naar Wanroij rijden,
doemen net buiten het dorp al snel de eerste veehouderijen op. Binnen de
dorpskom staat zelfs een oude varkensstal, die in het kader van een
overgangsregeling nog enkele jaren overlast voor omwonenden mag veroorzaken.
'Die herken je aan die grote toeters op het dak, voor de ventilatie', zegt
Verbruggen (59), bestuurslid van de milieuvereniging Land van Cuijk. 'Die ouwe
hokken stinken het meest.'



Verderop rijgen de intensieve veehouderijen zich aaneen: grote lange loodsen met
silo's en luchtwasinstallaties. 'Hier zit een varkensbedrijf dat ook aan
mestverwerking doet. Die vijf groene koepels zijn mestvergisters', gebaart
Verbruggen vanuit de auto. 'Daar zit een varkensbedrijf met drie silo's
mestopslag. Daarachter zitten nertsen, ernaast koeien. Hier zitten kippen. Dit
koeienbedrijf mag uitbreiden. Daar in de verte zie je het kerktorentje van
Rijkevoort - daar staan nog veel meer grote bedrijfsloodsen vol beesten.'

Welkom in de Peelregio, het grensgebied tussen Noord-Brabant en Limburg dat
volgens de actiegroep MensDier&Peel 'de allerhoogste veedichtheid van Europa'
heeft. Hier wonen 620 duizend mensen en 32 miljoen kippen, varkens, runderen,
geiten en nertsen. Gemeente Boekel spant de kroon met 5.253 varkens per km2.
Verbruggen laat een kaart van het gebied zien, vol met rode stippen rond kleine
stroken groen en grijs: 'Waar geen natuurgebied of dorp ligt, staan alleen maar
intensieve veehouderijen.'

Genoeg is genoeg, vindt ook Jeanne Stoks (60) uit Boekel, secretaris van
MensDier&Peel. Zij was een van de stuwende krachten achter het burgerinitiatief
Megastallen Nee, dat vier jaar geleden zowaar leidde tot een Brabants verbod op
de bouw van stallen met een oppervlakte van meer dan anderhalve hectare. Dat was
weliswaar 'een historisch besluit' van Provinciale Staten, maar dat heeft verder
niets gedaan aan de hoge veedichtheid in de regio.

'Sterker nog, de varkensstapel is de laatste jaren alleen maar gegroeid', aldus
Stoks. 'Grote varkensboeren kopen de dierrechten op van boeren die ermee stoppen
en worden steeds groter. Ze hebben soms wel tien bedrijven op verschillende
plekken. Elk individueel bedrijf kan misschien wel aan de milieuregels voldoen,
maar de overlast voor de omgeving is niet minder geworden.'

Het blijft schipperen op het Brabantse platteland, tussen de economische
belangen van de veeboeren en de leefbaarheid voor de bewoners. Die botsing is al
decennia oud, maar is verscherpt sinds de varkenspestepidemie van 1997. In
reactie op die crisis kwam er een reconstructieplan: veebedrijven moesten weg
uit dorpen en natuurgebieden, maar konden uitbreiden in zogenoemde
'landbouwontwikkelingsgebieden', zoals in de Peel, de Kempen (onder Eindhoven)
en delen van de Baronie (bij Breda).

Toen kwam er maatschappelijk verzet tegen de megastallen in de
ontwikkelingsgebieden en deed de provincie die stallen in de ban. Maar er kwamen
uitzonderingsregels voor veeboeren die al uitbreidingen hadden gepland.
Vervolgens probeerde de provincie in overleg met boerenorganisatie ZLTO, de
Brabantse Milieufederatie (BMF) en andere partners afspraken te maken over een
duurzame veehouderij.

Dat Brabantse 'polderoverleg' leidde vorige maand tot een akkoord, dat al meteen
door de twee belangrijkste kemphanen (ZLTO en BMF) verschillend werd
geïnterpreteerd. Volgens de BMF betekent het akkoord dat er in de overbelaste
gebieden in de Peel, Kempen en Baronie geen dieren bijkomen. Volgens de ZLTO is
uitbreiding van de veestapel niet uitgesloten, indien de boeren zich aan de
regels houden en de overlast afneemt.

Het akkoord over 'een zorgvuldige veehouderij in 2020' wordt vrijdag besproken
in Provinciale Staten. Het dient als handvat voor de vaststelling van de
Verordening Ruimte. Actie- en bewonersgroepen hebben demonstraties aangekondigd
voor het provinciehuis. Ze vinden de afspraken 'boterzacht'.

'Je leest in dat akkoord alles over urgentie- en impactgebieden, over
verbeterplannen en een dialoog tussen boeren en burgers, maar er staat niets in
over aantallen dieren', zegt Verbruggen. 'Dat is knap van de ZLTO: ze hebben het
weer voor elkaar gekregen dat het aantal dieren niet ter discussie staat. Daarom
houden wij onze boodschap simpel: Brabant leefbaar, minder beesten.'

De ZLTO zegt in een reactie dat je 'milieu, welzijn en gezondheid niet moet
sturen met een generieke krimp van de veestapel, maar door vernieuwing van
bedrijven'. En over de overbelaste gebieden: 'Netto komen daar geen dieren bij,
maar wellicht wel per diersoort.'

Volgens de provincie moeten boeren geld kunnen verdienen, maar wel 'in balans
met de omgeving'. Ze moeten voldoen aan de Brabantse Zorgvuldigheidsscore
Veehouderij (BZV), die strenger is dan de wettelijke milieuwetgeving. Als ze
willen uitbreiden, zijn ze ook verplicht 'de dialoog met omwonenden aan te
gaan'.

Die verplichte dialoog noemt Verbruggen een wassen neus. 'Daar zit de boer dan,
met zijn milieuvergunningenadviseur, de veevoederfabrikant en de bank. Allemaal
jasjes en dasjes. En daar zit je als gewone burger tegenover. Dan zeg je als
bewoner: ik wil die nieuwe stal niet, het stinkt hier al genoeg. Dan zegt de
boer: ik doe het toch, want het is mijn broodwinning en ik voldoe aan alle
milieuregels.'

Tegenstanders vrezen dat de overlast alleen maar zal toenemen. Zo geldt sinds 1
januari de nieuwe mestwetgeving, waardoor een deel van de mest lokaal moet
worden verwerkt. 'We hebben berekend dat alleen al in de Peelregio 61
mestfabrieken van 100 duizend ton nodig zullen zijn', aldus Verbruggen. 'Ze
stinken, zien er gruwelijk lelijk uit en veroorzaken een af- en aanrijden van
mestwagens.'

Bovendien wordt in 2015 het systeem van Europese melkquota afgeschaft, waardoor
boeren niet meer gebonden zijn aan productieplafonds. Naar verwachting zal de
melkveestapel daardoor flink gaan toenemen, ook in Brabant. Stoks: 'Het
allerbelangrijkste is dat die enorme hoeveelheid dieren enorme
gezondheidsrisico's inhouden. Bij de Q-koortsepidemie zijn tientallen mensen
overleden. Ook mensen in steden zijn ziek geworden. Dat kan zomaar weer
gebeuren. De infectiedruk is met zoveel dieren opeengepakt in een klein gebied
gewoon te groot. Tegen die tikkende tijdbom is maar één antwoord mogelijk: het
aantal dieren moet omlaag, punt.'

Volgens viroloog Ab Osterhaus is die bezorgdheid voor de volksgezondheid niet
ongegrond. In het Brabants Dagblad zegt hij deze week dat zelfs een
grieppandemie, veroorzaakt door een gemuteerd dierlijk virus dat overspringt
naar de mens, 'niet ondenkbaar is'. Osterhaus: 'De aanwezigheid van miljoenen
dieren in een relatief klein gebied levert een extra risico op.'

32 (miljoen kippen, varkens, runderen, geiten en nertsen vormen in de Peelregio
de 'allerhoogste veedichtheid' van Europa.)

61 (mestfabrieken van 100 duizend ton zullen er naar verwachting in de Peelregio
nodig zijn voor de lokale mestverwerking)

LOAD-DATE: 10 February 2014

LANGUAGE: DUTCH; NEDERLANDS

GRAPHIC: De groene koepels van de mestvergisters in Wanroij.
Foto Marcel van den Bergh / de Volkskrant

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              166 of 180 DOCUMENTS



                                 de Volkskrant

                            5 februari 2014 woensdag

Waarde ambtenaren,

SECTION: Ten Eerste; Blz. 2

LENGTH: 575 woorden


Column Sheila Sitalsing


Vanaf heden ben ik politiek verantwoordelijk voor jullie strapatsen. Voor jullie
gekmakende brieven aan de hardwerkende burgers van dit land. Voor jullie
definitieve berekeningen voor de kinderopvangtoeslag, jullie herziene
definitieve berekeningen, jullie definitieve herziene definitieve berekeningen
en de herziene versie daar weer van. Aan ontvangende zijde resten niet zelden
enkel tranen en woedende machteloosheid.



In de krant las ik dat jullie 'een kolfje naar mijn hand' zijn. Ze zeggen dat ik
'grappig, authentiek, opgewekt, optimistisch en apart' ben.

Een 'wonderboy' die 'gaat voor het maximale effect per euro' en die eigenhandig
heel Amsterdam gereorganiseerd schijnt te hebben van een maffiose wanbestuurde
bende tot een op rolletjes lopend taxi- en parkeerwalhalla. En nog geld
overgehouden ook.

Als ik dit zo lees, begrijp ik niet waarom ze me niet meteen het premierschap
hebben gegeven, met de Belastingdienst als weekendbijbaan erbij. Op tv hoorde ik
iemand zeggen dat ik 'van de buitencategorie in het openbaar bestuur' ben, type
talent dat iets hoogs in het bedrijfsleven had kunnen worden - handelaar in
badkuipen bijvoorbeeld, gelijk Bernard Wientjes - maar edelmoedig voor het
publieke belang koos.

Ik ben, kortom, zeggen ze, uw Verlosser.

Ik heb nog eens nagelezen wat de kranten schreven toen Job Cohen vanuit
Amsterdam naar Den Haag kwam: 'Een verbinder, een wijs man, een ervaren
politicus en bestuurder, een droomopvolger.' Premier zou hij worden.

Als je tegenwoordig Job Cohen googlet, stuit je op geinige filmpjes van Lucky tv
en op de woordcombinaties 'mislukt' 'komt niet uit zijn woorden' en
'bedrijfspoedel'.

Jaren later verscheen een boek waaruit bleek dat Diederik Samsom zich bij de
komst van Job Cohen de laatste haren uit het hoofd had getrokken en dat Jeroen
Dijsselbloem het mondje nog iets zuiniger had toegeknepen en 'een deceptie' had
voorspeld. Over vijf jaar zal ik op mijn beurt met belangstelling lezen hoe
Halbe Zijlstra en Ton Elias echt over me denken.

Gelukkig heb ik een overzichtelijk takenpakket. Slechts de toeslagen afschaffen
(wil Halbe), maar dan wel zodanig dat zielige mensen geld blijven krijgen (wil
die blozende jongen van de PvdA), alle relevante en niet-relevante cijfers en
aantallen betreffende slachtoffers en fraudeurs uit mijn hoofd leren (wil Pieter
Omtzigt), de belastingambtenaren die gemangeld zijn door permanente
reorganisaties en ict-ellende - jullie dus - weer lol in het werk geven (wil de
Abvakabo), en op gezette tijden preventief in het wilde weg 'Sorry! Voor alles!'
roepen (wil de hele Tweede Kamer).

Verder ligt er al een stapel post op mij te wachten van mensen met allerhande
wensen: het verlagen van het btw-tarief voor sociale firma's, de
energiebelasting verlagen, of juist verhogen. Het advies van mijn DG om de post
ongeopend door de versnipperaar te gooien, is genoteerd.

Ik nam kennis van een professor Nieuwenkamp die topambtenaren heeft
geïnterviewd; uit die verzameling roddel en achterklap moet blijken dat er te
weinig bewindslieden zijn voor te veel werk, dat het halve kabinet tegen de
overspannenheid aan zit, dat bewindspersonen nooit meer onder normale mensen
verkeren, dat ze gek worden van de onbenullige Kamervragen.

Dat deert mij allemaal niet. Ik kan het. Ze noemen me, zo las ik tot mijn
verrassing, niet voor niets de Ramses Shaffy van de VVD.

Groet, Eric Wiebes

Ze noemen me niet voor niets de Shaffy van de VVD

LOAD-DATE: 4 February 2014

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              167 of 180 DOCUMENTS



                                 de Volkskrant

                            4 februari 2014 dinsdag

Vormenvent

BYLINE: DOOR JEROEN JUNTE

SECTION: V Opening

LENGTH: 1543 woorden


Recensie Marcel Wanders in Het Stedelijk Museum: PInned Up Design


Spektakel is het, groots en meeslepend. In het Stedelijk Museum wordt het beeld
geschetst van een ontwerper, Marcel Wanders, die geen gebruiksvoorwerpen
ontwerpt, maar dromen materialiseert. Zijn dromen.

Design

Marcel Wanders: Pinned Up, 25 jaar vormgeving. Stedelijk Museum Amsterdam.

Catalogus 30 euro (Frame Publishers). T/m 15/6.

Aan de rand van een vijver met gifgroen water draait een theaterpodium. Eromheen
staan ronde eettafeltjes, die zijn bekleed met gladde, glanzend witte
draperieën. Licht wordt verspreid door de koplampen van witte sportwagens die
aan een reusachtige, dansende kroonluchter hangen. Deze grootstedelijke spelonk
is een computertekening van een bizarre droomwereld. Zeven van deze Virtual
Interiors maakte Marcel Wanders (1963) voor Pinned Up, zijn eerste
solo-expositie van betekenis en de eerste grote designmanifestatie in het
heropende Stedelijk Museum in Amsterdam.



De timing van deze tentoonstelling had niet beter gekund. Wanders is een
ontwerper op de toppen van zijn kunnen - de magische leeftijd van 50 jaar net
gepasseerd en exact 25 jaar in het vak. Het Stedelijk gunde hem dan ook de
grootste zaal. Hij is een wereldburger uit Amsterdam, de stad die hij zich de
afgelopen jaren heeft toegeëigend met het ontwerp van een nachtclub, een hotel
en niet te vergeten het Westerhuis, een statig schoolpand dat is verbouwd tot
studio met vijftig medewerkers, de Moooi-showroom, een galerie en creatieve
werkplekken.

Toch wordt er her en der een wenkbrauw gefronst bij de keuze van het Stedelijk
voor Wanders als boegbeeld van de Nederlandse vormgeving. Hij is nu eenmaal een
ontwerper van uitersten. Hij is stijlvol en ingetogen én extravagant en
luidruchtig. Zijn fantasie is ongeremd, maar hij plooit zich naar de realiteit
van de markt. Hij wordt bemind door het publiek en verguisd door de critici.
Neem de Carbon Ballon Chair (2013), 's werelds lichtste stoel gemaakt van
carbon- fiber en ogend als van in elkaar geknoopte ballonnen. Kitsch, zeggen
criticasters. Een originele verbeelding van de ondraaglijke lichtheid van deze
stoel in het bijzonder of design in het algemeen, aldus zijn adepten. Zijn
buitenissige Virtual Interiors zijn olie op het vuur van deze discussie.

Hoe toepasselijk daarom dat de expositie is ingedeeld in een witte en een zwarte
zone. De theatrale zwarte zone toont zijn autonome werk, zoals sculpturen,
video-animaties en decorstukken. Hier klinkt esoterische muzak en is het licht
gedempt. Het is zijn binnenwereld waaruit hij inspiratie put voor zijn
producten, die worden getoond in de analytische witte zone. Daar, in het felle
licht en tegen de smetteloos witte museummuren, communiceert hij met de
buitenwereld; deze witte zone ligt dan ook als een schil om de zwarte. Het lijkt
wat geforceerd maar deze zwart-witindeling blijkt een gouden greep om het
fenomeen Wanders te ont- leden,want daarvoor biedt de overweldigende selectie
van liefst vierhonderd objecten door Stedelijk Museum-conservator Ingeborg de
Roode te weinig aanknopingspunten.

Zelden was er zo veel spiegelend kristal, blinkend goud en glanzend plastic te
zien in het Stedelijk Museum. Om elke hoek van het zwart-witte labyrint wacht
een nieuwe verrassing; dat kan een metershoog vrouwenhoofd van wit kunststof
zijn of een kleurrijk wandtableau van duizenden tegeltjes. Spektakel is het,
groots en meeslepend. Zo wordt het beeld geschetst van een ontwerper die geen
gebruiksvoorwerpen ontwerpt, maar dromen materialiseert. Het staat er ook
letterlijk, op de museummuur bij binnenkomst: 'Here to create an environment of
love, live with passion, and make my most exciting dreams come true'. Met
talloze van dergelijke spreuken zijn de museummuren veranderd in
designwandtegeltjes. Vaak zijn het niet meer dan holle frasen. 'Niets veroudert
zo snel als het nieuwe' - en dat van een ontwerper die jaarlijks tientallen
nieuwe producten aflevert.

Opvallend is dat bij Pinned Up nergens een glimp is te zien van het maakproces:
geen tekeningen, geen prototypen, niets. Wat jammer is, want zo blijft
onderbelicht dat Wanders een zeer begenadigd technicus is. Alleen de
allergrootste ontwerpers kunnen een buitenissig idee omzetten in een maak- én
verkoopbaar product voor grote merken als KLM of de Bijenkorf. Niet voor niets
was hij begin jaren negentig medeoprichter van WAACS (de W staat voor Wanders),
het industrieelontwerpbureau dat later de Senseo zou bedenken. Maar de banale
realiteit van schetsen en materiaalproeven zou afbreuk doen aan de
fantasiewereld van Pinned Up. Wanders wil betoveren, behalve met zijn producten
ook met zijn surrealistische interieurs van bijvoorbeeld het Andaz Hotel aan de
Amsterdamse Prinsengracht.

Wanders' bijzondere gave is dat hij trends voorvoelt. In 1996 werd nog vreemd
opgekeken van een stoel van gehaakt touw, gefixeerd met epoxyhars. Maar de
innovatieve toepassing van ambachtelijk handwerk in de Knotted Chair zou jaren
later een dominante trend worden. Toen had Wanders alweer een volgende stap
gezet met zijn New Antiques (2005), een serie barokmeubeltjes voor het
Italiaanse glamourlabel Cappellini. Het werd het begin van de rehabilitatie van
het decoratieve ornament in design en Wanders' definitieve afrekening met het
modernisme in Nederland.

Voor Wanders dient de decoratie niet alleen een esthetisch, maar ook een
functioneel doel. Door te leunen op beelden en ervaringen die iedereen deelt,
prikkelt hij de fantasie en schept tegelijkertijd ruimte voor identificatie. Dat
kan zijn met herkenbaar materiaal (touw) of een archetypische vorm (de barokke
krul). Of nog uitgekookter, door een combinatie van een ouderwets materiaal met
een eigentijdse vorm. Cyborg (2010) is een stoel met een rugleuning van
gevlochten riet op een rank frame van plastic. Een alledaags product van
onverwachte functie voorzien, werkt ook: zoals het vloerkleed dat aan een kant
omhoogveert en opeens een ligbank wordt. Het lijkt zo simpel en is zo effectief.


Hij kán het wel, een stil ontwerp maken. De Big Shadow Lamp (1998) is
bijvoorbeeld niet meer dan het minimalistische silhouet van een schemerlamp. Of
neem de kandelaar Lucy (1999) met vijf sierlijke armen. Dan blijkt hij ook
sympathie te voelen voor de behoudende consument. Maar eerlijk is eerlijk, hij
is uiteindelijk toch beroemd geworden om bijzondere producten als de lamp B.L.O.
die je als een kaars moet aan- en uitblazen of de VIP Chair, een stoel met
stoffen poten die als soulpijpen uitlopen, zodat de wieltjes onzichtbaar blijven
en de stoel lijkt te zweven.

Wanders sluit met deze verhalende ontwerpen naadloos aan bij het avontuurlijke
Dutch Design met kasten van sloophout en verschroeide stoelen. Alleen zet hij
conceptuele statements om in begeerlijke producten voor de massa. Voor de
Italiaanse stoelengigant Magis bedacht hij een stoel van gerecyclede petflessen.
Door de losse poten en zittingen te vullen met perslucht kreeg het dunne plastic
grote draagkracht. Veel luchtiger kan duurzaamheid niet aan de man worden
gebracht. Liever nog maakt hij luxe en extravagantie bereikbaar voor de gewone
man, zonder het belerende keurslijf van de goede smaak.

Love it or hate it, met zijn verhalende ontwerpen heeft Wanders design
persoonlijker gemaakt. Soms gaat hij te ver: waarom een sofa decoreren met je
gezicht, inclusief clownsneus? Maar subtiliteit is niet de beste manier om
aandacht te trekken. Die les leerde Wanders met zijn designlabel Moooi. Met
spectaculaire pronkstukken en toegankelijke hebbedingen voor de kassa -
prikkelend gefotografeerd door Erwin Olaf - bouwde hij Moooi uit tot een
spraakmakend designlabel met een omzet van ruim 20 miljoen euro. Op de expositie
is daarom een aparte Moooi-'lounge' ingericht.

Met zijn vaardigheden als communicator (voor het Italiaanse Alessi, het Japanse
Kosé) , zijn wijde pakken en kleurige steenketting in een diep decolleté heeft
hij ook van zichzelf een merk gemaakt. Marcel Wanders is de onvermoeibare
alleskunner, toont Pinned Up. De man die een creatieve geest koppelt aan een
visionaire blik. De ondernemer die jonge ontwerpers inspireert en winst
genereert. De verteller die wonderlampen realiseert én daarmee een
sprookjeswereld creëert. Hij is, blijkt uit deze sensationele tentoonstelling,
de vormgever van dromen. Zijn dromen, dat wel. Maar voor iedereen toegankelijk.


Lady Gaga of design

Marcel Wanders wordt in 1963 geboren boven de huishoudwinkel van zijn ouders in
Boxtel. Nadat hij van de Design Academy wordt gestuurd (te eigenwijs) studeert
hij in 1988 cum laude af aan de kunstacademie in Arnhem. Zijn internationale
doorbraak komt in 1996 met zijn Knotted Chair. Een volgende mijlpaal is de
oprichting van het designlabel Moooi, waarvan hij mede-eigenaar en artdirector
is. Zijn zakenimperium omvat inmiddels ook een creatief bedrijfspand en het
Andaz hotel, beide in Amsterdam. Zijn oeuvre bestaat uit goedkope gadgets,
peperdure pronkstukken in gelimiteerde oplagen en alles daartussen. Ook maakt
hij winkel- en hotelinterieurs. Hij is veelzijdig, extravagant en
alomtegenwoordig - niet voor niets doopte The New York Times hem 'the Lady Gaga
of design'.

Het vloerkleed dat aan een kant omhoogveert en opeens een ligbank wordt. Het
lijkt zo simpel en is zo effectief

LOAD-DATE: 3 February 2014

LANGUAGE: DUTCH; NEDERLANDS

GRAPHIC: Quasar Mask: Oost ontmoet West.
Foto's Marcel Wanders
Lobby Andaz Hotel in Amsterdam, 2012.
Foto's Marcel Wanders
Lamp B.L.O.
Marcel Wanders, 2001
Delfts blauwe Tulip Vase.
Photography © MWS
Marcel Wanders
Marcel Wanders
Knotted Chair
Marcel Wanders

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              168 of 180 DOCUMENTS



                                 de Volkskrant

                            1 februari 2014 zaterdag

Terwijl de NSA een dutje deed

BYLINE: LUKE HARDING

SECTION: Vonk

LENGTH: 5510 woorden


NSA-onthullingen - Van Snowden naar Greenwald


Een verkeerd woord, een verkeerde vraag of een verdwaalde usb-stick had Edward
Snowden fataal kunnen worden. Hoe kon hij slagen als smokkelaar van geheime
NSA-documenten? Voorpublicatie uit De Snowden Files van journalist Luke Harding.

TheTrueHOOHA was een 18-jarige Amerikaan, een geduchte gamer, met indrukwekkende
kennis van informatietechnologie en een scherpe geest. Zijn ware identiteit was
onbekend. Eind december 2001 had TheTrueHOOHA een vraag over het hosten van een
eigen site. Al snel kwamen de vaste bezoekers van de site Ars Technica met een
overvloed aan behulpzame suggesties. TheTrueHOOHA was tevreden. Om twee uur 's
nachts was hij nog steeds online (zij het nogal vermoeid: 'Gaap. Bedtijd, moet
morgen weer vroeg op voor mijn flutbaantje, weet je wel', schreef hij).



TheTrueHOOHA mag dan een groentje op Ars Technica zijn geweest, zijn bijdragen
waren vlot en zelfverzekerd. 'Als je vindt dat ik klink als een agressieve,
zelfingenomen, 18-jarige beginneling die geen respect heeft voor ouderen, dan
zit je er waarschijnlijk niet ver naast', schreef hij.

De volgende acht jaar schreef TheTrueHOOHA meer dan achthonderd commentaren op
Ars Technica. Hij chatte ook op andere fora. Wie was hij? Hij beschreef zichzelf
afwisselend als 'werkloos', een 'gesjeesde soldaat', een 'systems editor' en als
iemand die met toestemming van het ministerie van Buitenlandse Zaken inzage had
in geheime stukken.

Hij woonde aan de oostkust van Amerika, in de staat Maryland, vlak bij
Washington. Maar op zijn 25ste was hij al een raadselachtige figuur. Hij dook op
in Europa, in Genève, Londen, Ierland (een leuk land blijkbaar, afgezien van het
'probleem met het socialisme'), Italië en Bosnië. Hij reisde ook naar India.

TheTrueHOOHA zweeg in alle talen over wat hij nu precies uitvoerde. Maar er
waren wel aanwijzingen. Hoewel hij niet was afgestudeerd, wist hij verbluffend
veel van computers en leek hij het grootste deel van zijn tijd online te zijn.
Een soort autodidact dus. Ogenschijnlijk was hij een rechtgeaarde Republikein.
Hij geloofde heilig in persoonlijke vrijheid en nam het bijvoorbeeld op voor
Australiërs die cannabis verbouwden. Soms kon hij behoorlijk onhebbelijk zijn.
Anderen die het niet eens waren met zijn pompen-of-verzuipen-denkbeelden over
sociale zekerheid waren 'klote-mongolen'.

In de chat logs van TheTrueHOOHA komt een bonte schare aan onderwerpen ter
sprake: computerspellen, meisjes, seks, Japan, de aandelenbeurs, zijn rampzalige
blauwe maandag in het Amerikaanse leger, zijn mening over het multiculturele
Engeland, de genoegens van het bezit van een wapen. ('Ik heb een Walther P22.
Het is mijn enige vuurwapen, maar ik ben er gek op', schreef hij in 2006.) Op
hun eigen manier vormen de logs een bildungsroman, geschreven door iemand van de
eerste generatie die is opgegroeid met internet.

Maar in 2009 neemt het aantal bijdragen van zijn hand af. De laatste zijn somber
en zwartgallig. In februari 2010 heeft hij het over iets wat hem dwarszit:
alomtegenwoordige afluisterpraktijken door de overheid:

'De maatschappij lijkt een onvoorwaardelijke tolerantie te hebben ontwikkeld
jegens de activiteiten van spionachtige types. Ik vraag me af hoe goed
enveloppen die transparant worden in het licht van een federale toverlantaarn,
zouden zijn verkocht in 1750? 1850? 1900? 1950? Zijn we zover afgegleden en
hadden we daar vroeger nog gemakkelijk een stokje voor kunnen steken? Of was het
een relatief plotselinge ommezwaai die onopgemerkt is gebleven dankzij de overal
door de overheid geïmplementeerde geheimhouding?'

Edward Joseph Snowden werd op 21 juni 1983 geboren. Zijn vrienden kennen hem als
'Ed'. Zijn vader, Lonnie Snowden, en zijn moeder Elizabeth, roepnaam Wendy,
hadden al verkering met elkaar op de middelbare school en trouwden toen ze 18
waren. Lon was in dienst van de Amerikaanse kustwacht; Snowden bracht de eerste
jaren van zijn leven door in Elizabeth City, aan de kust van North Carolina,
waar de grootste luchthaven en marinebasis van de kustwacht zijn gevestigd. Hij
heeft een oudere zus, Jessica. Evenals andere leden van de Amerikaanse
krijgsmacht heeft Snowden senior krachtige patriottische denkbeelden. Hij is een
conservatief. En een libertair.

Toen Snowden nog klein was - een jongetje met dik blond haar en een glimlach met
vooruitstekende tanden - verhuisde hij met zijn familie naar Maryland, naar een
van de slaapsteden rond Washington. Snowden bezocht de lagere en de middelbare
school in Crofton, in Anne Arundel County, een plaatsje met prettige
laagbouwwoningen, gelegen tussen Washington en Baltimore.

Snowden volgde computercursussen en behaalde later zijn ged (General Educational
Development, een soort diploma algemene vorming) wat ongeveer, maar niet
helemaal, gelijkwaardig is aan het eindexamen van de middelbare school. Het feit
dat hij zijn reguliere eindexamen niet had behaald, bleef een bron van
aanhoudende schaamte en ergernis voor hem.

Antennes

Snowden groeide op in de reusachtige schaduw van één overheidsdienst in het
bijzonder. Van de voordeur van zijn moeders huis in Ellicot City - zijn ouders
scheidden in 2001 - is het een kwartiertje rijden om er te komen. Het complex
bevindt zich halverwege Washington en Baltimore en is streng verboden terrein.
Halfverborgen achter bomen staat een gigantisch kubusvormig gebouw. Het dak is
bezaaid met vreemde antennes. De hekken eromheen staan onder stroom en het
geheel ziet er streng bewaakt uit. Op een verkeersbord langs de
Baltimore-Washington Parkway staat: 'NSA volgende afslag rechts. Verboden voor
onbevoegden.'

De door Amerika geleide invasie van Irak, in 2003, bracht Snowden ertoe serieus
na te denken over een militaire loopbaan. 'Ik wilde meevechten in de oorlog in
Irak, omdat ik het als een humane plicht beschouwde te helpen bij het bevrijden
van mensen uit onderdrukking.'

Snowden was lichamelijk in goede conditie, maar bepaald niet voor soldaat in de
wieg gelegd. Hij had brillenglazen nodig van -6,5/-6,25. Hij had ook
uitzonderlijk smalle voeten. 'Het kostte de burgerwerknemers in Fort Benning
drie kwartier om kistjes te vinden die me pasten', zei hij op Ars Technica.

Toen brak hij tijdens een infanterie-oefening allebei zijn benen. Na meer dan
een maand onzekerheid werd hij uiteindelijk uit het leger ontslagen.

Terug in Maryland, in 2005, vond hij een baan als 'beveiligingsdeskundige' op
het Center for Advanced Study of Language van de University of Maryland. Snowden
werkte op een geheime NSA-vestiging op de campus van de universiteit. Halverwege
2006 kreeg hij een baan als it'er bij de CIA. Hij kwam er al snel achter dat
zijn uitzonderlijke bekwaamheden op het gebied van de IT allerlei interessante
overheidsdeuren openden. In juli 2006 schrijft hij: 'Ik ben niet afgestudeerd,
heb niet eens een diploma van highschool, maar ik verdien veel meer dan jullie,
ook al heb ik maar zes jaar ervaring. Je komt maar moeilijk 'aan de bak', maar
als je eenmaal een 'echte' baan hebt, dan zit je op rozen.'

Hij geeft ook tips over carrièremogelijkheden. Buitenlandse Zaken 'is op dit
moment onderbezet'. Hij vervolgt: 'Betrekkingen in Europa zijn heel erg gewild,
maar je komt er veel gemakkelijker tussen als je belangstelling aan de dag legt
voor een van die afschuwelijke landen in het Nabije Oosten. Als je eenmaal
binnen bent, zit dan je tijd in dat gat uit en daarna kun je waarschijnlijk zelf
kiezen waar je wordt gestationeerd.' Later merkt hij op: 'Goddank dat er
oorlogen zijn.'

Genève

In 2007 stuurde de CIA hem naar Genève voor zijn eerste opdracht in het
buitenland. Hij was 24. Zijn nieuwe taak was de beveiliging verzorgen van het
computernetwerk van de CIA en van de computers van Amerikaanse diplomaten die
daar werkzaam waren.

Het was de eerste keer dat Snowden in het buitenland woonde. Genève was een
verzamelplaats voor allerlei soorten spionnen, uit Amerika, uit Rusland en uit
andere landen. Er lagen commerciële en diplomatieke geheimen verborgen.

En in Genève werd Snowden geconfronteerd met een diversiteit aan denkbeelden
waaronder ook radicale. Mel Kaldalu, een rocker uit Estland die ook bekendstond
als Roy Strider, ontmoette Snowden tijdens een manifestatie ter ondersteuning
van de Tibetaanse cultuur. Op een keer gaf Snowden zijn zingende vriend Kaldalu
een lift naar München. Ze kletsten uren, terwijl ze over de verlaten Duitse
Autobahn reden - over China, het Israëlisch-Palestijnse conflict en de rol van
Amerika in buitenlandse aangelegenheden. Snowden betoogde dat de Verenigde
Staten moesten optreden als mondiale politieagent. Kaldalu was het daar niet mee
eens. Hij zegt: 'Ed is beslist een intelligente vent. Misschien een beetje
eigenzinnig. Hij discussieert graag over dingen. Een drammer.'

Afschuw

Hoewel Snowden omging met alternatieve types, was hij een hartstochtelijk
aanhanger van het kapitalisme en de vrijemarkteconomie. Zijn geloof was zowel
praktisch als doctrinair. Een groot deel van de tijd die hij in Zwitserland
verbleef, belegde hij in aandelen, ging keihard short en keek vol gefascineerde
afschuw toe hoe de wereldcrisis van 2008 zich voltrok en de Verenigde Staten en
Europa in een maalstroom meesleurde. Soms maakte hij wat winst; heel vaak leed
hij verlies.

De persoon die Snowdens non-conformistische rechtse denkbeelden nog het dichtst
benadert, is Ron Paul, de beroemdste exponent van het Amerikaanse libertarisme,
die zich kon verheugen in een enthousiaste schare volgelingen onder het gewone
volk, vooral onder jongeren. Paul had dertig jaar zitting in het Congres en
tartte van tijd tot tijd het Republikeinse establishment en de politieke
consensus. Hij was fel gekant tegen het socialisme, de keynesiaanse economie en
de Federal Reserve. Hij was tegen Amerikaanse interventie in het buitenland. Hij
had een afkeer van overheidsbemoeienis.

Snowden steunde Pauls kandidatuur voor het presidentschap in 2008. Hij was ook
onder de indruk van de Republikeinse kandidaat John McCain, en omschreef hem als
een 'uitstekend leider' en een 'kerel met echte normen en waarden'. Hij was geen
aanhanger van Obama, maar hij had ook niets tegen hem. Tijdens de
verkiezingsstrijd zei Snowden dat hij misschien best op Obama zou kunnen stemmen
als hij en McCain de handen ineen zouden slaan, wat wel heel onwaarschijnlijk
was. The TrueHAHOO schrijft op Ars Technica: 'We hebben in de eerste plaats
behoefte aan een idealist. Ik denk dat Hillary Clinton een regelrechte ramp voor
het land zou zijn.'

Toen Obama eenmaal had gewonnen en de nieuwe president werd, kreeg Snowden een
gloeiende hekel aan hem. Hij had kritiek op de pogingen van het Witte Huis om
het vuurwapenbezit aan banden te leggen. Het ijkpunt in Snowdens denken was,
toen en ook later, de Amerikaanse grondwet; in dit geval het tweede amendement
en het recht een wapen te dragen. Snowden had weinig op met positieve
discriminatie. Hij was ook tegen sociale zekerheid en vond dat mensen niet bij
de overheid hun handje hoorden op te houden, zelfs niet als ze diep in de
problemen zaten.

Obama

In februari 2009 nam Snowden ontslag bij de CIA. Snowden kreeg een tijdelijke
aanstelling en werd tewerkgesteld op een NSA-kantoor op een Amerikaanse
legerbasis, helemaal in Japan. Snowden stond nu op de loonlijst bij Dell, het
computerbedrijf. De eerdere leemten in zijn curriculum vitae deden er inmiddels
weinig meer toe. Hij had toegang tot de geheimste dossiers en kon uitstekend met
een computer overweg.

Japan vormt een keerpunt in zijn leven. Toen Snowden inzage kreeg in meer
uiterst geheim materiaal, waaruit bleek op welke gigantische schaal de NSA
gegevens hamsterde, groeide zijn afkeer van de regering-Obama.

'Ik zag hoe Obama nu juist die politiek handhaafde waarvan ik had gehoopt dat
hij er een einde aan zou maken', becommentarieert Snowden zijn Japanse periode.
'Mijn standpunt verhardde.'

Snowden zegt dat hij tussen 2009 en 2012 ontdekte hoe alomvattend de
afluisterpraktijken van de NSA zijn: 'Hun doel is elk gesprek en elke gedraging
in de wereld te weten te komen en vast te leggen.'

Hij realiseerde zich nog een onaangename waarheid: dat de controlemechanismen
van het Congres die in het Amerikaanse systeem waren verankerd om de NSA in
bedwang te houden, hadden gefaald. 'Je kunt niet blijven wachten tot iemand
anders er wat aan doet. Ik had mijn vertrouwen gesteld in de leiders van het
land, maar besefte toen dat het er bij leiderschap om gaat wie de eerste is die
handelend optreedt.'

Tegen de tijd dat hij Japan verliet, was Snowden een klokkenluider.

In maart 2012 vloog hij over de Stille Oceaan naar Hawaï. Snowden werkte nu in
het regional cryptological centre van de NSA op het eiland Oahu, niet ver van
Honolulu. Hij stond nog steeds onder contract bij Dell. Het centrum is een van
de dertien vestigingen van de NSA buiten Fort Meade dat zich bezighoudt met
sigint, en in het bijzonder het bespioneren van de Chinezen. Ook Snowden zou
zich daarmee bezig gaan houden.

Toen hij op het vulkanische eiland midden in de Stille Oceaan arriveerde, had
hij een plan. Het was vermetel, maar zou, als je het objectief beschouwt, bijna
zeker resulteren in Snowdens opsluiting voor een heel lange tijd en mogelijk
voor de rest van zijn leven.

Hij had zich voorgenomen anoniem contact op te nemen met journalisten die
belangstelling hadden voor burgerlijke vrijheden. Om de sceptische gedrukte
media ervan te overtuigen dat zijn beweringen over de NSA hout sneden, had hij
een hoop documenten nodig, realiseerde Snowden zich.

Hawaï

Snowdens nieuwe functie bij de NSA was systeembeheerder. Dat gaf hem toegang tot
een schat aan geheim materiaal. De meeste analisten kregen veel minder onder
ogen. Maar hoe moest hij contact leggen met journalisten? Een gewoon e-mailtje
sturen was ondenkbaar. En een persoonlijke ontmoeting was ook lastig te
realiseren: elke reis die hij maakte, moest een maand van tevoren door zijn
superieuren worden goedgekeurd. Daarbij kwam dat Snowden helemaal geen
journalisten kende. In ieder geval niet persoonlijk.

Snowden beschreef zijn leven op Hawaï als 'paradijselijk'. Maar aan Snowden was
het bijna onmogelijk te zien of hij genoot. Hij surfde niet, golfde niet en op
het strand liggen deed hij ook niet. 'Hij was bleek, bleek, bleek, bleek, alsof
hij nooit in de zon kwam', zegt een vriend.

Een sticker op de voordeur - 'Vrijheid is niet vrij', gesierd met de Amerikaanse
vlag - zinspeelde op Snowdens overtuigingen. Buren wisselden zelden of nooit een
woord met hem. 'Ik heb hem een paar keer aan de overkant gezien en dan knikte
hij, maar daar bleef het bij. Ik had de indruk dat hij heel erg op zichzelf was.
Hij deed zijn eigen ding', zei Rod Uyehara, die recht tegenover hem woonde. Rod
is een gepensioneerd beroepsmilitair, zoals zovelen in de buurt en ging er,
afgaande op het korte haar van Snowden, vanuit dat ook hij militair was.

Snowden had nog een paar andere trekjes die duidden op een non-conformistische
persoonlijkheid. Hij had een exemplaar van de grondwet op zijn bureau. Daar
zwaaide hij mee als hij wilde betogen dat de NSA-activiteiten die schonden.

Het gebouw waar Snowden werkte, is vanaf de weg nauwelijks te zien. Het complex
gaat schuil achter kornoeljebomen en een drieënhalf meter hoog hek bekroond met
prikkeldraad. Er staat slechts één neutraal bordje - 'Overheidseigendom.
Verboden toegang'.

Afgaande op het aantal voertuigen dat er geparkeerd staat, is de schaarste aan
mensen of gebouwen - alleen een paar barakken - verbazingwekkend, totdat je
beseft dat iedereen zich onder de grond bevindt. Je komt binnen via een
langwerpig, vreemd uitziend, rechthoekig bouwsel met een oranje dak, gebouwd
tegen een steile helling van bruine aarde. De hellingsgraad is zo steil dat het
je verwondert dat het bouwsel niet omlaag glijdt. Een trap leidt naar de donkere
monding. 'De deuren zijn kolossaal. Het is net iets uit King Kong. Het duurt
eeuwen voor je binnen bent', zei een ex-luchtmachtofficier die er werkzaam was.


Hiervandaan geheim materiaal naar buiten smokkelen was een hoogst riskante
onderneming. Je moest over stalen zenuwen beschikken.

Snowden hield zich gedurende de dertien maanden dat hij op Hawaï verbleef,
overal buiten. Hij was van nature al gesloten, maar nu had hij een bijzondere
reden om op zijn hoede te zijn. Eén vergissing van zijn kant, één onnadenkend
woord, een vreemde vraag op zijn werk, een verdwaalde usb-stick kon vragen
oproepen, met mogelijk catastrofale gevolgen.

Vrienden vergeleken hem plagerig met Edward Cullen, de door Robert Pattinson
gespeelde vampier uit de Twilight-romans. Snowden was bleek, ondoorgrondelijk,
ernstig en werd overdag maar zelden gezien.

Op personeelsbijeenkomsten kwam hij maar zelden. 'Hij sprak nauwelijks een woord
en hield zich, een beetje weifelend, afzijdig. Het werd dus een soort spelletje
om hem erbij te betrekken. Kreten als Go Team Edward! herinnert zich iemand. 'Op
een verjaardagsfeestje hebben we hem zowaar overgehaald een feestrede af te
steken. Die besloeg ongeveer vijf woorden.'

Leugens

In december 2012 had hij besloten contact op te nemen met journalisten.

Als Snowden wordt gevraagd wanneer hij het besluit heeft genomen aan de bel te
trekken, antwoordt hij: 'Ik denk dat iedereen dat anders ervaart, maar voor mij
was er niet duidelijk één moment. Ik zag die eindeloze litanie aan leugens die
topfunctionarissen tegenover het Congres, en dus tegen het Amerikaanse volk,
opdisten en realiseerde me dat het Congres die leugens klakkeloos onderschreef
en dát was voor mij de reden om in actie te komen. Als je ziet dat iemand in de
positie van James Clapper, de directeur van de nationale inlichtingendiensten,
het volk straffeloos glashard voorliegt, is dat het zuiverste bewijs van een
ontwrichte democratie. Instemming van de bevolking is geen instemming als de
bevolking niet weet wat er gaande is.'

In maart 2013 verklaarde Clapper tegenover de inlichtingencommissie van de
Senaat dat de Amerikaanse regering 'niet doelbewust' gegevens verzamelde over
miljoenen Amerikanen. Dat is een leugen, zoals Snowden zou onthullen en Clapper
later zou toegeven. Wat Snowden betreft is er één document in het bijzonder dat
voor hem de druppel was die de emmer deed overlopen. Hij stuitte op een geheim
rapport uit 2009 van de hand van de inspecteur-generaal van de NSA. Snowden had
een dirty word search uitgevoerd: hij was bezig met een grote schoonmaak van het
systeem om al het materiaal eruit te filteren dat er niet in thuishoorde. Toen
hij het document opende, kon hij het niet laten om het door te lezen.

Het was een gedetailleerd, 51 pagina's tellend verslag van de wijze waarop de
regering onder Bush haar illegale afluisterprogramma na de aanslagen op 11
september had uitgevoerd. Het programma, codenaam stellar wind, hield de
ongeoorloofde verzameling in van metadata van miljoenen Amerikanen.

Op Hawaï groeide, begin 2013, Snowdens verontwaardiging nog steeds. Maar zijn
plan om te lekken leek op de lange baan te zijn geschoven. Hij zag te veel beren
op de weg. Om toegang te krijgen tot een laatste serie documenten had Snowden
meer bevoegdheden nodig dan hij in zijn functie bij Dell had.

Snowden nam een nieuwe baan aan bij het particuliere adviesbureau Booz Allen
Hamilton, die hem toegang tot een nieuwe schat aan informatie verschafte.

Edward Snowden kon niet gebruikmaken van zijn eigen naam als hij Amerikaanse
journalisten wilde benaderen die zich bezighielden met de nationale veiligheid
en die tot op dat moment geen flauw vermoeden hadden dat Snowden zelfs maar
bestond. Om met hen in contact te komen had hij een schuilnaam nodig. Hij koos
de naam Verax, een klassiek Latijns bijvoeglijk naamwoord dat 'de waarheid
sprekende' betekent. Frappant is dat verax het tegengestelde is van mendax.
Mendax betekent 'bedrieglijk' en dat was het woord dat Julian Assange van
WikiLeaks gebruikte toen hij een jonge Australische hacker was. WikiLeaks had
kort tevoren de Amerikaanse regering tot razernij gebracht.

'In mijn positie bij Booz Allen Hamilton had ik toegang tot reeksen computers
over de hele wereld die door de NSA waren gehackt', vertelde Snowden The
Washington Post, waarna hij eraan toevoegde dat dat nu precies de reden was
waarom hij die baan had aangenomen.

Maanden later probeerde de NSA er nog steeds achter te komen wat er precies was
gebeurd; Snowden heeft niet volledig duidelijk gemaakt hoe hij bij het lekken te
werk is gegaan. Maar als systeembeheerder had hij toegang tot het
intranetsysteem van de NSA, NSAnet. Dit was opgezet na de terreuraanslagen van
2001 om de communicatie te verbeteren tussen de diverse Amerikaanse
inlichtingendiensten.

Inlogcodes

Snowden was een van de ongeveer duizend 'sysadmins' van de NSA, die heel wat
delen van het systeem onder ogen krijgen. (Andere gebruikers die toegang hadden
tot de geheimste dossiers, hadden geen toegang tot alle dossiers.) Hij kon een
document openen zonder een elektronische vingerafdruk achter te laten. Het is
ook mogelijk dat hij zijn status als systeembeheerder heeft aangewend om anderen
hun inlogcodes te ontfutselen.

Hoewel we niet precies weten hoe hij het materiaal heeft verzameld, heeft het er
alle schijn van dat Snowden de documenten van de NSA heeft gedownload op
usb-sticks. Usb-sticks zijn voor de meeste personeelsleden verboden. Maar een
'sysadmin' kon zeggen dat hij of zij een besmet gebruikersprofiel wilde
repareren en een back-up nodig had.

Waarom sloeg niemand alarm? Zaten ze te slapen bij de NSA? Terwijl Snowden in
Hawaï zat, kon hij zich op een afstand van 7.500 kilometer toegang verschaffen
tot de servers van de NSA in Fort Meade via wat bekendstaat als een 'thin
client'-verbinding. De meerderheid van het personeel was al naar huis toen
Snowden, zes tijdzones van hen verwijderd, inlogde. Hij sloeg zijn slag toen de
NSA een dutje deed.

Na vier weken in zijn nieuwe functie zegt Snowden tegen zijn bazen bij Booz dat
hij zich niet lekker voelt. Hij wil een tijdje vrijaf en vraagt onbetaald verlof
aan. Als ze hem vragen wat er aan de hand is, zegt hij dat hij epilepsie heeft.
Dat is dezelfde kwaal waaraan Wendy, zijn moeder, lijdt, die gebruikmaakt van
een geleidehond.

En dan, op 20 mei, verdwijnt hij.

Raadselachtig

In december 2012 stuurde een lezer van Glenn Greenwald, columnist van The
Guardian, hem een e-mail. Dat was niets bijzonders; hij krijgt dagelijks
tientallen soortgelijke mails. De afzender maakte zichzelf niet bekend. Hij
schreef: 'Ik heb wat materiaal waar je misschien wel belangstelling voor hebt.'
'Hij was heel vaag', herinnert Greenwald zich.

Deze raadselachtige schrijver had een ongewoon verzoek: hij vroeg Greenwald
pgp-versleuteling op zijn laptop te installeren. Als dat eenmaal is gebeurd,
maakt dat het voor twee gespreksdeelnemers mogelijk online versleuteld te
chatten (de initialen staan voor Pretty Good Privacy). De bron legde niet uit
waarom deze merkwaardige maatregel noodzakelijk was.

Greenwald maakte geen bezwaar, hij was al langer van plan geweest het programma
te installeren dat veel wordt gebruikt door onderzoeksjournalisten, WikiLeaks en
anderen die werden verdacht van snuffelen in overheidsgeheimen. Maar er waren
twee problemen. 'Ik ben in feite een digibeet', geeft hij toe. Greenwald hield
ook nog steeds rekening met de mogelijkheid dat iemand die aandrong op
versleuteling wel eens een tikje maf zou kunnen zijn. Hij was bovendien bezig
met allemaal dingen die toen veel belangrijker leken.

Vijf maanden later, toen ze elkaar in Hongkong ontmoetten, realiseerde Greenwald
zich dat zijn mogelijke bron aan het einde van 2012 niemand anders was geweest
dan Edward Snowden. 'Snowden zei tegen me: 'Ik kan niet geloven dat je er niet
op inging. Het was zoiets van: hé, mafkees!''

Eind januari 2013 probeerde Snowden iets anders om tot Greenwald door te
dringen. Hij stuurde een mailtje naar Laura Poitras. Hij hoopte een anoniem
contact te bewerkstelligen met de documentairemaakster, die een vriendin en
naaste medewerkster van Greenwald is. Poitras is ook een vooraanstaand
tegenstander van de Amerikaanse surveillancestaat, en bovendien een van de
prominentere slachtoffers daarvan.

In Berlijn dacht Poitras na over de e-mail die ze van Snowden had ontvangen: 'Ik
heb een kaderfunctie binnen een van de inlichtingendiensten. Dit zal geen
verspilling van je tijd zijn...' (Snowden was in werkelijkheid een tamelijk
ondergeschikte systeemanalist.) Snowden vroeg wat haar codewoord was voor
versleutelde communicatie. Ze gaf het hem. Ze deed nog een paar dingen om
Snowden, die toen nog steeds een anonieme bron was, ervan te overtuigen dat ze
wist hoe ze versleuteld moest communiceren.

'Ik was al snel behoorlijk nieuwsgierig', zei ze. 'Op dat moment dacht ik dat
hij óf een bonafide bron was óf dat ik in de val werd gelokt. Er speelden twee
tegenstrijdige gedachten door mijn hoofd. Een daarvan was: godallemachtig, mijn
gevoel zegt me dat het wel eens waar zou kunnen zijn.'

Poitras schreef: 'Ik weet niet of je meent wat je zegt, of een mafkees bent of
me in de val probeert te lokken.'

Snowden antwoordde: 'Ik vraag je niets. Ik vertel je alleen maar dingen.'

De e-mails bleven komen. Eentje per week. Gewoonlijk in het weekend, wanneer
Snowden in staat was ertussenuit te knijpen. De toon was ernstig, hoewel er ook
wel humoristische momenten waren. Op zeker moment adviseerde Snowden Poitras
haar mobiele telefoon in de diepvries te leggen.

Snowden was erop gebrand regelmatig contact te houden, maar had duidelijk moeite
een veilige plek te vinden van waar hij kon schrijven. Hij onthulde maar heel
weinig over zichzelf.

Cyberaanvallen

Toen kwam Snowden met een mededeling die insloeg als een bom. Hij zei dat hij
Presidential Policy Directive 20 te pakken had gekregen, een uiterst geheim stuk
van 18 pagina's dat in oktober 2012 was uitgebracht. Daarin stond dat Obama in
het geheim zijn hoogste functionarissen van de nationale veiligheid en de
inlichtingendiensten had opgedragen een lijst op te stellen van mogelijke
overzeese doelen voor Amerikaanse cyberaanvallen. Niet om te verdedigen, maar om
aan te vallen. De dienst tapte glasvezelkabels af, hackte telefooncentrales en
luisterde op wereldwijde schaal af, zei hij. Hij kon het allemaal bewijzen. 'Ik
viel bijna in katzwijm', zegt Poitras.

De bron gedroeg zich heel anders dan verwacht. Poitras had aangenomen dat hij
zijn uiterste best zou doen om anoniem te blijven. Per slot van rekening zou hem
een vreselijke straf wachten als hij naar voren zou treden. Maar Snowden zei
tegen haar: 'Ik wis de metadata niet. Ik hoop dat jullie een schietschijf op
mijn rug zullen schilderen en de hele wereld zullen vertellen dat ik dit in mijn
eentje heb gedaan.'

Toen er eenmaal een vertrouwensband was geschapen, zei Poitras tegen de bron dat
zij hem graag zou interviewen. De gedachte aan een interview was nog niet bij
Snowden opgekomen. Maar het was een goed idee: wat hij wilde was de documenten
wereldkundig maken.

Aan het eind van de lente van 2013 hing de gedachte aan een beslissende
ontmoeting in de lucht. 'Ik heb zes tot acht weken nodig om dit voor te
bereiden', schreef Snowden.

Snowden nam opnieuw contact op met Poitras: 'Jullie moeten komen. Ik wil jullie
ontmoeten. Maar het is riskant.'

Het was de volgende fase van hun plan. Snowden was bereid vast één specifiek
document te lekken. Het bestand zou aantonen dat de NSA onder één hoedje speelt
met de enorme internetbedrijven onder een geheim programma dat prism heet. 'Dat
zal ze een hartverzakking bezorgen', beweerde Snowden.

Poitras vloog naar New York voor wat, zo veronderstelde ze, een ontmoeting was
met een hoge bureaucraat uit de inlichtingenwereld. Ze ging er voetstoots van
uit dat dat ergens aan de Amerikaanse oostkust zou plaatsvinden, waarschijnlijk
in Baltimore, of in een landhuis in Maryland. Toen stuurde de bron haar een
versleuteld document. Het was de prism-PowerPoint. En een tweede document. Dat
kwam als een donderslag bij heldere hemel: 'Je bestemming is Hongkong.'

De volgende dag kwam er opnieuw een bericht binnen voor Poitras, waarin de bron
voor het eerst zijn naam vermeldde: Edward Snowden. Die naam zei haar niets;
Poitras wist dat de NSA er onmiddellijk lucht van zou krijgen als ze zijn naam
op Google zou opzoeken. Er zat een bijlage bij met een plattegrond, een serie
instructies over hoe hun ontmoeting in zijn werk diende te gaan en een
boodschap: 'Dit ben ik. Dit is wat ze over mij zullen zeggen. Dit is de
informatie waarover ik beschik.'

Snowden nam ditmaal persoonlijk contact op met Greenwald, via zijn nieuwe
versleutelde software. 'Ik heb samengewerkt met een vriendin van jou... We
moeten dringend met elkaar praten.'

De klokkenluider had eindelijk iets waar hij al bijna zes maanden naar had
gehunkerd, een directe verbinding met de moeilijk te bereiken schrijver. Het was
duidelijk dat de bron op de hoogte was van Greenwalds werk. Ze mailden elkaar
een paar keer. 'Kun jij naar Hongkong komen?', vroeg Snowden.

Dat vond Greenwald een bizar verzoek dat hem 'in grote verwarring' bracht: wat
had iemand die voor een Amerikaanse veiligheidsdienst werkte, te zoeken in een
voormalige Britse kroonkolonie die nu deel uitmaakte van communistisch China en
op grote afstand van Fort Meade? 'Ik wist niet wat Hongkong ermee te maken had',
zegt Greenwald.

Snowden, die alleen in zijn Chinese hotelkamer zat en elk moment verwachtte te
worden ontmaskerd, had het bijna niet meer. Zijn plan om te ontsnappen met een
voorraad uiterst geheime dossiers van de NSA en de Britse GCHQ was tot dan toe
opmerkelijk gladjes verlopen. Dat had het moeilijkste onderdeel moeten zijn.
Maar het gemakkelijke deel, het overdragen van het materiaal aan sympathiserende
journalisten, bleek heel wat voeten in de aarde te hebben.

Greenwald nam via de versleutelde chat contact op met Snowden. 'Ik wil graag
iets meer duidelijkheid over waarom ik daarheen moet en waarom dit voor mij de
moeite waard is.'

De daaropvolgende twee uur legde Snowden Greenwald uit hoe hij het programma
Tails, een van de veiligste communicatieprogramma's om anonimiteit te verzekeren
dat gebruikmaakt van het Tor-netwerk, kon opstarten. Uiteindelijk was dat
gereed. Toen schreef Snowden, met wat we alleen maar het nodige pathos kunnen
noemen: 'Ik zal je een paar bestanden sturen.'

Snowdens welkomstgeschenk bestond uit een stuk of twintig documenten, de meeste
met het stempel 'strikt geheim'. Daarbij zaten ook de prism-bestanden. Er waren
documenten bij die de lacunes opvulden omtrent stellar wind, de belangrijkste
casestudy over hoe topfunctionarissen hun gerechte straf ontliepen, in
Greenwalds recentste boek.

Greenwald: 'Ik vergelijk dingen altijd met het gedrag van honden. Snowden
behandelde mij als een hond en hield me een koekje voor. Hij liet me uiterst
geheime bestanden van de NSA zien. Er zijn geen lekken binnen de NSA. Het was
voldoende voor mij om een aanval van hyperventilatie te krijgen.'

Overspannen

Toen viel bij Greenwald het kwartje. Hij pakte de telefoon en belde Janine
Gibson, de Amerikaanse hoofdredacteur van The Guardian in New York. Ze stelde
voor dat hij naar New York zou komen.

Stuart Millar, de plaatsvervangend hoofdredacteur van de Amerikaanse website van
The Guardian mengde zich in het gesprek. Beide journalisten waren het erover
eens dat Snowdens manifest een overspannen indruk wekte. De bron sprak in
gewichtig aandoende termen over zijn persoonlijke filosofie, en de
cataclysmische wijze waarop hij alle schepen achter zich had verbrand. Achteraf
gezien was Snowdens toon begrijpelijk: per slot van rekening stond hij op het
punt 's werelds meest gezochte man te worden.

Greenwald zou de volgende dag aan de zestien uur durende vlucht naar Hongkong
beginnen. Poitras zou daar ook naartoe komen. Gibson wilde er nog iemand bij
hebben: Ewen MacAskill, de gepokte en gemazelde correspondent van The Guardian
in Washington. MacAskill, een 61-jarige Schot en politiek verslaggever, was
ervaren en vakbekwaam. Hij was koelbloedig. Hij was onverbeterlijk bescheiden.

Luchtruim

Terwijl vlucht CX831 snelheid maakte op de startbaan en het luchtruim koos,
haalden ze opgelucht adem. Boven in de lucht was geen internet, althans niet in
juni 2013. Het was een gebied waar zelfs de almachtige NSA toen nog niet in kon
doordringen. Zodra de lichtjes van de veiligheidsgordels uit waren, ging Poitras
naar Greenwald in Premium Economy: op de rij voor hem was nog een plaats vrij.

Ze had een cadeautje bij zich dat ze allebei graag wilden uitpakken: een
usb-stick. Snowden had haar met goed gevolg een tweede serie geheime documenten
bezorgd. Deze laatste zending was veel groter dan het oorspronkelijke
'welkomstgeschenk'. Er stonden tussen de drie- en vierduizend bestanden op.

Gedurende de rest van de reis las Greenwald wat er in het pakket zat. Slapen was
uitgesloten. Het duizelde hem: 'Ik kon mijn ogen geen seconde van het scherm
afhouden. De adrenaline spoot door mijn aderen.'

Toen het vliegtuig landde, met de opeenhoping van lichtjes van Hongkong onder
hen, voelden ze zich voor het eerst zeker van hun zaak. Greenwald twijfelde niet
langer.

Snowden was echt. Zijn informatie was echt. Alles was echt.

LOAD-DATE: 31 January 2014

LANGUAGE: DUTCH; NEDERLANDS

GRAPHIC: Schoolfoto '93-'94.Ondergrondse NSA-vestiging op het eiland Oahu,
Hawaï. Edward Snowden kwam hier in maart 2012 aan en werkte er dertien maanden.
'De deuren zijn kolossaal. Het is net iets uit King Kong. Het duurt eeuwen voor
je binnen bent', zei een ex-luchtmachtofficier die er werkte.
© Arundel Schools/ /Splash News/Corbis
Foto's Hilde Harshagen
Hilde Harshagen
Hilde Harshagen
Ondergrondse NSA-vestiging op het eiland Oahu, Hawaï. Edward Snowden kwam hier
in maart 2012 aan en werkte er dertien maanden. 'De deuren zijn kolossaal. Het
is net iets uit King Kong. Het duurt eeuwen voor je binnen bent', zei een
ex-luchtmachtofficier die er werkte.
Foto AFP
Koos Jeremiasse

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              169 of 180 DOCUMENTS



                                 de Volkskrant

                            25 januari 2014 zaterdag

Afluisteraars onbeteugeld

BYLINE: DOOR MICHAEL PERSSON

SECTION: Vonk

LENGTH: 2205 woorden


Obama legt inlichtingendiensten geen strobreed in de weg


In zijn toespraak over de NSA heeft president Obama mooie woorden gesproken over
privacyzorgen. In de praktijk zullen de minimale maatregelen die hij aankondigde
weinig veranderen aan het op grote schaal afluisteren en onderscheppen van
dataverkeer, verwachten deskundigen.

ebben de Nederlandse inlichtingendiensten zich goed gedragen, de laatste tijd?
Minister Plasterk van Binnenlandse Zaken weet het antwoord op die vraag al. Op
zijn bureau ligt een rapport dat in januari naar buiten zou komen - maar de hete
aardappel gaat naar volgende maand. Dan zullen we weten in hoeverre de
activiteiten van de NSA, zoals die werden onthuld door klokkenluider Edward
Snowden, ook de Nederlandse diensten AIVD en MIVD hebben besmet.



Hoe gevoelig de materie ook is, veel schokkends zal er niet in staan, tempert
inlichtingenexpert Constant Hijzen de verwachtingen. Dat het rapport van de
CTIVD, die toezicht houdt op de AIVD en MIVD, zal leiden tot een beperking van
de bevoegdheden is niet waarschijnlijk. Sterker: het ziet ernaar uit dat de
bevoegdheden van de Nederlandse spionagediensten juist worden vergroot.

Vorige week liep de NSA-affaire, de aanleiding voor het rapport, ook al met een
voorlopige sisser af. De Amerikaanse president Obama bevestigde nog eens wat we
al langer dachten: de onthullingen van klokkenluider Edward Snowden zullen er
niet toe leiden dat het roer drastisch wordt omgegooid.

Meteen aan het begin van zijn speech over de NSA wist Obama de woorden
'surveillance', 'geheim', 'veiligheid' en 'onze republiek' in één zin samen te
brengen, vier begrippen waartussen hij het koord spande waarop hij drie kwartier
bleef balanceren. Hij snapte de bezorgde strijders voor burgerrechten, maar
voelde ook mee met de afluisteraars van de NSA. Hij respecteerde de Grondwet,
maar wilde ook Amerika's supermacht handhaven. Hij wilde achter terroristen aan,
maar erkende ook de privacy van mensen.

Een knappe speech, maar vraag je aan James Bamford wat hij ervan vond, dan zegt
hij: 'Je kunt lippenstift op een varken doen, maar het blijft een varken. Obama
heeft in drie kwartier het minimale beloofd waarmee hij nog de indruk kon wekken
dat het hem menens is. Dit was puur cosmetisch.'

Bamford is geen privacy-fundamentalist en zeker niet wars van spionage.
Integendeel: Bamford (67) heeft eraan meegedaan, toen hij tijdens de
Vietnamoorlog drie jaar als inlichtingenanalist bij de marine diende. Bamford
werd jurist en schreef drie fraaie boeken over de NSA, lang niet negatief: hij
mocht in het NSA-hoofdkwartier komen signeren en bij de directeur thuis komen
dineren.

Uit balans

Bamford werd de belangrijkste NSA-expert ter wereld. Hij weet hoe het werkt, en
toch is hij keihard. 'De NSA is totaal uit balans geraakt. Obama doet er niets
aan om dat te herstellen. Ze gaan gewoon op dezelfde voet door.'

Het is een verbazingwekkende conclusie en Bamford is niet de enige die er zo
over denkt, na ruim een half jaar opwinding over de praktijken van de
Amerikaanse inlichtingendienst. Er zijn weinig politieke onderwerpen die ooit zo
lang wereldwijd in het middelpunt van de belangstelling hebben gestaan - de
meeste oorlogen verdwijnen na een paar maanden van de voorpagina.

Het massaal onderscheppen van telefoongegevens van gewone burgers, het volgen
van internetverkeer en het afluisteren van presidenten en bondskanseliers leidde
tot verontwaardiging op het hoogste politieke niveau, gevolgd door sussend
Amerikaans crisismanagement: er kwam een dialoog, er kwam een werkgroep, een
presidentiële adviescommissie. Er ging iets gebeuren.

Maar er gebeurt dus weinig. Van de 46 aanbevelingen die zijn eigen
adviescommissie hem had gedaan, liet Obama het overgrote deel ongenoemd en
onaangeroerd. Met twee, misschien drie concrete maatregelen houdt het op.

Allereerst de kwestie van de metadata, de telefoongegevens die vertellen wie met
wie heeft gebeld en wanneer. Dat die gegevens ook binnenlands werden verzameld,
leidde tot de grootste ophef in de Verenigde Staten. Voortaan mogen ze van Obama
alleen na een rechterlijk bevel worden doorzocht, en maximaal twee stappen
verwijderd van een verdacht nummer. Nu mag dat tot drie stappen. Dat lijkt een
klein verschil, maar zo wordt het aantal te onderzoeken Amerikanen aanzienlijk
beperkt: als je aanneemt dat iedereen honderd nummers belt, krimpt de kring van
verdachten rond een verdachte van een miljoen naar tienduizend.

Efficiëntieslag

Een tweede verandering is dat er een panel van advocaten wordt aangewezen dat de
burgerrechten moet verdedigen tegenover de geheime rechtbank (FISC) die
goedkeuring geeft aan ingrijpende inlichtingenoperaties, zoals het verzamelen
van metadata.

Een derde verandering, of poging daartoe, is dat Obama voortaan geen 'vrienden
en bondgenoten' meer zal afluisteren.

En dan houdt het op. 'Het zijn niet zo heel veel toezeggingen', zegt Hijzen, een
Nederlandse onderzoeker die in Leiden op de inlichtingendiensten promoveert. 'We
weten niet hoeveel minder metadata dat de NSA oplevert. En zelfs de beloofde
veranderingen zijn eigenlijk geen nieuw beleid, maar een onderstreping van
bestaand beleid.'

Want zelfs deze toezeggingen bevatten loopholes en voorbehouden. Nee, de
Amerikanen zullen geen bondgenoten meer afluisteren, 'tenzij er een dwingend
belang is van nationale veiligheid'. Hijzen: 'Dat is een ruim begrip.'

En dat burgerrechtenpanel hoeft zich alleen te melden bij de geheime rechtbank
als zich 'significante zaken' aandienen. In The New York Times werd dat
toegelicht: het gaat alleen om nieuwe privacykwesties. Het panel krijgt geen
inzicht in de lopende zaken (zoals de driemaandelijkse vernieuwing van de
metadata-onderscheppping) en kan ook niet zelf beoordelen of zijn aanwezigheid
gewenst is. 'Dat plan bevat geen juridische termen waarmee je het kunt
vastpinnen', zegt de jurist Bamford. 'Het zijn te veel wishy-washy woorden. Je
kunt er alle kanten mee op.'

De toestemming voor geheime operaties blijft vast in handen van de FISC - een
rechtbank die in de 33 jaar van zijn bestaan maar een handvol plannetjes van de
geheime dienst heeft afgekeurd. Het voorstel van de presidentiële
adviescommissie om de rechters in die rechtbank (nu zijn het allemaal haviken)
diverser te maken door een nieuwe benoemingsprocedure, is door Obama niet
opgepikt.

Wat hij ook niet wil beperken: het creëren van achterdeuren in
encryptieprogramma's, zodat de NSA makkelijk kan meekijken, of het hacken van
software om in computers in te breken.

Buitenlanders

Voor gewone buitenlandse burgers is er nog minder te verwachten van de door
Obama voorgestelde veranderingen. Hij stelde dat de Amerikanen zich moeten
afvragen of ze elke techniek die ze kunnen gebruiken ook daadwerkelijk moeten
gebruiken. En ook dat de Amerikanen in het buitenland 'geen gewone burgers
bespioneren en rekening houden met hun privacyzorgen', maar hij voegde daar
meteen aan toe: mits ze geen gevaar vormen voor de Amerikaanse nationale
veiligheid.

Obama benadrukte ook dat buitenlanders niet dezelfde bescherming genieten als
Amerikanen - in tegenstelling tot wat zijn adviescommissie adviseerde. 'Dat is
niet uniek voor Amerika', verdedigde Obama zich. 'Er zijn maar weinig
buitenlandse inlichtingendiensten, als ze er al zijn, die hun activiteiten
buiten hun landsgrenzen inperken.'

Meineed

Kortom: het bestaan van die programma's staat niet ter discussie, zegt Hijzen.

De ironie, zegt Bamford, is dat de man die is aangezocht om te onderzoeken of er
misschien wat meer privacymaatregelen kunnen worden ingebouwd, de overkoepelende
directeur van de Amerikaanse inlichtingendiensten is: James Clapper. 'Dat is
iemand die allang ontslagen had moeten zijn. Die heeft meineed gepleegd voor de
Senaat, toen hij vlak voor de onthullingen van Snowden ontkende dat er zoiets
bestaat als een interceptie van belgegevens.'

De grote vraag is of de inbreuk op de privacy opweegt tegen de veiligheid.
Donderdag oordeelde de belangrijkste privacywaakhond van de Amerikaanse
overheid, de Privacy and Liberties Oversight Board, in 2007 opgezet om de
Amerikanen te beschermen tegen al te opdringerige antiterrorismewetten, dat het
opslaan van metadata illegaal is. In principe mag het wel, volgens de Patriot
Act, maar alleen als de gegevens 'relevant' zijn voor een onderzoek. En dat is
niet zo bij de opslag van de gegevens van tientallen miljoenen Amerikanen, aldus
de commissie.

In zijn speech vorige week wees Obama weer op een telefoontje in de aanloop naar
11 september 2001, toen er vanuit Amerika naar een terroristenhuis in Jemen werd
gebeld. 'De NSA zag dat telefoontje, maar kon niet zien waar dat vandaan kwam',
aldus Obama, implicerend dat de diensten de aanslag hadden kunnen voorkomen als
ze destijds al metadata hadden mogen verzamelen.

Bamford veegt de vloer aan met die redenering. 'Als je een telefoongesprek kunt
aftappen, dan heb je ook de metadata van dat gesprek', zegt hij. 'Daar heb je
niet de miljoenen metadata van andere gesprekken voor nodig.'

Technotirannie

Hijzen signaleert ook dat er geen sluitend bewijs is dat het onderscheppen van
metadata ooit een aanslag heeft voorkomen. Waarom de diensten er dan toch mee
doorgaan? 'Het blijft verleidelijk netwerken in kaart te brengen. Dat kun je met
terugwerkende kracht doen, op het moment dat er een nieuwe verdachte opduikt. En
met ongerichte interceptie kun je voorkomen dat je een verdachte mist, als die
op een gegeven moment op een ander nummer overstapt.'

Bamford ziet dat nut niet. Al in 1982 waarschuwde hij in The Puzzle Palace voor
de 'technotirannie' van de NSA. 'Het is uiteindelijk een bureaucratische
organisatie, waartegen sinds 2001 nooit nee is gezegd. Niemand heeft ooit een
kosten-batenanalyse gedaan. Kijk naar die presentaties die via Snowden naar
buiten zijn gekomen. Die zeggen allemaal: kijk eens wat we kunnen! Kijk eens
hoeveel we hebben onderschept! Er staat nooit bij waarom ze dat doen.'

Goede spion

Een goede inlichtingendienst heeft dat helemaal niet nodig, zegt Bamford. Een
goede spion weet waar hij naar zoekt.

Ook Edward Snowden zit op die lijn, bleek donderdag in een online-interview dat
hij hield met vragenstellers op internet. 'Niet alle spionage is slecht', zei
hij. En: 'Inlichtingendiensten zijn er niet voor niets. De mensen die het echte
werk doen bij de NSA en de CIA zijn er niet op uit je te pakken. Dat zijn goede
mensen die proberen het juiste te doen. Het probleem zit bij de ambtenaren
daarboven, die opdracht geven tot massale surveillance.'

Obama fluit die ambtenaren maar een beetje terug. En andere landen vinden dat
wel best.

In Nederland lijkt de kans zelfs groot dat de eigen inlichtingendiensten meer
mogen doen. De commissie-Dessens stelde eind vorig jaar voor om de bevoegdheden
juist te vergroten. Ook hier zou het mogelijk moeten worden om dat te doen wat
de NSA doet: grootscheeps, ongericht data onderscheppen van de kabel.

Ach ja, zegt Sophie in 't Veld, D66-Europarlementariër in Brussel, waar ze lid
was van de commissie die de Snowden-onthullingen onderzocht. 'Het is ook niet
raar dat de EU-lidstaten zelf nauwelijks hebben gereageerd op de
NSA-onthullingen. Behalve wat briesen voor de bühne - wat is er nou feitelijk
gedaan? He-le-maal niets. Ja, ze hebben een ambtelijke werkgroep naar Washington
gestuurd! Ook op Obama's speech is nauwelijks inhoudelijk gereageerd. Dit was
precies wat de Europese regeringen wilden horen om niets te hoeven zeggen.'

Want de Britten, de Duitsers, de Fransen, de Zweden en de Nederlanders zitten er
tot over hun oren zelf in, zegt In 't Veld. Ze werken allemaal samen met de
Amerikanen. 'We hebben niets van onszelf te verwachten.'

Wel heeft haar commissie een aantal aanbevelingen gedaan, zodat Europa zich toch
kan teweerstellen. Betere wetgeving en beter toezicht. Maar daarnaast: heel rap
gaan investeren in veilige, afgeschermde ict-infrastructuur. Landen, bedrijven
en burgers moeten daar snel mee aan de slag. 'Ikzelf ben me er ook nu pas in aan
het verdiepen', zegt In 't Veld.

En dan zit er misschien zelfs een kans in deze bedreiging. Er is een enorme
behoefte aan het ontstaan aan computers, software en netwerken die meer rekening
houden met de privacy. Deze week kondigde Microsoft al aan dat Europese klanten
er in de toekomst voor kunnen kiezen gegevens op te slaan op servers die in
Europa staan. In Nederland draait de zoekmachine Ixquick, waarbij je
gegarandeerd ongezien op internet kunt bewegen. In 't Veld: 'Ja, dan zeggen
mensen: hoe kun je tegen Google en Facebook op? Maar die bedrijven zijn tien,
vijftien jaar geleden ook als kleine start-ups begonnen. Als Obama niets
verandert, moeten wij het zelf doen.'



Presentatie uitgesteld

Het onderzoek naar de Nederlandse inlichtingendiensten zou in januari naar de
Tweede Kamer worden gestuurd. Dat is nu zeker een maand uitgesteld.
Toezichthouder CTIVD stelde het op naar aanleiding van Kamervragen. Het wordt nu
gepresenteerd met de kabinetsreactie op het rapport-Dessens, waarin uitbreiding
van de bevoegdheden van de AIVD en MIVD wordt bepleit. Vragen die moeten worden
beantwoord: welke databestanden gebruiken de diensten, en wat wisselen zij uit
met buitenlandse diensten (lees: NSA)?

Je kunt lippenstift op een varken doen, maar het blijft een varken

LOAD-DATE: 24 January 2014

LANGUAGE: DUTCH; NEDERLANDS

GRAPHIC: De foto's op deze en volgende pagina's zijn eerder gebruikt voor een
reclamecampagne voor de Privacy Filter van 3M.
Foto's Andrei Jewell

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              170 of 180 DOCUMENTS



                                 de Volkskrant

                            25 januari 2014 zaterdag

Alle ogen op Teheran Midden-Oosten

BYLINE: REMCO ANDERSEN

SECTION: Vonk

LENGTH: 1737 woorden


Midden-Oosten - De wereld kan niet om Iran heen


De verhoudingen in het Midden-Oosten verschuiven ten gunste van Iran. Iets om
bang voor te zijn? President Rohani is niet van de buis te slaan. Waar is het
hem om te doen?

VN-wapeninspecteurs trokken deze week de stekker uit de Iraanse nucleaire
centrifuges. Bij de vredesconferentie over Syrië in Genève was de vraag die op
ieders lippen brandde: is Iran er wel of niet bij? En bij het World Economic
Forum in Davos poseerden wereldleiders en Mark Rutte gewillig met de Iraanse
president Rohani.



'Als historici de geschiedenis van de 21ste eeuw optekenen, dan zullen zij deze
week aanwijzen als de week die de gevolgen duidelijk maakte van de stijgende
invloed van Iran', schrijft de Amerikaanse columniste Frida Ghitis op de website
van CNN. Ze gaat verder: 'De Islamitische Republiek beweegt gestaag naar haar
einddoel: dominantie in de regio.'

Stelt u het zich voor: een Iran dat zijn tentakels over het grotere
Midden-Oosten spreidt. De lange arm van Teheran reikt al van Irak via Syrië naar
Hezbollah in Libanon. En straks ook zuidwaarts, via sjiitische minderheden in
Koeweit, Bahrein, Saoedi-Arabië. Dan ontwikkelt Teheran ook nog stiekem een
atoomwapen, terwijl het goedgelovige Westen in het ootje wordt genomen.

Het is de grote angst van Israël, Golfstaten zoals Saoedi-Arabië en
conservatieve westerse politici en journalisten. Is die terecht?

Zeker, dat de wereld niet om Iran heen kan, dat zie je in zo'n week wel. Maar
waar is het land nu werkelijk mee bezig? Het contrast lijkt misschien wel groter
dan het is. Feit is dat de Iraanse president Hassan Rohani sinds het
atoomakkoord in november niet van de buis te slaan is. Dat is heel wat anders
dan de afgelopen jaren, toen Iraanse diplomaten in krakkemikkige vliegtuigen
naar het Westen vlogen om vervolgens te worden genegeerd. De VS en Europa
communiceerden uitsluitend via sancties met Iran: op bijna alles behalve voedsel
en medicijnen.

Zeker honderd miljard dollar aan buitenlandse tegoeden werd bevroren;
vliegtuigonderdelen waren nauwelijks meer te vervangen; Iran moest zijn rijke
olie- en gaswinst met kunst en vliegwerk naar buiten smokkelen om nog een
grijpstuiver binnen te halen.

Bondgenoten

Maar al in die periode breidde, zeker de afgelopen tien jaar, de Islamitische
Republiek haar invloed in het Midden-Oosten ontegenzeggelijk uit. Waar het
Syrische regime en de Libanese groep Hezbollah al trouwe bondgenoten van Teheran
waren, hebben Amerikaanse militaire acties in het Midden-Oosten de Iraniërs
verder op kop geholpen.

Handenwrijvend keek Teheran toe hoe de VS eerst hun grote vijanden rechts en
toen hun nemesis links om zeep hielpen. Eerst de Taliban in Afghanistan en
daarna Saddam Hussein in Irak. Die laatste werd bovendien dankbaar vervangen
door een sjiitische en pro-Iraanse regering.

'Iran had altijd maar één Arabische bondgenoot: Syrië', zegt Hooman Majd, een
Iraans-Amerikaanse auteur en journalist. 'Nu had het er plotseling twee, ten
koste van de soennitische Golfstaten, en naast elkaar. Zomaar een directe route
van Iran richting Syrië en Hezbollah in Libanon, hun bruggenhoofd in het
Midden-Oosten.'

Ondertussen bleken sancties ook niet in staat om nucleaire verrijking tegen te
houden, zegt Majd. 'Ze begonnen met 160 (nucleaire verrijkings-)centrifuges en
hebben er nu 20.000.'

Het is niet zozeer het nucleaire akkoord dat Iran tot gesprekspartner heeft
verheven; volgens veel westerse beleidsmakers was het al langer hoog tijd om met
Iran aan tafel te gaan zitten. Een regeringswissel in Iran maakte duidelijk dat
men aldaar ook af wil van isolement en sancties, en dus praatten beide partijen
met elkaar. Het resultaat was die voorlopige nucleaire deal.

De nucleaire kwestie blijft de sleutel voor de relatie met Iran; pas als die is
opgelost, worden andere onderwerpen bespreekbaar. Van belang omdat Iran met
tachtig miljoen inwoners en een enorme religieuze invloed als voorganger van de
sjiieten, een machtige speler is.

Te beginnen in Syrië, waarnaartoe Iran vliegtuigen vol geld en wapens stuurt om
het regime overeind te houden. Met dank aan die hulp heeft Assad vele
tienduizenden van zijn eigen burgers vermoord, de reden dat de westerse wereld
om zijn aftreden vraagt. Maar die roep klinkt almaar zwakker, want het walgen
van Assad wedijvert nu met de angst voor soennitisch extremisme onder de
Syrische oppositie en voortdurende instabiliteit.

Weifelend optreden van de westerse wereld in Syrië, hopeloos falen van de
gematigde oppositie aldaar en ondoordacht optreden van de regionale staten die
de oppositie steunen, hebben extremisme in de hand gewerkt, dankbaar en actief
aangewakkerd door Assad. En de zorg over dat extremisme, de opkomst van Al
Qaida, die deelt het Westen met Iran.

Over de oplossing denken ze vooralsnog radicaal anders: de VS willen Assad zien
vertrekken, Iran wil het regime van Assad behouden. Maar ze zouden elkaar
wellicht kunnen vinden: 'Iran zit niet vast aan Bashar al-Assad als persoon',
zegt auteur Majd. 'Het gaat Iran erom Syrië niet te verliezen als platform in
het Midden-Oosten, een brug naar de Levant en een steunpunt voor Hezbollah. Maar
op nu is er geen andere optie dan Assad en zullen de Iraniërs hem beschermen.'

De VS en Europese landen erkennen op hun beurt dat bij een eventuele
overgangsregering zonder Assad, wat alleen onder druk van Iran en Rusland een
optie kan worden, instituten zoals leger en veiligheidsdiensten het land bij
elkaar moeten blijven houden. Wellicht is hier in de toekomst common ground te
vinden.

Doemdenkers

Er zijn andere vraagstukken waar een gedeeltelijke overlap van belangen is.
Bijvoorbeeld wat betreft stabiliteit in Irak, waar geweld tussen soennieten en
sjiieten hand over hand toeneemt en het conflict tussen de Palestijnse groepen
Fatah en Hamas. Die laatste wendt zich weer tot Teheran voor steun, nadat ruzie
over Syrië hen drie jaar geleden uit elkaar dreef. Iran wil dat Irak geen
pro-Amerikaanse regering krijgt en te zwak blijft om een bedreiging te vormen,
maar hoopt net als de VS op een zekere stabiliteit.

Doemdenkers blijven zich ondertussen afvragen wat Iran wil met zijn uitdijende
invloed in het Midden-Oosten. Hoewel Iraanse hardliners nog altijd de export van
de Islamitische Revolutie als hun core business zien, is het beleid van Teheran
tegenwoordig grotendeels pragmatisch, zegt Ali Vaez van de International Crisis
Group (ICG).

'Wat Iran altijd heeft gehad en wil behouden, is een forward defense,' zegt
Vaez. 'Daarom steunt het Syrië en Hezbollah. Via Hezbollah en Syrië is Iran 10
kilometer van de grens met Israël. Terwijl Iran voor Israël 1.000 kilometer ver
weg is.'

Maar al zou Iran dromen van regionale dominantie, dan is dat volgens Vaez niet
erg realistisch. 'Ze missen de gereedschappen voor regionale hegemonie', zegt
hij. 'Qua hard power: Iran ligt militair lichtjaren achter op Israël en zelfs
kleinere landen. Maar ook qua soft power: het blijft een sjiitisch land omringd
door soennieten, een Pers omringd door Arabieren. Daarbij zijn drie decennia
vijandschap met de VS niet zomaar opgelost en de VS staan niet op het punt om de
sleutels voor de regio aan Iran te overhandigen.'

Hete hangijzers

Irans isolement is ook niet voorbij. Het tijdelijke nucleaire akkoord is een
eerste stap op weg naar een oplossing, maar in mei komen de echte hete
hangijzers aan de beurt. De VS zullen vermoedelijk proberen zowel de
uraniumvoorraad als de aantallen centrifuges permanent terug te brengen en de
plutoniumproductie te stoppen. Dat is lastiger dan het tijdelijk stilzetten van
een aantal centrifuges en een opschorting van verrijking boven de 5 procent.

Maar ook een oplossing van de nucleaire kwestie zal nog altijd weinig doen om de
overwegend soennitische Golflanden gunstig te stemmen. Een betere positie van
Iran zal de relatie tussen soennieten en sjiieten in de regio, al in staat van
oorlog door het sektarisch geweld in Syrië, Irak en Libanon, op korte termijn
verder onder druk zetten. Hier is een voortrekkersrol voor Turkije weggelegd:
een gematigd soennitisch land dat Iran de afgelopen jaren geholpen heeft
sancties te omzeilen en gebrouilleerd is met Irans bondgenoten Syrië en Irak.
Turkije kan voor Iran een brug naar het Westen zijn en Iran kan de Turken een
route naar het Oosten bieden.

De Iraanse regering heeft ook genoeg aan haar hoofd in het binnenland.
Sanctieverlichting leverde een paar miljard op - van de pakweg 100 miljard
dollar bevroren Iraanse tegoeden. Een druppel op een gloeiende plaat. De rial is
stabieler, maar werkloosheid en prijsstijgingen blijven een plaag voor de gewone
man.

Gevangenen

Iraanse media en kunstenaars hebben de afgelopen maanden iets meer vrijheid
gekregen, maar er zijn nog altijd zo'n 800 politieke gevangenen. In de eerste
helft van deze maand zijn zeker 40 mensen opgehangen, zo meldden VN-rapporteurs
voor de mensenrechten deze maand. 'Het systeem zelf verandert niet', zei Nasrin
Sotoudeh, 's lands meest prominente mensenrechtenadvocaat, deze maand tegen de
Volkskrant.

Wat interne politiek betreft, blijven Rohani's handen tot op zekere hoogte
gebonden. Hij krijgt zoveel voor elkaar omdat hij een centrist is, met goede
banden aan beide kanten van het politieke spectrum. Hij moet dus ook de
conservatieven te vriend houden en kan niet zomaar 800 gevangenen vrijlaten.
Daarbij is de rechterlijke macht het domein van Opperste Leider Khamenei, niet
Rohani.

Op termijn kunnen successen in het buitenland Rohani in Iran het krediet
opleveren dat hij nodig heeft om binnenlandse hervormingen door te voeren, als
hij dat wil. Maar eerst is de regio aan de beurt.

'Mettertijd krijgen we waarschijnlijk een driehoeksverhouding in het
Midden-Oosten', zegt Vaez van de ICG. 'De VS aan een kant, Turkije en Iran op de
andere punt, en Saoedi-Arabië en Israël op de derde punt.'

Het zal wellicht een gespannen driehoeksverhouding worden. Zolang de nucleaire
onderhandelingen niet spaak lopen, zullen we Rohani en zijn diplomaten in ieder
geval vaker op televisie zien. De belangen van het Westen en Iran lopen nog
altijd ver uiteen en een lichte ontdooiing van de relaties is iets heel anders
van een warme vriendschap.

Maar wie weet leiden constructieve gesprekken tot het inzicht dat samenwerking
beide partijen soms meer helpt dan tegenwerking. En wees niet verbaasd als bij
de volgende ronde onderhandelingen tussen oppositie en regime in Syrië, de
Iraniërs ook aan tafel zitten.

LOAD-DATE: 24 January 2014

LANGUAGE: DUTCH; NEDERLANDS

GRAPHIC: Foto Maryam Rahmanian/Redux/Hollandse Hoogte
Regionale macht

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              171 of 180 DOCUMENTS



                                 de Volkskrant

                           23 januari 2014 donderdag

Hoogduin versus Friedman (2)

BYLINE: WOUTER BOS IS ECONOOM EN POLITICOLOOG

SECTION: Opinie en Debat; Blz. 31

LENGTH: 776 woorden


Column


In mijn vorige column schetste ik een tegenstelling tussen Thomas Friedman (O&D,
7 januari) en Lex Hoogduin (Het Financieele Dagblad, 4 januari). Friedman
verdedigde het compromis als een manier om aan stagnatie te ontkomen die
ontstaat als partijen zich terugtrekken op hun eigen gelijk en weigeren de ander
de hand te reiken. Lex Hoogduin vindt compromisbereidheid juist afbreuk doen aan
identiteit en de compromissen die nu de ruggegraat van het regeringsbeleid
vormen, uiteindelijk te slap en van te weinig visie getuigen.



Het aardige van dit virtuele Amerikaans-Nederlandse debat is dat het laat zien
dat de ontvolking van het politiek-bestuurlijke midden en de kritiek op het
bestuurlijk compromis geen exclusief Nederlandse fenomenen zijn. Vaak zijn we
geneigd winst of verlies van partijen bij verkiezingen vooral aan de kwaliteit
van hun campagnes of leiders te wijten. Dan worden bijvoorbeeld typisch
Nederlandse verschijnselen als de opkomst van Pim Fortuyn aangedragen om de
verschuivingen in het Nederlandse politieke landschap te verklaren. Allemaal
waar; maar ook onvolledig. Mijn stelling is dat hier veel fundamentelere
krachten aan het werk zijn die qua verklaringskracht ons nationale politieke
spectrum ver ontstijgen.

Zo zijn de opkomst van de Tea Party in de VS, het onvermogen van Democraten en
Republikeinen om elkaar in een effectief wetgevingsproces te vinden, de hele of
halve minderheidsregeringen in Denemarken, Nederland en Italië, het hung
parliament in het Verenigd Koninkrijk, de Große Koalition in Duitsland en de
ellenlange kabinetsformatie in België wat mij betreft allemaal manifestaties van
hetzelfde fenomeen: de opkomst van populisme, de trek naar de flanken en de
ontvolking van het midden. Krachten die kennelijk zo sterk zijn dat ze ongeacht
land of kiesstelsel voor instabiliteit en hapering zorgen. Wat hebben al deze
landen met elkaar gemeen dat ze allemaal onder deze krachten gebukt gaan?

Een van de beste columnisten van onze tijd, Martin Wolf in de Financial Times,
gaf in zijn column van 14 januari drie verklaringen. Eén: de elite heeft de
crisis niet voorkomen en heeft de gevolgen afgewenteld op de gewone man. Twee:
de financiële en economische machthebbers (elite) hebben geen wortels meer in
nationale, laat staan lokale gemeenschappen, normen en waarden. Drie: in het
hart van Europa is met de euro en de bijbehorende instituties een democratisch
vacuüm geschapen. Zijn conclusie is dat we de mogelijke volkswoede, tot uiting
komend in populisme, niet mogen onderschatten: 'The elites need to do better. If
they do not, rage may overwhelm us all.'

Juist middenpartijen worden het meest geassocieerd met deze elites. Juist zij
doen traditioneel zaken met compromissen. En dus staan juist zij er nu slecht op
bij 'het volk'. Wolfs analyse is overtuigend, maar toch ook onvolledig. Zijn
analyse is bijvoorbeeld vooral Europees en verklaart minder waarom vergelijkbare
verschijnselen ook in de Verenigde Staten spelen. En de crisis heeft de
verschijnselen die hij beschrijft vast aangejaagd en versterkt, maar de opkomst
van het populisme was al eerder begonnen en kan daar dus niet door veroorzaakt
zijn. René Cuperus legt daarom in zijn analyses van het populisme, ook afgelopen
maandag 20 januari nog op deze plek, vaak de nadruk op het feit dat met name
lager opgeleiden zich 'Modernisierungsverlierer' voelen: ze zijn somber over de
toekomst, hebben in toenemende mate het gevoel dat het hun aan 'grip' op hun
eigen lot ontbreekt, kunnen de complexe en volatiele wereld om hen heen
onvoldoende duiden, laat staan sturen en zien zichzelf hard werken en anderen
profiteren. Processen die al langer aan de gang zijn en niet alleen terug te
voeren zijn op globaliserende economieën maar ook op wereldwijde
migratiebewegingen en de verzorgingsstaat ontgroeiende middenklassen. Hier
moeten we misschien nog de opkomst van de nieuwe media aan toevoegen. Mijn
hypothese zou dan zijn dat door de toenemende invloed van nieuwe media het
steeds moeilijker wordt genuanceerde werkelijkheden te communiceren en de
betekenis van ononderhandelbare symbolen steeds groter wordt.

In zo'n wereld is het niet vreemd dat mensen zoeken naar houvast. Dan biedt
compromisloosheid al snel meer houvast dan compromis, wint helderheid het van
nuance. En is een politicus die voor alle ellende één duidelijke oorzaak ziet
(het is de schuld van het kapitaal, de regenten, Europa of de islam - kiest u
maar) al snel aantrekkelijker dan eentje die de wereld alleen maar complexer
maakt.

Hoe ontsnapt het politieke midden hieruit? Daarover volgende keer meer.

Traditioneel doen juist midden- partijen zaken met compromissen

LOAD-DATE: 22 January 2014

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              172 of 180 DOCUMENTS



                                 de Volkskrant

                            20 januari 2014 maandag

Oerend hard op zijn doel af en niet meer loslaten

BYLINE: DOOR DANIELA HOOGHIEMSTRA

SECTION: Uitgelicht

LENGTH: 1828 woorden


Profiel Henk Kamp


Politieke vriend én vijand noemen hem 'empathisch' en zelfs 'zachtaardig'. Maar
Henk Kamp, die de woeste Groningers trotseerde, is bovenal een minister van de
dossiers.

Het maken van keuzes vindt Henk Kamp (1952) geen last. Hij bloeit er juist van
op. Het oplossen van bestuurlijke dilemma's ziet hij als de essentie van zijn
opdracht: het dienen van het 'algemeen belang'. Zijn drijfveer is vuriger dan
zijn steile optreden doet vermoeden. Maar vóór hij iets doet, wil hij alles
weten.



Zijn Haagse carrière kwam laat op gang. Hij begon als fiscaal rechercheur bij de
FIOD en was gemeenteraadslid en wethouder in het Gelderse Borculo. In 1994 werd
hij lid van de Tweede Kamer voor de VVD. Voor hij op Economische Zaken kwam, was
hij minister van VROM, Defensie en Sociale Zaken. Hij had het gezag om
partijleider te worden, maar koos voor de rol van stuwende kracht achter Mark
Rutte.

Als oudste van vier kinderen groeide hij op in Hengelo. Zijn ouders hadden een
papiergroothandel. Op zijn twaalfde overleed zijn vader. Moeder Kamp leverde met
werken en zorgen voor haar gezin een 'bovenmenselijke prestatie' vertelt Henk's
jongere broer, Ton Kamp. 'Niet zeuren, gewoon aan de bak. Zo zat zij in elkaar.'
De hele familie trouwens. 'Wij hebben nooit zitten kniezen.'

Na de dood van zijn vader moest Henk doordeweeks naar kostschool: de Paters
Carmelieten in Oldenzaal. Een eigenzinnige puber, met lang haar en een brommer
met een hoog stuur. Kritisch en altijd de eerste die de krant uit de bus pakte.
Stellig in zijn overtuiging, maar nooit links. Al jong een liberaal met een
drive voor het landsbelang. Bij de opleiding tot belastinginspecteur ontmoette
hij zijn huidige kabinetscollega, Fred Teeven. Kamp is de afgelopen dertig jaar
eigenlijk niet veranderd, volgens hem. 'Een eerlijke kerel die recht op zijn
doel afgaat.' Als jonge FIOD-rechercheurs reden ze samen in een autootje door
Gelderland om belastingfraudeurs van huis te halen. Teeven was de 'good cop',
Kamp de 'bad cop'. Dóórvragen tot ze braken. 'Maatje' noemt Kamp Teeven nog
altijd. Hij haalde hem in 2006 naar de VVD. Ze delen ook een passie:
motorrijden.

Kostschooljaren

Het was niet uit enthousiasme voor unverfroren kapitalisme dat Kamp bij de VVD
belandde. Eerder de opvatting dat mensen de dingen die ze zelf kunnen, niet op
anderen moeten afschuiven. En dat wát de overheid doet, zorgvuldig moet
gebeuren. Over zijn katholieke kostschooljaren heeft hij nooit klachten geuit.
Wel is hij in die tijd van zijn geloof gevallen. Hoewel 'keurig katholiek
opgevoed' en jarenlang trouw misdienaar, kwam hij tot de slotsom dat mensen het
beste op zichzelf kunnen vertrouwen. 'Vrijheid en verantwoordelijkheid, dat is
voor hem de kern', zegt Teeven. Kamp geeft graag het goede voorbeeld. Weinig
mannen in Den Haag met zulke nette, gesteven overhemden als hij. Hij strijkt ze
zelf, verklaarde hij ooit in Opzij. Zijn handen zijn altijd schoon en verzorgd.
Hij drinkt niet, rookt niet en is al sinds zijn zeventiende bij dezelfde vrouw.
Hij staat om zes uur op en werkt tot 's avonds laat.

Hoge machten moeten voldoen aan hoge eisen, vindt hij. Als overheden besluiten
nemen, moeten ze die kunnen verdedigen. Niets laakbaarder in zijn ogen dan
duikende gezagsdragers. De feiten goed op een rijtje zetten, ziet hij als zijn
plicht. 'Hij houdt niet van emotioneel gekeutel', zegt zijn ex-collega in de
Tweede Kamer, Femke Halsema. Ze is door hem vaak 'gepest' met haar emoties, zegt
ze. Maar verwar zijn rechtlijnigheid niet met kilte. Politieke vriend én vijand
noemen hem 'empathisch' en zelfs 'zachtaardig'. Halsema vocht met hem in de
Kamer over verblijfsvergunningen. Maar de eerste die na haar bevalling voor haar
deur stond, was Kamp. 'Met een enorm hobbelpaard.' Een 'gezellige maar gesloten
man' noemt zij hem. 'Ondoorgrondelijk' wordt hij ook wel genoemd. Maar niemand
lijkt te twijfelen aan zijn integriteit.

Als informatieverzamelaar maakt hij indruk. 'Onvoorstelbaar', is het volgens
Marjanne Sint, ex-secretaris generaal van het ministerie van VROM, 'wat hij
allemaal in dat hoofd kan proppen.' Ze herinnert zich hoe hij in zijn eerste
dagen als minister de ambtenaren het hemd van het lijf vroeg. En dan alles
steeds weer even samenvatten. Tijdens overleg in de Kamer maakt hij zelden
aantekeningen, zegt PvdA-Kamerlid Jan Vos. 'En toch heeft hij alle feiten op een
rijtje.' Net op Defensie, wees Kamp een bevelhebber van de luchtmacht op een
foute optelsom in een dik dossier dat hij gekregen had. 'Hij had alles helemaal
doorgeakkerd', zegt zijn toenmalige woordvoerder, Joop Veen.

Tegenwind

Zijn werkwijze past goed bij de krijgsmacht: Informatie vergaren, positie kiezen
en dan volhouden. Ook bij tegenwind. Militairen vragen zich altijd één ding af:
gaat de minister vóór ons staan? Al snel na Kamp's aantreden, in het voorjaar
van 2003, kregen ze het antwoord. Na de inval in Irak werd bij een
persconferentie van het Amerikaanse leger een Nederlandse militair gepresenteerd
als lid van de aanvalscoalitie. Een rel dreigde, want Nederland gaf alleen
politieke steun. 'Niemand wist hoe die man daar op dat podium kwam' , zegt Veen.
'Kamp ook niet. Maar het eerste dat hij zei was: 'hoe het ook zit, ik ben
verantwoordelijk.''

Als hij aankwam bij een legeroefening, schudde hij altijd eerst de motoragenten
de hand en dan pas de generaals. Met familie van omgekomen soldaten hield hij
persoonlijk contact.

Hij stuurde een zware missie naar Afghanistan. Dat hij op Defensie en passant
ook een keiharde bezuiniging doorvoerde, werd hem door de militaire vakbonden
vergeven.

Kamp heeft vaak discussies maar is nooit boos. Collega's roemen zijn humor.
Omdat Halsema schijnbaar zo'n fan was van de multiculturele samenleving, meldde
hij dat hij in Afganistan een burka voor haar ging kopen. 'Hij was een van de
weinigen die tijdens de strijd om het leiderschap van de VVD zowel met Mark
Rutte als met Rita Verdonk overweg kon', zegt ex-campagneleider Boudewijn Revis.
Met zijn nuchtere, typisch 'tukkerse' denktrant kan hij 'knalhard' zijn. Maar op
politieke spelletjes wordt hij schijnbaar niet betrapt.

In 2009 vertrok Kamp een jaar naar de Antillen om Bonaire, Saba en Sint
Eustatius tot nieuwe Nederlandse gemeenten om te vormen. Een majeure
bestuurlijke operatie, waarbij onder andere een nieuwe belasting, euthanasie,
abortus, het homohuwelijk en de dollar moesten worden ingevoerd. 'Hij heeft heel
wat scheldkanonnades over zich heen gekregen', zegt zijn vroegere woordvoerder,
Friso Fennema, die met hem meereisde, 'maar hij is altijd met iedereen on
speaking terms gebleven.' Twee jaar later sloot hij als minister van Sociale
Zaken met de vakbonden een akkoord over de pensioenen.

Met zijn rationele aanpak creeërt hij een professionele werkelijkheid die zijn
vóór- en tegenstanders rust biedt. Zo krijgt hij veel voor elkaar. Maar die
werkelijkheid, zegt Christen Unie-Kamerlid Carla Dik, is niet helemaal compleet.
Hij vergeet volgens haar wel eens dat het in de economie 'niet alleen maar om de
eurootjes' draait. Veertien onderzoeken liet hij uitvoeren voordat hij over de
gasboringen in Groningen een besluit wilde nemen. Dat bewoners intussen slecht
sliepen uit angst voor weer een beving, leek hij te negeren. 'Hij had gewoon
achter de Groningers moeten gaan staan', zegt Dik. 'Natuurlijk moest hij een
zakelijke afweging maken', zegt CDA-Kamerlid Agnes Mulder. Maar het gaat hier
wel om mensen.' Volgens PvdA-Kamerlid Jan Vos loonde het wachten toch. Dankzij
het nieuwe onderzoek is bekend geworden dat gerichte gasreductie op één plek
(Loppersum) meer veiligheid oplevert dan reductie over de hele linie. Kamp's
koelbloedigheid leidde tot een beter besluit, zegt hij.

Het is niet zo dat Kamp emoties niet begrijpt, beweert zijn broer Ton. 'Hij
vindt alleen dat hij moet afwegen wat het belangrijkst is.' Gevoelens, hoe hevig
ook, gaan bij Kamp niet per se voor. Hij heeft een 'old
school-verantwoordelijkheidsbesef', zegt Vos. Toen hij hem vroeg of hij zich
realiseerde dat in Groningen gewonden konden vallen, antwoordde hij: 'Wie
gekozen is als volksvertegenwoordiger, moet die verantwoordelijkheid ook kunnen
dragen.'

Lachje

Zijn rationaliteit is zijn kracht en soms zijn zwakte. Met feitelijke beweringen
omarm je geen kiezers. Toen Kamp op basis van cijfers concludeerde dat de
instroom van 'kansarmen' beperkt moest worden, kreeg hij niet de massale bijval
die Fortuyn en Wilders later oogstten. Hij spreekt de taal van de gewone man,
maar is geen populist. Hij houdt niet van sentiment en wil het dus ook niet
bespelen. 'Hij kon gevoelloos overkomen', zegt Halsema. 'Als ik hem daar op
aansprak, reageerde hij altijd met zo'n besmuikt lachje.' Dat lachje was ook te
zien toen Jeroen Pauw hem twee jaar geleden op televisie confronteerde met
beelden van carnavalvierende kabinetscollega's. Verlegen en een tikkeltje
afkeurend. Hij houdt niet van de polonaise.

In een winkelstraat hoeven mensen niet per se met hem op de foto, maar zijn
gelijk is vaak bewezen. Dat immigratie van kansarmen voor de samenleving
ontwrichtende consequenties heeft, is inmiddels algemeen erkend. Toen het
leiderschap van Mark Rutte binnen de VVD nog betwist werd, bleef Kamp herhalen
dat hij het kon. In 2010 viel een kabinet over de missie in Uruzgan. Kamp had
zich in 2007 al tegen verlenging van die missie uitgesproken.

Hij is een van de belangrijkste adviseurs van de premier. Bij sommigen wekt het
verbazing dat hij zelf nooit partijleider is geworden. De ambitie had hij wel.
In 2003 legde hij het af tegen sociaal-liberaal Jozias van Aartsen. Kamp's
toenmalige woordvoerder, Joop Veen, zat drie jaar later bij hem in de auto. Het
nieuws dat Van Aartsen was afgetreden, was net bekend geworden. Kamp werd als
mogelijke kandidaat beschouwd. Hij deed volgens Veen wat hij altijd doet als hij
een besluit moet nemen: informatie inwinnen. Hij belde met iedereen. Daarna
staarde hij een tijdje uit het raam. Die avond was er fractievergadering. Binnen
vijf minuten was het gebeurd. Kamp was geen kandidaat. Omdat militairen op het
punt stonden om naar Afghanistan te gaan, vond hij dat hij Defensie niet in de
steek kon laten. Dat was de officiële verklaring. De werkelijke reden ging
dieper. Kamp was tot de slotsom gekomen dat Rutte een betere kandidaat was dan
hij zelf.

CV

Henk Kamp

1952 Geboren te Hengelo

1972 Havo eindexamen

1972-1977 Stafmedewerker bij twee groothandels

1977-1980 Opleiding Belastingdienst

1980 - 1988 Rechercheur FIOD

1986- 1994 Wethouder Borculo en lid Provinciale Staten Gelderland

1994-2002 lid Tweede Kamer

2002 Minister van VROM. Vanaf december 2002 ook Defensie

2002-2007 Minister van Defensie

2006- 2008  Lid Tweede Kamer

2009-2010 Commissaris voor Bonaire, Sint Eustatius en Saba

2010 Minister van Sociale Zaken en Werkgelegenheid

2012 Minister van Economische Zaken

Henk Kamp is getrouwd en heeft twee kinderen

Hij spreekt de taal van de gewone man, maar is geen populist. Hij houdt niet van
sentiment en wil het dus ook niet bespelen

LOAD-DATE: 19 January 2014

LANGUAGE: DUTCH; NEDERLANDS

GRAPHIC: Minister van Economische Zaken Henk Kamp in het Groningse Zeerijp, in
2013. Hij licht zijn beleid over de gaswinning toe.
Foto Harry Cock
Samen met Fred Teeven in de Kamer, in 2002.
Foto Martijn Beekman / ANP
Als minister van Defensie in Afghanistan, 2004.
Foto Martijn Beekman / ANP

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              173 of 180 DOCUMENTS



                                 de Volkskrant

                            20 januari 2014 maandag

De droefheid van de moderniteit

BYLINE: RENÉ CUPERUS IS CULTUURHISTORICUS.

SECTION: Opinie en Debat; Blz. 23

LENGTH: 738 woorden


Column


Wat hebben het gasoproer in Groningen en een harmonieorkest in het Limburgse
Brunssum met elkaar gemeen? Dat ze allebei het gezicht zijn van diepgeworteld
politiek wantrouwen. 'We zijn overgeleverd aan krachten waar we geen invloed op
hebben. Ons leven wordt bepaald door anderen en niet meer door de gemeenschap
waar we in leven en bij horen. In deze onoverzichtelijke wereld zoeken we
houvast, identiteit en geborgenheid'.



Dit zijn geen uitspraken van de gasopstandelingen uit de boze zaaltjes van
Groningen, maar citaten uit Limburg. Het programma Nieuwsuur, dat bezig is een
goede serie neer te zetten over de Europese worsteling in Nederland en ons
omringende landen, bracht in een fraaie reportage aan het licht dat het
wankelende Europagevoel eigenlijk helemaal niet over Europa gaat. Bij de
Brunssumse fanfare in zaal Concordia, blijkt 'Europa' een metafoor te zijn voor
'gebrek aan grip' en 'ver van ons bed'. Het staat voor een chaotische wereld die
niet van ons is, maar gecontroleerd wordt door buitenstaanders.

Waar lijkt dit op? Precies. Op het gevoel van achterstelling, exploitatie en
vernedering van de Groningers, dat nu als een gasexplosie aan de oppervlakte
komt. Groningers hebben genoeg van het 'over en onder ons, maar heel erg zonder
ons'.

Er woedt dus een oproer van onbehagen en wantrouwen van Groningen tot Limburg.
En wie nu denkt dat het hier om perifere provincies gaat, heeft het mis.
Nieuwsuur liet zien dat de Limburgse kiezer en de gemiddelde Nederlander
verrassenderwijs op hetzelfde spoor zitten. Bovendien is Limburg allesbehalve
perifeer. Het is eerder één grote grenzeloze Euregio in het hart van Europa en
ook nog eens de bakermat van het Verdrag van Maastricht. Juist daar zou je
vanzelfsprekende liefde voor de Europese Unie verwachten. Maar in plaats daarvan
is Limburg stemmenkanon voor de 'Europa-vijandige' partijen PVV en SP.

De gevestigde politiek heeft op de veenbrand van miskenning en
toekomstonbehagen, die we bij gebrek aan een meer neutrale benaming
'populistische opstand' noemen, nog steeds geen begin van een antwoord. Dat is
niet zonder risico. Zoals de voorzitter van de Limburgse harmonie het zei: 'Als
de afstand tussen gewone burger en bestuur nog groter wordt, kan het wel eens
helemaal de verkeerde kant op rollen'.

Maar niets wijst erop dat de afstand tussen bestuur en burger afneemt. Eerder
het tegendeel. Het motto van de hedendaagse politiek lijkt te luiden: 'hoe
minder steun en draagvlak, hoe driester en wilder de plannen en ambities'.
Populistische opstand of niet, lage vertrouwensscores of niet: wat let ons de
meest grootschalige verbouwing van de verzorgingsstaat te ondernemen, een
giftige cocktail van decentralisatie en bezuinigingen? De verzorgingsstaat wordt
teruggebracht tot 400 gemeentelijke puzzelstukjes: decentralisatie op de tast.

Net zo driest stuwt men de Europese integratie voort richting een Verenigde
Staten van Europa, niet gehinderd door enig draagvlak of enig empirisch bewijs
voor succes. Politiek is een gokkast geworden.

De doofstomme vermetelheid van de politiek kan worden teruggevoerd op het
wederzijds onbegrip dat er in onze samenleving ontstaan is tussen hoog- en
laagopgeleiden, tussen beleidsmakers en gewone burgers.

Volgens David Goodhart, directeur van de Britse denktank Demos, is de ontsporing
van het liberalisme de diepere oorzaak van die kloof. Het cultureel liberalisme
van de jaren 1960 en het economisch liberalisme van de jaren 1980 hebben ons
emancipatie en welvaart gebracht. Maar ook keerzijden. Zo is er de droefheid van
de moderniteit in de vorm van hyperindividualisme en hypermaterialisme. En er
ontstond een diepe mentale kloof tussen moderniseringswinnaars en -verliezers.

Afgelopen week lanceerde David Goodhart een nieuwe ideologie: het
postliberalisme. Dat is een veelbelovende poging om de politieke en
psychologische tekorten van het liberalisme te bestrijden en de kloof tussen
beleidsmakers en de burgers te verkleinen. Het postliberalisme van Goodhart
toont aan dat onze huidige denkschema's en oriëntatiekaders tekortschieten om de
wereld te begrijpen en te besturen.

Als de Groningse Opstand en het Ongemak in Limburg iets laten zien, dan is het
dat we voorbij de gangbare begrippen moeten reiken om de droefheid van de
moderniteit te counteren. Voorbij links en rechts, individu en gemeenschap,
natiestaat en federatie, markt en staat.

Is postliberalisme het antwoord op populisme?

LOAD-DATE: 19 January 2014

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              174 of 180 DOCUMENTS



                                 de Volkskrant

                            18 januari 2014 zaterdag

Schoffelen voor een uitkering: nuttig werk of dwangarbeid?

BYLINE: TEKST JONATHAN WITTEMAN ILLUSTRATIES BAS VAN DER SCHOT

SECTION: Economie

LENGTH: 2084 woorden


De tegenprestatie die bijstandsgerechtigden moeten leveren roept weerstand op.
De regel is een mijnenveld aan tegenstrijdigheden en schemerzones. Een
rondleiding langs zes explosieven.


Verdringing

Het onbetaalde werk dat bijstandsgerechtigden doen, mag niet leiden tot
verdringing, vinden alle politieke partijen. 'Postbezorging bijvoorbeeld, dat
hoort betaald werk te zijn, dat moet je mensen niet als onbetaalde
tegenprestatie laten doen, dat neigt naar verdringing', noemt VVD'er Potters.
Sommige gemeenten laten bijstandsgerechtigden inderdaad post bezorgen of in de
thuiszorg werken en dat in branches waar de afgelopen jaren veel ontslagen zijn
gevallen. De gemeente Schagen bezorgde bijstandsgerechtigden een baan als
taxichauffeur, maar daardoor raakten bestaande taxichauffeurs werkloos.



Ook tegenprestaties mogen uitdrukkelijk niet leiden tot verdringing van betaalde
banen, staat in het wetsvoorstel van het kabinet. 'Zij worden verricht naast of
in aanvulling op reguliere arbeid.' Een begrijpelijke eis, maar lastig in de
praktijk te brengen. In de gemeente Geertruidenberg moest een
bijstandsgerechtigde bijvoorbeeld afzien van zijn plan om als tegenprestatie
gratis gitaarlessen te geven, want een professionele gitaarleraar uit het dorp
vreesde daardoor klandizie te verliezen. En er komt nog een eis bij:
tegenprestaties mogen eigenlijk ook geen vrijwilligerswerk verdringen.
Vrijwilligerswerk is in principe geen tegenprestatie, vindt het kabinet.
Gemeenten moeten dus werkzaamheden zien te verzinnen waarvoor niet genoeg
vrijwilligers te vinden zijn.

Gemeenten klagen dat het lastig is (voldoende) activiteiten te verzinnen, zoals
de Inspectie van Sociale Zaken en Werkgelegenheid in november schreef. Dat
terwijl tegenprestaties nu nog niet verplicht zijn. Als de wens van het kabinet
doorgaat om de tegenprestatie verplicht te maken voor alle gemeenten en vrijwel
alle bijstandsgerechtigden, moeten gemeenten nog veel meer activiteiten
verzinnen.

Omdat de tegenprestatie werk moet zijn dat nog niet wordt gedaan, moeten
bijstandsgerechtigden bijvoorbeeld schoonmaken op plekken waar geen enkele
betaalde schoonmaker normaal schoonmaakt, of grofvuil ophalen dat vuilnismannen
anders laten liggen. Het gevolg is dat sommige tegenprestaties zo glansrijk
slagen voor de antiverdringingsproef dat het de vraag is of ze wel nuttig zijn.
Het tellen van weidevogels heeft wellicht ornithologisch nut, maar hoe zinvol is
het poetsen van verkeersborden of het organiseren van een verkiezing voor de
beste weerman - stuk voor stuk door gemeenten gevraagde tegenprestaties.

Tegenprestatie versus reïntegratie

Een van de verwarrende aspecten van de tegenprestatie is het onderscheid met
reïntegratie. De tegenprestatie is niet bedoeld om mensen aan het werk te
helpen. Toch wordt de tegenprestatie vaak verward met 'werken met behoud van
uitkering' of de zogeheten participatieplaatsen, die juist wel zijn bedoeld als
reïntegratie-instrumenten. De vlak voor Kerstmis gepubliceerde
Volkskrant-artikelen over takken rapende, schoenen poetsende of documenten
tellende bijstandsgerechtigden in Amsterdam gingen bijvoorbeeld over werken met
behoud van uitkering. De gemeente Amsterdam doet officieel zelfs niet aan
tegenprestaties. Toch verdedigden sommige commentatoren, evenals de Amsterdamse
burgemeester Eberhard van der Laan, deze werkzaamheden met het argument dat er
niets mis is met takken rapen in het bos of schoenen poetsen. Ongetwijfeld zijn
dit respectabele bezigheden, maar dat is een argument dat eerder past bij de
tegenprestatie, die bijstandsgerechtigden vraagt een wederdienst te leveren die
'maatschappelijk nuttig' is. Waar het om gaat, is of takken rapen
bijstandsgerechtigden gaat helpen een betaalde baan te vinden.

'Werk gaat altijd voor', zegt ook VVD'er Sjoerd Potters. 'De tegenprestatie mag
de kans op reïntegratie niet in de weg zitten.' Veel gemeenten maken daarom een
scherp onderscheid tussen wie ze een tegenprestatie laten doen en wie ze laten
werken met behoud van uitkering, blijkt ook uit de studie Voor wat hoort wat van
de Inspectie van Sociale Zaken en Werkgelegenheid (SZW). Werken met behoud van
uitkering is voor mensen die 'dichtbij de arbeidsmarkt staan', zoals dat in
ambtenarenjargon heet, de tegenprestatie is tot nu toe veelal bedoeld voor
mensen met een minder groot geachte kans op een betaalde baan.

Gemeenten gepasseerd

Een van de zoemwoorden in de Tweede Kamer is dezer dagen 'maatwerk'. Beleid moet
zo veel mogelijk op maat worden gesneden van het individu en dat kunnen
gemeenten beter dan het Rijk, vindt ook het kabinet. Maar de kabinetsplannen
voor de tegenprestatie staan lijnrecht tegenover het zo geprezen maatwerk,
vinden de gemeenten vrijwel unaniem. Veel gemeenten hebben namelijk al jarenlang
ervaring met de tegenprestatie. Nu wil het kabinet álle gemeenten verplichten de
tegenprestatie op te leggen. De gemeenten hebben bovendien nauwelijks nog de
vrijheid om te bepalen welke sancties ze opleggen als een bijstandsgerechtigde
onvoldoende meewerkt. Als het aan het kabinet ligt, kunnen mensen straks voor
straf drie maanden hun uitkering kwijtraken.

Hoe valt dit te rijmen met de kabinetsretoriek over 'decentralisering', oftewel
meer macht overhevelen van het Rijk naar de gemeenten? Niet, zegt de Raad van
State, die stelt dat het kabinet zich alleen moet bezig houden met de
'wat-vraag' (welke taken moeten de gemeenten uitvoeren), niet met de 'hoe-vraag'
(hoe moeten ze dat doen). Niet, zegt ook René Paas van Divosa. Gemeenten hebben
geen probleem met de tegenprestatie, wel met het categorische karakter dat het
kabinet eraan wil geven. En dat terwijl gemeenten het door alle bezuinigingen
met fors minder budget moeten stellen. Tot nu toe heeft hooguit een paar procent
van de bijstandsgerechtigden een tegenprestatie moeten doen, maar hoe moet dat
straks als ze vrijwel allemaal een tegenprestatie moeten doen? Paas: 'Het vergt
weinig fantasie om te zien dat gemeenten de menskracht niet hebben om de
tegenprestatie te organiseren.'

Wederkerigheid

Het meest gebruikte argument voor de tegenprestatie is: 'voor wat hoort wat',
wie in de bijstand zit, moet iets terugdoen. Anders loopt de solidariteit met de
werkende Nederlanders gevaar, die met hun belastinggeld het uitkeringenstelsel
overeind houden, luidt de redenering. Kamerlid Sjoerd Potters van de VVD,
uitgesproken voorstander, verwoordt het zo: 'Als je twee buurmannen hebt, de een
werkt 40 uur per week tegen minimumloon, de ander zit in de bijstand, dan is het
toch een vorm van sociale rechtvaardigheid dat deze laatste iets terugdoet voor
de met het belastinggeld van zijn buurman betaalde uitkering?'

De redenering klinkt logisch, maar is ze dat wel? Moeten mensen straks een
tegenprestatie leveren voor alles wat ze mede dankzij andermans belastinggeld
krijgen? Dus ook ouders voor hun kinderbijslag, gepensioneerden voor hun AOW of
zieken voor AWBZ-zorg? En leveren bijstandsgerechtigden al niet een
tegenprestatie, vragen critici. Ze hebben immers een sollicitatieplicht. Wie
zich daar onvoldoende van kwijt, kan in het ergste geval al zijn uitkering
verliezen.

Bovendien hebben bijstandsgerechtigden zelf vaak ook jaren gewerkt en belasting
betaald, zegt Alex Corrà van de Vrije Universiteit, die onderzoek deed naar de
tegenprestatie. Corrà vraagt zich af of de bijstand nog wel een vangnet is als
het leveren van een tegenprestatie een absolute voorwaarde is om een uitkering
te krijgen. 'Bijstand is een noodvoorziening. Als je daarvoor nog een
tegenprestatie vraagt, begint het meer op een verzekeringsrelatie te lijken,
waarbij je een premie in natura betaalt en er een uitkering voor terugkrijgt.'
Vraag niet wat de overheid voor jou kan betekenen, maar wat de overheid vindt
dat jij voor je land moet doen, resumeerden de bestuurskundigen Willem Trommel
en Jurre van den Berg al eerder, met een knipoog naar Kennedy's beroemde, maar
meer liberale uitspraak. Aan de andere kant blijkt uit onderzoeken dat onder
bijstandsgerechtigden zelf wederkerigheid een van de meest genoemde voordelen
is, constateert René Paas van Divosa, de vereniging van directeuren van sociale
diensten. 'Veel bijstandsgerechtigden zijn blij dat ze iets terug kunnen doen.
Ze zeggen dankzij de tegenprestatie niet meer het gevoel te hebben dat ze alleen
maar hun hand ophouden.'

Waarom gebeurt dit?

De tendens naar een strengere bijstand is al langer gaande en tekent zich af in
veel Europese landen. Bijstandsgerechtigden moeten zich meer inzetten om aan
werk te komen en worden harder gestraft wanneer ze hun plichten onvoldoende
nakomen. Dit wordt met een financieel argument gerechtvaardigd: de bijstand moet
goedkoper. Veel gemeenten gebruiken het vooruitzicht van de tegenprestatie dan
ook deels om mensen af te schrikken een uitkering aan te vragen, blijkt uit
onderzoek van de Inspectie van SZW.

Zijn de 'voor wat hoort wat'-argumenten dan camouflage voor bezuinigingen?
Critici zien nog een reden. Bestuurskundige Willem Trommel wijst naar de twee
houtwormen van de verzorgingsstaat: globalisering en individualisering. Volgens
Trommel leiden zij tot een overreactie van de staat, die probeert het sociale
weefsel van de maatschappij te herstellen. Dit leidt tot 'gulzig bestuur',
waarbij de overheid steeds dieper ingrijpt in de persoonlijke levenssfeer van
burgers. Symboliek speelt daarbij een rol, constateert de Groningse hoogleraar
sociale zekerheidsrecht Gijsbert Vonk. 'Om onze solidariteit te bestendigen,
laten we voortdurend groepen over de bühne paraderen die onze solidariteit niet
verdienen: uitvreters, luilakken, fraudeurs. Daaraan ontspruit de retoriek over
de hardwerkende Nederlander en Henk en Ingrid.'

Meedoen of straf?

Socioloog Thomas Kampen volgde voor zijn promotieonderzoek 65
bijstandsgerechtigden die een tegenprestatie moesten leveren. Kampen
constateerde dat de tegenprestaties veelal een positieve uitwerking hadden: ze
hielpen mensen uit hun sociale isolement. 'Mensen met rust laten, werkt in veel
gevallen averechts. Ze raken in een neerwaartse spiraal van
minderwaardigheidsgevoelens, die juist veel onrust met zich meebrengt.'

'Eigenlijk is onverschilligheid en je niet bemoeien met bijstandsgerechtigden
nog erger', vindt Potters. Volgens hem laten de ervaringen van gemeenten zien
dat veel bijstandsgerechtigden na aanvankelijke tegenzin uiteindelijk toch baat
zeggen te hebben bij hun tegenprestatie.

Kampen plaatst daar wel een kanttekening bij. Het kabinet wil de tegenprestatie
nu opleggen als een verplichting voor alle bijstandsgerechtigden. Wie een
tegenprestatie weigert, kan een strafkorting krijgen op zijn uitkering of zelfs
helemaal de bijstand te verliezen. 'Er zitten heel veel mensen thuis die graag
iets zouden willen doen, maar ze weten niet hoe. Daarbij kunnen ze hulp
gebruiken, in plaats van dat ze met een stok naar buiten worden gejaagd door de
overheid.'

Wanneer slaat participeren om in dwang? Dat is een vraag die critici stellen. De
overheid wordt meer en meer toegerust om in de persoonlijke levenssfeer van
burgers te treden, zegt onderzoeker Alex Corrà. Ook gemeenten klagen dat de
tegenprestatie, door het verplichte karakter dat het kabinet eraan wil geven,
een negatieve insteek krijgt. De Raad van State vond dat het wetsvoorstel van
het kabinet de vraag opriep hoe de tegenprestatie zich verhoudt tot het verbod
op dwangarbeid. Niemand wordt gedwongen een uitkering aan te vragen, dus kan er
ook geen sprake zijn van dwangarbeid, vindt het kabinet. Maar is er wel sprake
van vrijwilligheid als iemand zonder bijstand niet in zijn bestaan kan voorzien,
vroeg de Raad van State zich af.

Sommige bijstandsgerechtigden moeten gehuld in oranje hesjes plantsoenen
schoffelen of grofvuil ophalen. Het verschil met een taakstraf is bij dergelijke
werkzaamheden niet evident, vindt Corrà. 'Het komt dicht in de buurt van
stigmatisering. En dan rijst er een impliciete schuldvraag, alsof de
bijstandsgerechtigden het aan zichzelf te danken hebben dat ze plantsoenen staan
te schoffelen.'

Wet werk en bijstand

Ruim 400 duizend Nederlanders moeten rondkomen van de bijstand. Als het aan het
kabinet ligt, zijn gemeenten vanaf 1 juli verplicht een tegenprestatie te vragen
voor die uitkering. Als sneeuwruimer, ramenlapper, voorlezer op school of als
teller van weidevogels, om wat praktijkvoorbeelden te noemen. De werkzaamheden
zijn verplicht, onbetaald en moeten 'maatschappelijk nuttig' zijn, staat in het
voorstel voor de Wet werk en bijstand. Eind deze maand debatteert de Kamer
verder over de wet.

LOAD-DATE: 17 January 2014

LANGUAGE: DUTCH; NEDERLANDS

GRAPHIC: Bas van der Schot
Bas van der Schot
Bas van der Schot
Bas van der Schot
Bas van der Schot
Bas van der Schot

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              175 of 180 DOCUMENTS



                                 de Volkskrant

                            14 januari 2014 dinsdag

Gedetineerde moet betalen

BYLINE: VAN ONZE VERSLAGGEEFSTER MAARTJE BAKKER

SECTION: Ten Eerste

LENGTH: 446 woorden


Misdadigers gaan meebetalen aan hun eigen veroordeling en straf. Een verblijf in
de gevangenis kost in de toekomst 16 euro per dag. Daarnaast betalen de
criminelen ten minste enkele honderden euro's voor de eigen opsporing en
berechting. Dat staat in twee wetsvoorstellen die maandag openbaar werden.

Met het plan laten de VVD-bewindslieden Ivo Opstelten en Fred Teeven opnieuw hun
spierballen zien. De eigen bijdrage voor veroordeelden past bij de gedachte dat
misdadigers hard moeten worden aangepakt. Het is voor de oppositie reden om het
beleid van het duo op Veiligheid steevast aan te duiden met als motto: streng,
strenger, strengst. De vergoeding van de kosten door misdadigers is een
'principiële kwestie', voor de bewindslieden. 'Als jij een strafbaar feit
pleegt, ben je er verantwoordelijkheid voor dat de overheid jou wil berechten en
bestraffen. Die kosten moeten niet volledig ten laste komen van de samenleving',
zegt een woordvoerder.

Het idee voor een eigen bijdrage van criminelen zingt rond in Den Haag sinds
PVV'er Raymond de Roon er in 2007 mee kwam. Zijn opvolger, Lilian Helder, toont
zich nu verheugd. 'De PVV heeft altijd gezegd tegen gratis kost en inwoning te
zijn. De hardwerkende burger die zich wel aan de wet houdt krijgt immers niks
gratis.'

Het heeft lang geduurd voordat de wil van de PVV wet werd. De toenmalige
PvdA-staatssecretaris Nebahat Albayrak vond het disproportioneel om
gedetineerden niet alleen hun uitkering af te pakken, maar ook nog om een eigen
bijdrage te vragen. Bovendien zouden de schulden van de gevangenen toenemen - en
mensen met schulden begaan vaker een misdaad.

Ook Fred Teeven keerde zich nog maar anderhalf jaar geleden tegen het plan.
Omdat 60 procent van de gevangenen al schulden heeft, kost het veel geld om uit
te zoeken wie een eigen bijdrage zou kunnen betalen. 'De praktische
invoeringskosten zijn hoger dan de uiteindelijke opbrengst', meende Teeven. 'Dan
moet ik er niet aan beginnen, ik moet al zo veel bezuinigen.'

Het zijn teksten waarmee tegenstanders van het plan de bewindslieden graag om de
oren slaan. Nine Kooiman, SP-Kamerlid, zegt bijvoorbeeld: 'De meeste criminelen
zijn niet rijk en van een kale kip kun je niet plukken.'

Geertjan van Oosten, secretaris van de Nederlandse Vereniging voor
Strafrechtadvocaten, rekent voor: 'In de gevangenis wordt gewerkt voor 76 cent
per uur, gedurende maximaal vier uur per dag. Dat is iets meer dan 15 euro per
week. Dat geld hebben gedetineerden nodig om een pakje sigaretten en een
tv-aansluiting te betalen. Ze houden niets over om een eigen bijdrage van te
betalen. Het is een praatje voor de bühne, meer niet. Dit gaat meer kosten dan
dat het oplevert.'

LOAD-DATE: 13 January 2014

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              176 of 180 DOCUMENTS



                                 de Volkskrant

                            11 januari 2014 zaterdag

Uitgekookt / uitgekotst

BYLINE: SANDER VAN WALSUM

SECTION: Vonk

LENGTH: 2841 woorden


Bevlekt blazoen - Moszkowicz versus Stapel


Het is niet erg eerlijk. Steradvocaat Bram Moszkowicz en topsocioloog Diederik
Stapel vielen beiden van hun voetstuk. De een kan terugveren terwijl de ander
definitief is afgeschreven. Hoezo?

Zeg eens eerlijk: had u ooit van Diederik Stapel gehoord vóór zijn ontmaskering
als wetenschapsfraudeur? Nee, vermoedelijk. Want waar had u Stapel destijds van
moeten kennen? Niet van televisie, want daar verscheen hij slechts incidenteel.
Evenmin van populair-wetenschappelijke boeken, want die schreef hij niet. En al
helemaal niet uit de krant. In de periode 2000-2010 viel de naam van de
sociaal-psycholoog welgeteld vijftien keer in de Volkskrant, Trouw, Het Parool,
NRC Handelsblad en het AD samen. Nooit als auteur van catchy essays of als
voorwerp van een profiel of interview, maar als min of meer terloopse deskundige
in verzamelstukjes waarin ook anderen aan het woord kwamen.



Zo werd Stapel in 2000 af en toe gevraagd iets verstandigs te zeggen over de
reallifesoap Big Brother (de verre voorganger van Utopia). In 2002 maakte hij
een verslaggever van NRC Handelsblad deelgenoot van de charmes van de stad
Groningen, waar hij tot zijn verhuizing naar Tilburg woonde en verklaarde hij in
de Volkskrant het charisma van Pim Fortuyn. In 2003 liet hij voor NRC het licht
schijnen over de meningsvorming van de Nederlanders inzake de Amerikaanse
invasie van Irak. In 2008, na een paar Stapelloze jaren, werd hij door de
Volkskrant bevraagd over de Glen Mills scholen en over het verschijnsel Sarah
Palin, kondigden Trouw en NRC op de servicepagina's zijn optreden aan in het
programma Hart en ziel en figureerde hij in Het Parool op een lijstje van meest
publicerende economen (sic). Daarmee moest de Nederlandse mediaconsument het
doen totdat Stapel in 2011 enige bekendheid verwierf met onderzoek waaruit zou
blijken dat rommel in de openbare ruimte racisme aanwakkert, en dat vleeseters
eerder geneigd zijn tot hufterigheid dan niet-vleeseters.

BN'er

Van de sociaal-psycholoog Ad Vingerhoets heeft u vermoedelijk ook nooit gehoord.
Toch heeft hij in 2000-2010 veel vaker in de krant gestaan dan Stapel: 26 maal
in NRC Handelsblad en 21 maal in de Volkskrant. Voor de sociaal-psychologen Ap
Dijksterhuis, Marcel Zeelenberg en Roos Vonk bedroegen de scores respectievelijk
28/18, 5/20 en 15/29. Met andere woorden: wat de verdiensten van Stapel op zijn
vakgebied in de bewuste periode ook mogen zijn geweest, als Bekende Nederlander
bakte hij er niets van.

Toch meent (bijna) iedereen sinds Stapels val zeker te weten dat hij in zijn
veronderstelde gloriejaren niet van de buis of uit de krantenkolommen was weg te
slaan. Hij is als mediacoryfee en talkshowhabitué gekenschetst. Als een
'publiciteitsgeile ijdeltuit' die niet genoeg had aan bewondering in zijn eigen
vakkring en die - het ergst van alles - ook nog de ruimte kreeg om te gloriëren.
Maarten Keulemans, chef van de wetenschapsredactie van de Volkskrant, heeft met
een verwijzing naar Stapels bescheiden citatiescore in de kranten weliswaar
gepoogd dat laatste misverstand te corrigeren, maar dat heeft niet mogen baten:
volgens de gangbare opvatting is Stapel de gevallen glamourboy van de sociale
psychologie. De wetenschappelijke evenknie van de - eveneens gevallen -
steradvocaat Bram Moszkowicz.

Daar houden de overeenkomsten meteen op. Waar Bram Moszkowicz nog voor het einde
van zijn 'annus horribilis' een comeback heeft bewerkstelligd - tot zichtbaar
welgevallen van het grote publiek - lijkt zoiets voor Diederik Stapel niet te
zijn weggelegd. Sterker: elke poging van Stapel om zich op te richten is tot
dusverre genadeloos afgestraft. Het recht op reïntegratie geldt voor iedereen,
bijna ongeacht het begane misdrijf, behalve voor Diederik Stapel - de man van
wie niemand voor 2011 ooit had gehoord, maar van wie we nu nochtans alles menen
te weten.

Wasmiddel

Aan zijn boetvaardigheid kan Moszkowicz zijn snelle terugkeer op de bühne niet
te danken hebben. Voor het Hof van Discipline toonde hij zich weliswaar
deemoedig, maar het vertoon van spijt had meer betrekking op zijn
administratieve slordigheid dan op een eventueel gemis aan integriteit of op het
feit dat hij cliënten heeft benadeeld. Moszkowicz zelf wekte twijfel aan zijn
oprechtheid met een optreden in een wasmiddelreclame waarin hij frivool verwees
naar zijn maffia-associaties en zijn 'bevlekt blazoen'. Volgens De Telegraaf
heeft hij er 50 à 60 duizend euro mee verdiend. Daarnaast houdt de gewezen
topadvocaat in februari in het DeLaMar Theater een openbare lezing over
rechtspraak en rechtvaardigheid, debuteert hij binnenkort als columnist in De
Telegraaf en is hij sinds 1 januari als juridisch adviseur verbonden aan het
Amsterdamse advocatenkantoor Brink Attorneys. 'Hij heeft toch 27 jaar ervaring
als advocaat', zei z'n opdrachtgever Henk Brink ter verklaring van het
dienstverband. Voor reputatieschade is hij niet beducht. 'Ik vind het niet zo
belangrijk wat anderen vinden.' Een alleszins honorabele opvatting.

Dat Moszkowicz als publieke figuur - en mogelijk ook als kostwinner - de schade
beperkt die hij heeft ondervonden van zijn verwijdering van het tableau, zal
ongetwijfeld samenhangen met het feit dat hij bekend was 'on his own right'. Hij
was advocaat, zeker. Maar bovenal was hij Bekende Nederlander. Zijn vak was
daarbij van ondergeschikt belang, getuige alleen al het feit dat hij drie
maanden nadat hij uit zijn ambt was gezet alweer terug was als 'crimedeskundige'
bij RTL Boulevard. En als hij toch aan tafel zit bij Albert Verlinde, wil hij
ook best zijn licht laten schijnen over andere onderwerpen.

Hij oogst waardering bij het televisiekijkend en roddelbladen lezend publiek als
charmante schelm. Als een moderne Barry Lyndon, hoofdfiguur uit de gelijknamige
roman van William Makepeace Thackeray, die deel uitmaakt van de elite zonder
daar verwantschap mee te voelen. Hoe graag hij zijn weelde ook etaleert, hoe
elegant hij ook spreekt en hoe onbereikbaar hij ook voor de gewone man of vrouw
mag zijn: zij zien hem als een van hen. Voor hen is Moszkowicz, ongeacht zijn
levenswandel, een horzel in de pels van de vermaledijde elite. Zijn reputatie
als 'maffiamaatje' en zijn optreden aan de zijde van Geert Wilders - de horzel
bij uitstek - droegen slechts bij aan de goodwill die hij bij de massa heeft.
Net als zijn levenslange schorsing overigens: die wordt gezien als wraak van de
elite op de advocaat die haar te vaak voor de voeten liep. Die opvatting werd
ook vertolkt door Moszkowicz' fans die hem na de uitspraak van het Hof van
Discipline opwachtten.

Mooipraterij

Als de schelm die hij is, heeft Moszkowicz zijn eigen leven altijd
geparafraseerd. Met glamourrelaties die aan- en uitgaan. Met iets te
getailleerde pakken. Met iets te veel mooipraterij. En met een vette knipoog
naar de advocatuur - alsof hij die nooit helemaal serieus nam. Zo simuleerde hij
jaren geleden in een reclame voor een verzekeringsmaatschappij een nekblessure
nadat hij in zijn iets te snelle auto lichtjes was aangereden door een
medeweggebruiker. In de wasmiddelreclame van vorig jaar zetelt hij onder het
portret van peetvader Don Corleone dat zijn werkkamer siert. Wie het eigen
beroep zo relativeert, wekt ook geen verontwaardiging bij het grote publiek met
onoorbare declaratiepraktijken - nog afgezien van de perceptie dat hiervan per
definitie grootverdieners het slachtoffer zijn geworden, mensen die het toch wel
konden missen.

De mildheid die Moszkowicz heeft ondervonden, zal ook samenhangen met het feit
dat advocaten van oudsher wel met handigheid en slimheid worden geassocieerd
maar niet met onkreukbaarheid. Het maatschappelijk prestige van deze
beroepsgroep blijft dan ook ver achter bij dat van rechters, artsen/medisch
specialisten en hoogleraren - de beroepsgroep waartoe Diederik Stapel behoorde.
Hoogleraren die optreden in De Wereld Draait Door worden door Matthijs van
Nieuwkerk eerbiedig (en tot vervelens toe) als 'professor' aangesproken.

Robert M.

De gedragingen van Moszkowicz strookten vergaand met het beeld dat de
goegemeente van zijn vroegere beroepsgroep heeft. Stapel daarentegen, werd
geacht de waarheid te dienen. Hij geldt als een afvallige van de wetenschap, de
enige bron van antwoorden en hoop waaruit de seculiere samenleving kan putten.
Wie daar een loopje mee neemt, begaat in de ogen van de
wetenschapsfundamentalisten een doodzonde. De zondaar mag door NRC-columnist
Rosanne Hertzberger dan ook onbekommerd 'de Robert M. van de wetenschap' worden
genoemd. En net als Robert M., veroordeeld voor het misbruik van 67 jonge
kinderen, heeft Diederik S. zijn rechten verspeeld.

De ruimhartigheid die Bram Moszkowicz heeft ondervonden, is Stapel dan ook
onthouden. Ofschoon die bij uitstek in staat mag worden geacht om jonge
academici te wijzen op de talrijke 'perverse prikkels' waaraan zij in de
beroepspraktijk zullen worden blootgesteld. 'De publieke veroordeling die Stapel
wachtte na zijn ontmaskering, berooft ons van de mogelijkheid om van hem te
leren', schreven de theologe Suzan Doodeman en de filosoof Karel Smouter in
Trouw. 'Dat is opmerkelijk. Op andere fronten leren we maar wat graag van
professionele boosdoeners. De politie leert huizen te beveiligen door
(ex-)inbrekers in te schakelen. De beveiligingsbranche leert kluizen dicht te
houden door gerenommeerde krakers tegen betaling een gat te laten schieten in
hun systemen. De ict-branche huurt hackers in om hun systemen veiliger te maken.
Zou Stapel dan niet iets voor zijn voormalige universiteit kunnen betekenen?'

Nee dus. De universiteit van Tilburg neemt de grootst denkbare distantie in acht
tegenover haar vroegere coryfee. En daarbuiten lijkt de opvatting te heersen dat
Stapel de rest van zijn leven voor iedereen onzichtbaar moet blijven - alsof
niet alleen zijn promovendi door hem zijn beschadigd maar alle Nederlanders.
Waar Moszkowicz onbekommerd kan gekscheren over dubieuze beroepspraktijken,
worden de schaarse publieke optredens van Stapel opgevat als blijken van
onverbeterlijkheid.

Zo oogstte hij in oktober verontwaardiging met zijn 'Preek van de Loser',
georganiseerd door het voornoemde duo Doodeman en Smouter, in de Amsterdamse
Singelkerk. Vooral bij mensen die er geen getuige van waren geweest. Zo was voor
NRC-columnist Arjen van Veelen het feit dat hij 'door familieomstandigheden'
niet op tijd in de kerk had kunnen zijn om Stapel te horen spreken geen beletsel
om het optreden af te kraken. 'In zijn preek, die ik later terug las, omschreef
Stapel zichzelf als 'iemand die vanwege zijn geblunder uit de
prestatiemaatschappij is gekieperd'. 'Geblunder' klinkt als 'oeps'. En 'uit de
prestatiemaatschappij gekieperd' klinkt als 'slachtoffer', in elk geval niet als
sorry sorry sorry.'

Een hoogst onterecht verwijt, want Stapel heeft uitgebreid en indringend boete
gedaan. Zowel in de bewuste lekenpreek als in zijn (spannende en mooi
geschreven) boek Ontsporing. Maar ook dat viel niet bij iedereen in goede aarde.
De een trok zijn oprechtheid in twijfel. Volgens de ander was Stapel onvoldoende
door het stof gegaan voor zijn promovendi. Volgens criticus A had Stapel beter
een paar jaar met zijn ontboezeming kunnen wachten, volgens criticus B had het
boek beter helemaal ongeschreven kunnen blijven omdat 'met elk verkocht boek het
plegen van fraude (wordt) beloond'. De welwillende bespreking (in de Volkskrant)
door wetenschapsjournalist Marcel Hulspas, die Ontsporing beoordeelt als 'een
oprechte poging zijn wangedrag voor zichzelf en de lezer te verklaren', is een
zeldzaamheid. Overigens moest Hulspas wel een tournure maken van 180 graden ten
opzichte van een bespreking op het internetforum ThePostOnline. Daar oordeelde
hij nog dat het Stapel 'simpelweg aan de nodige moed (ontbrak) om zijn eigen
pathologie onder ogen te zien'.

Boekverbranders

Intussen heeft het verwijt dat Stapel 'een slaatje uit zijn wangedrag probeert
te slaan' zichzelf ontkracht. Ontsporing werd, in een georkestreerde poging
Stapel brodeloos te houden, gescand en op grote schaal op internet verspreid.
Uitgeverij Prometheus overwoog aangifte te doen, maar kreeg van het OM te horen
dat deze weg moeilijk begaanbaar was. Stapel zelf had het in NRC over 'mijn
boekverbranders'. Daarbij noemde hij Charles Groenhuijsen, Ad van Liempt en
Jacobine Geel met name: zij hebben de link naar het boek getwitterd. Er zijn
uiteindelijk slechts enkele duizenden exemplaren van verkocht.

Pogingen om als consultant of als 'chauffeur met intellectuele bagage' in zijn
onderhoud te voorzien, zijn tot dusverre slechts een verre belofte. Over zijn
theatervoorstelling De Fictiefabriek, met schrijver Anton Dautzenberg (wiens
'fake-interviews' en banden met pedofielenvereniging Martijn in dit verband
steeds worden gememoreerd), wordt geschreven alsof ze allang een realiteit is.
In werkelijkheid durven theaterexploitanten er hun vingers niet aan te branden.


Misschien spreekt hier wel een oprechte bezorgdheid in door over de schade die
Stapel de wetenschap heeft toegebracht. In die zin is de naar hem vernoemde
affaire behalve voor Stapel, zijn familie en zijn promovendi misschien nog wel
als een blessing in disguise aan te merken: onbedoeld heeft hij de discussie
over de perverse prikkels in de wetenschap aangezwengeld. Zonder Stapel zou er
op dit moment mogelijk geen 'Science in transition' zijn geweest - of zou deze
beweging voor wetenschappelijke herbewapening in elk geval minder aandacht
hebben getrokken.

Maar in de Stapel-bashing spelen ook minder zuivere sentimenten mee. Mogelijk
reageren wetenschappers zo fel op Stapel omdat hij hen confronteerde met een
verleiding waaraan ze zelf hebben blootgestaan of toegegeven. Het grote aantal
fraudegevallen dat sinds de affaire-Stapel is onthuld, wekt op zijn minst het
vermoeden dat hij een van meerderen, zo niet velen was. Als zelfs Peter Nijkamp
- universiteitshoogleraar van de VU en voormalig voorzitter van de NWO -
zichzelf groter maakte dan hij eigenlijk was, mag worden aangenomen dat Stapel
niet op zichzelf staat. Maar die waarschijnlijkheid is moeilijker te aanvaarden
dan de werkelijkheid van zijn casus.

Normale man

De woede buiten de wereld van de wetenschap zal vooral zijn ingegeven door de
brede behoefte om de eigen voortreffelijkheid te kunnen tonen. Wat is dan
makkelijk dan een gevallen held tot slecht mens te reduceren? Wat NRC-columnist
Rosanne Hertzberger betreft, mag Stapel zich zelfs niet eens in het openbaar
vertonen. Ze toonde zich verbaasd over diens verschijnen bij een
boekpresentatie, en sprak er haar teleurstelling over uit dat alle aanwezigen
hem ongemoeid lieten. 'Niemand schreeuwde tegen hem, niemand probeerde hem te
laten struikelen, niemand gooide een glas bier in zijn gezicht, niets.'

Voor haar is Stapel het onvervreemdbare symbool van het kwaad en zij wil zich
niet blootstellen aan indrukken die tot matiging van haar harde oordeel nopen.
'Ik vermoed dat hoe dichter je een afschuwelijk persoon nadert des te minder
afschuw je voelt. En als iemand op minder dan tien meter afstand staat, of je
zelfs in gesprek met hem raakt, dan kun je alleen nog maar concluderen dat het
een hele (sic) normale man is, heel vriendelijk.'

Verontwaardiging

Een heel normale man mag Stapel niet zijn. Hij is een - ten dele - verzonnen
persoon. Een ijdeltuit van wie we ons menen te herinneren dat hij elke avond op
televisie was. Een despotische wetenschapper met te veel geldingsdrang. Een
onverbeterlijke veelpleger die schathemeltje rijk wordt als ex-fraudeur.

Moszkowicz was een reëel bestaande Bekende Nederlander. Een charmante boef met
wie we wel kunnen sympathiseren. Maar Stapel willen we niet kennen en al
helemaal niet begrijpen. Daarvoor zijn we te veel gehecht geraakt aan het beeld
dat we van hem hebben gecreëerd. De Amerikaanse hoogleraar psychologie en
gedragseconomie Dan Ariely werd daar tijdens een interview met Stine Jensen in
NRC Handelsblad niet door gehinderd. 'Ik kan mij moeilijk voorstellen dat iemand
die een boef wil zijn om rijk te worden, kiest voor de wetenschap. (...) Dus ik
vermoed dat andere motieven een rol speelden. Mijn speculatie is dat zijn
vroegste werk gewoonweg goed was. En dat hij te veel zelfvertrouwen kreeg.' Een
herkenbare analyse. Maar met herkenbare analyses kun je je heilige
verontwaardiging niet voeden.



FRAUDE EN NALATIGHEID

Stapel baseerde ten minste 55 artikelen en 10 boekhoofdstukken op verzonnen
gegevens, zo concludeerde de commissie-Levelt in november 2012.

Moszkowicz verwaarloosde volgens de Raad van Discipline de boekhouding van zijn
praktijk, lapte bijscholingsregels aan zijn laars en was slecht bereikbaar voor
cliënten.

CONSULTANT EN SCHRIJVER

Samen met schrijver Leon de Winter werkt Moszkowicz aan een driedelige
thrillerreeks. Het eerste deel gaat Maffiamaat heten en wordt in mei verwacht.

Tegenwoordig heeft Stapel een eigen consultancybureau, Pile Consult. Hij is
beschikbaar als adviseur, coach, schrijver, spreker en 'ervaringsdeskundige'.

Het recht op reïntegratie geldt voor iedereen, bijna ongeacht het begane
misdrijf, behalve voor Diederik Stapel

LOAD-DATE: 10 January 2014

LANGUAGE: DUTCH; NEDERLANDS

GRAPHIC: Illustraties Gees Voorhees
Gees Voorhees
Gees Voorhees

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              177 of 180 DOCUMENTS



                                 de Volkskrant

                            11 januari 2014 zaterdag

Een unieke reis voor iedereen

BYLINE: NOËL VAN BEMMEL

SECTION: Reizen; Blz. 5

LENGTH: 654 woorden


Toekomst: peer-to-peer travel


De populariteit van reizen via sociale netwerken heeft gevolgen voor de
traditionele reisorganisaties. Uiteindelijk blijven er twee soorten over,
verwachten deskundigen.

Heus, er is ruimte voor iedereen, verzekert mede-oprichter Brian Chesky van
verhuurplatform Airbnb steevast op conferenties over de toekomst van de
reisindustrie. Oké, op zijn website bieden al een half miljoen particulieren hun
huis te huur aan, in 30 duizend steden, in 190 landen. En inderdaad, het nieuwe
hoofdkantoor in San Francisco, vijf jaar na de start van airbnb, is best wel
indrukwekkend. Maar in de nieuwe deeleconomie zullen volgens de 32-jarige Chesky
meer mensen reizen. Of beter gezegd: mobieler worden.



Gevestigde partijen in de reiswereld delen die optimistische kijk niet. Hotels,
autoverhuurders en restaurants mopperen over oneerlijke concurrentie van
amateurs die hun sofa, logeerkamer, eettafel of auto verhuren. Ook
belastingdiensten roeren zich. In New York eiste het Openbaar Ministerie
afgelopen najaar de namen van verhuurders van airbnb. In Berlijn moeten
verhuurders sinds 1 januari een vergunning aanvragen. Overal klagen ondernemers
dat zij zich moeten houden aan bestemmingsplannen en veiligheidsvoorschriften,
terwijl particulieren hun gang kunnen gaan en de verdiensten veelal zwart in hun
zak steken.

Waar iedereen het over eens is: peer-to-peer travel, waarbij particulieren via
het web rechtstreekse relaties aangaan, heeft grote invloed op de reiswereld.
Een nieuwe generatie reizigers moet niks hebben van voorgekookte groepsreizen.
Zij zoeken unieke ervaringen om zichzelf te ontwikkelen en ook nog de
plaatselijke gemeenschap te ondersteunen. Dus slapen in andermans huis,
boodschappen doen in de buurt en samen koekjes bakken met de buren. Of
exotischer: slapen in een Afrikaanse hut, een ochtend Engelse les geven op de
dorpsschool en biologen helpen een neushoorn te beschermen.

'Peer-to-peer-reizen is onderdeel van de deeleconomie', zegt directeur John
Thackara van Doors of Perception. Hij gaf afgelopen jaar lezingen aan
reisorganisaties. 'Men wil graag iets leren en anderen helpen. Dat is de kern.
Het zijn vaak jonge reizigers die de wereld beter willen achterlaten, ze gaan
dus weer een stapje verder.' Een hotel kan volgens Thackara inspelen op deze
trend door bijvoorbeeld de keuken open te stellen voor kooklessen aan
buurtbewoners, of de wifi in de lobby voor thuiswerkers. Zo krijgen gasten toch
contact met de buurt.

Volgens bestuursvoorzitter Louis Frankenhuis van Stip Reizen (tevens
toezichthouder bij Corendon en ex-bestuurder van TUI en OAD) blijft er altijd
plaats voor een massaproduct. 'Zon, zee en seks behoren tot de primaire
levensbehoeftes van de gewone man. Als je dat goed aanbiedt voor een scherpe
prijs, heb je nog toekomst.' Daarnaast blijven er volgens Frankenhuis kleine
specialisten over die zich onderscheiden. Meer ideeënverkopers dan
touroperators, verwacht hij. 'Als zo'n bedrijfje waarde kan toevoegen aan je
leven - op een manier die je niet makkelijk zelf kunt organiseren - dan doe je
dat.'

Trendwatcher Tessa aan de Stegge van marketingbureau Cherry Picker wijst erop
dat de vraag naar unieke reizen niet alleen te maken heeft met een veranderende
levensstijl. Ook de economische crisis is een belangrijke oorzaak. 'De vraag
naar particuliere logeerkamers stijgt, omdat we koopjes zoeken, het aanbod
stijgt, omdat we de hypotheek moeten afbetalen.' Dit jaar verwacht Aan de Stegge
veel nieuwe initiatieven op het gebied van social travel. 'Er zal ook veel
misgaan. Dat kan niet anders, als je zomaar bij vreemden een logeerkamer boekt.
Hoe meer gebruikers en aanbieders, hoe meer risico's.' Vanaf 2015, verwacht Aan
de Stegge, verdwijnen weer veel aanbieders. 'Dan wordt het kaf van het koren
gescheiden.'

Hotels, autoverhuurders en restaurants mopperen over oneerlijke concurrentie van
amateurs die hun sofa, eettafel of auto verhuren

LOAD-DATE: 10 January 2014

LANGUAGE: DUTCH; NEDERLANDS

GRAPHIC: Illustratie Leonie Bos

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              178 of 180 DOCUMENTS



                                 de Volkskrant

                             7 januari 2014 dinsdag

Dagbladvernieuwer

BYLINE: PETER DE WAARD

SECTION: V Opening; Blz. 11

LENGTH: 285 woorden


Postuum Léon de Wolff (1948-2014)

Krantengoeroe De Wolff wilde kranten al vernieuwen in een tijd dat ze het zelf
nog niet nodig vonden

Leon de Wolff wilde de dagbladjournalistiek vernieuwen en lezersvriendelijker
maken - al in de tijd dat dagbladen nog goud geld verdienden en zich niet over
de toekomst bekommerden.

Hij doceerde dat journalisten naar hun lezers moesten luisteren. 'Zeker
driekwart van de artikelen in de krant heeft geen focus en is eigenlijk
abracadabra', daagde hij het journaille uit. Veel van wat De Wolff ter berde
bracht, werd hem door de journalistieke elite niet in dank afgenomen. Pas nadat
internet een tijdbom onder de papieren media legde, ging iedereen doen wat hij
suggereerde.Lange stukken werden gesplitst in hapklare brokken met inzetjes,
grafieken en meerdere fotootjes. En journalisten gingen de straat op om de
gewone man of vrouw ook aan het woord te laten. Ze beperkten zich niet meer tot
de 'institutionele visie' van politici, vakbondsbonzen, werkgevers en heren van
lobby-instituten.

De Wolff is op 3 december overleden op pas 65-jarige leeftijd. Als gevolg van de
spierziekte MSA had hij al eerder zijn werk moeten staken. De Rotterdammer De
Wolff studeerde aan een middelbare school in Jeruzalem en begon zijn carrière
bij NRC Handelsblad in 1972. Hij werkte nog voor de HP en FEM voordat hij in
1987 begon met een adviesbureau en iedere journalist bij hem een keer te biecht
kwam.

De Wolff heeft met zijn in de VS opgepikte ideeën een grote bijdrage geleverd
aan de betere toegankelijkheid van de kranten. In 2005 legde hij zijn visie vast
in het boek De krant was koning. In 2012 promoveerde hij nog aan de Erasmus
Universiteit op een onderzoek naar krantenabonnees.

LOAD-DATE: 6 January 2014

LANGUAGE: DUTCH; NEDERLANDS

GRAPHIC: Leon de Wolff
geen credit/wikimedia

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              179 of 180 DOCUMENTS



                                 de Volkskrant

                             3 januari 2014 vrijdag

Beeldbommen

BYLINE: DOOR ARNO HAIJTEMA FOTO'S EDDY VAN WESSEL

SECTION: V Opening

LENGTH: 1753 woorden


Beschouwing Fotoboek The Edge of Civilization van Eddy van Wessel Fotografie


Fotograaf Eddy van Wessel heeft zijn beste werk gebundeld. De beelden uit
conflictgebieden zijn bijna te vreselijk om aan te zien. Wat is hun belang?

Het werk van fotograaf Eddy van Wessel is kortweg te omschrijven als een
voortdurend betreden van de hel en zich daaruit terugtrekken terwijl de vlammen
al aan zijn hielen likken. Met een in formaat bescheiden, onopvallende
Leica-camera als oog kijkt hij in het rond. Hij klikt bij de verschrikkingen
waarmee hij wordt geconfronteerd en getuigt, eenmaal ontsnapt aan het inferno,
van wat hij heeft gezien door zijn foto's te publiceren. Drie vragen dringen
zich bij die - sterk gesimplificeerd samengevatte - werkwijze van Van Wessel
(48) telkens op. Welke betekenis heeft deze vorm van getuigenisjournalistiek
nog? Wat doen zulke foto's met mij? En: over hoeveel levens beschikt deze
fotograaf?



Aangenaam is het zelden, het boek The Edge of Civilization (de rand van de
beschaving) bekijken waarin Van Wessel zijn sterkste werk, vanaf 1995, heeft
samengebracht. Tsjetsjenië, Afghanistan, Irak en Syrië zijn de landen die hij
langdurig en veelvuldig heeft bezocht. Daar zag hij wat de strijd voor en tegen
onafhankelijkheid, voor en tegen dictatuur, wat oorlog tegen terrorisme en jihad
betekent voor gewone burgers. Niet alleen voor hen, overigens: ook te midden van
zwaarbewapende strijders beweegt de fotograaf zich met ogenschijnlijk gemak. Wat
hij aantreft bij de burgers en hun veronderstelde bevrijders? Saamhorigheid,
kameraadschap, puinhopen, uitzichtloosheid en een immense hoeveelheid leed.

Zwart-wit is het stijlkenmerk van Van Wessel, die werd geboren in Huizen en
sinds begin jaren negentig fotografeert voor Trouw, Vrij Nederland en Washington
Post Magazine. Het is een eigenzinnige keuze in een tijdperk waarin kleurendruk
in kranten de gewoonste zaak van de wereld is geworden. Zoals ook de keuze om
met kleinbeeldfilm te fotograferen in plaats van de alomtegenwoordige digitale
technieken te omarmen getuigt van een koppig en bewonderenswaardig
zelfbewustzijn. Het gebruik van film, legt Van Wessel in het boek uit,
impliceert zuinigheid omdat er maar 36 opnamen op een filmpje passen. Zuinigheid
maakt concentratie noodzakelijk en zo komt Van Wessel tot zijn beste werk.
Digitale fotografie staat daar in zijn visie haaks op: je kunt oneindig,
kosteloos blijven klikken en dat gaat ten koste van de samengebalde aandacht die
nodig is op cruciale momenten dé foto te maken die nieuws toont of inzicht
verschaft in een complexe situatie.

Altijd van dichtbij, nooit met de telelens fotografeert Van Wessel en daardoor
voel je je als toeschouwer nauw betrokken bij de mensen op zijn foto's. Of het
nu een echtpaar is in Sjali, Tsjetsjenië, dat met de moed der wanhoop aan het
ruimen is geslagen in hun door een granaatinslag verwoeste huis, of een strijder
op de operatietafel in Aleppo, Syrië, zo te zien kort nadat hij de laatste adem
heeft uitgeblazen. Van nabij ervaar je als toeschouwer de belegering bij
ochtendgloren van een dorpje in Noord-Irak door antiterreurbrigades. Bijna
vertrouwd voel je je met de vriendelijk ogende strijder in Sjali die zijn
kameraden begroet, vrolijk als een kind zwaaiend met zijn knuist, in de andere
hand een vervaarlijk geweer.

Van Wessel heeft het vermogen empathie te wekken met zijn onderwerp - met
weerlozen als bejaarden en kinderen in het bijzonder. Dat hij zelfs bij
meedogenloze strijders, tenslotte ook maar het voetvolk van het slagveld, de
warm menselijke trekjes weet te ontdekken, wekt bewondering. Hij laat ons zien
dat conflictsituaties nooit overzichtelijk zijn, nooit een strijd simpelweg
tussen goed en kwaad. Dat kan de toeschouwer in verwarring brengen, omdat ook
diens (voor)oordelen erdoor gaan wankelen.

Tegelijk toont Van Wessel aan dat de consequenties van de gewelddadige
conflicten in hun alomvattendheid meestal overzichtelijk zijn: het menselijk
leed is enorm en bij de aanblik daarvan is ieder slachtoffer, voor de duur van
zijn lijden, gelijk. Kijk maar in de opengesperde ogen van de jongen die in
Aleppo een noodhospitaal wordt binnengebracht, het lichaam vol granaatscherven.
Voor de duur van het kijken verdwijnen vragen over zijn betrokkenheid bij
oorlog, zijn schuld of onschuld naar de achtergrond en deel je zijn benauwdheid
waarvan hij door een insnijding in de luchtpijp moet worden verlost. Deze foto
maakte deel uit van Van Wessels serie uit Syrië die werd bekroond met de
Zilveren Camera in 2012.

Van Wessel bedrijft het soort fotojournalistiek dat, door teruglopende budgetten
en verminderde afzetmogelijkheden (een afnemend aantal gedrukte media) een
zeldzaamheid dreigt te worden. De vasthoudendheid waarmee hij conflictgebieden
opzoekt, dwingt respect af, maar roept ook continu vragen op. Zoals: is het
eigenlijk wel nodig dat hij telkens weer die risico's van frontbezoeken neemt,
nu de foto's en filmpjes van getuigen, strijders en slachtoffers op het slagveld
via YouTube vrijwel live wereldwijd te zien zijn? Weinig beelden uit 2013
maakten zo veel indruk als die van in Syrië stuiptrekkende slachtoffers van een
gifgasaanval. En weinig is dreigender dan de foto's (nu te zien in
uitvaartmuseum Tot Zover in Amsterdam) van mobieletelefooneigenaren die hun
lensje richtten op mannen met hun geweer in de aanslag. Een tel nadat ze de
opnameknop hadden ingedrukt, joeg hun onderwerp ze een kogel door het hoofd.

Het antwoord op de vraag welke betekenis fotografie als die van Van Wessel anno
2014 heeft, is niet af te doen met de dooddoener dat 'de wereld moet zien wat er
gebeurt'. Dat moge zo zijn, maar het feit dat de wereld de gruwelen 'moet zien'
betekent niet dat ze er naar kijkt - ook van Syrië wordt de blik immers vaak
afgewend. De lezers van het soort media waarin Van Wessel publiceert - door de
bank genomen weldenkende, progressieve burgers - hoeven niet te worden overtuigd
van de gruwelen van geweld. En niemand zal The Edge of Civilization aanschaffen
die al niet bij voorbaat enigerlei solidariteit of betrokkenheid voelt bij de
verdrukten op Van Wessels foto's.

Wat is dan wel het belang? Uiteindelijk zijn het de alledaagse, onvergankelijke
journalistieke uitgangspunten die de doorslag geven. Alleen door zijn
onafhankelijke opstelling - het nadrukkelijk ontbreken van propagandistische
beeldtaal, het steeds opnieuw twijfel zaaien over 'de waarheid' bij de
toeschouwer - weet de fotograaf zijn geloofwaardigheid te bewaren. Daarbij heeft
Van Wessel het talent om in één foto de complexe gevolgen van een conflict
zichtbaar te maken. Neem zijn foto uit Kirkuk, Noord-Irak, kort na de val van
Saddam Hussein. Op de voorgrond ligt het lijk van een man (zonder hoofd). In de
verte woedt brand. Mensen passeren de dode op straat met alles wat maar rijden
kan (kiepkar, ziekenhuisbed op wielen, auto), volgepropt met geplunderde tv's,
matrassen, diepvrieskisten. Oorlog, hebzucht, armoede, onverschilligheid voor de
dood (en de dode) - juist door de combinatie van dat alles blijft de foto je in
al zijn wrangheid bij.

Het ontbreken van kleur in Van Wessels werk is veel meer dan een manier om het
een klassieke, tijdloze uitstraling te geven. Het is bij dit soort foto's bijna
noodzaak, omdat het de toeschouwer helpt níét weg te kijken van de gruwel van
verbrijzelde, bloedende ledematen, schreeuwende gewonden, onder beton bekneld na
het afgaan van een bermbom. Het voelt als een vorm van genade dat de aanblik van
mensenvlees en bloed in full colour je bespaard blijft: zwart-wit als
ontsnappingsclausule.

Als het allemaal bijna te vreselijk is om aan te zien, waarom leg je dit boek
dan niet gewoon weg? Het is een logische vraag, maar op de een of andere manier
lukt dat niet zo makkelijk. De foto's dringen zich aan je op en kerven zich in
je bewustzijn. Onaangenaam, ja, en toch hecht je je eraan. Ze verankeren het
besef dat het kwaad overal kan opduiken en dat, ook dicht bij huis, ook
daadwerkelijk doet. Dat is misschien een neerslachtig makende wetenschap, het is
nog altijd beter dan leven in onwetendheid.

Rest de vraag waarom Van Wessel zichzelf opzadelt met de taak de grenzen van de
beschaving op te zoeken en er getuige van te zijn hoe die grens keer op keer
wordt overschreden. Hoewel er teksten in het boek zijn gewijd aan zijn
werkwijze, zijn diplomatie vergende omgang met de strijdende partijen, zijn
ontberingen en avonturen en de weerslag van zijn riskante beroep op zijn gezin,
blijven zijn diepste drijfveren in nevelen gehuld. In een tekst wordt
gerefereerd aan ego en ambitie van journalisten in oorlogsgebieden, aan de
existentiële kick en adrenaline van werken in gevaar.

Soms omzeilt Van Wessel zulke clichés en legt hij uit wat hij dacht toen hij te
midden van de slachtoffers stond van een bomaanslag in Irak. Uit het boek: 'Ik
moest bijna kiezen tussen een leven en een foto. Maar de doden waren morsdood en
de lichtgewonden werden snel weggetrokken. Het is een van mijn grootste angsten,
dat ik echt een keer voor die keus sta. Wat ben ik dan? Een hulpverlener of een
fotograaf? Eigenlijk hoop ik dat ik dan de camera over mijn schouder gooi en ga
helpen. Maar dat kan ik mezelf niet garanderen. (...) Voor mij is de balans er
als de foto's gepubliceerd zijn. Ik neem een stukje van hun leven en geef dat
door, als een soort glijbaan. (...) Mijn gevoel leg ik vast in m'n foto's en als
jij het gezien hebt, wordt de emotie voor mij minder. (...) Alles wat ik
gevoeld, geroken, gehoord en gezien heb moet op die platte foto. Alles gaat
voorbij, dit moment is voorbijgegaan, maar omdat ik het gefotografeerd heb, is
het ook voor eeuwig. Dat is de verdieping die ik zoek. Dat is mijn jacht.'

Zulke uitspraken verklaren niet waarom hij bereid is het risico te lopen zijn
leven te verliezen voor zijn werk. We hoeven dat ook niet per se te weten. We
lezen dat hij met zijn werk haakt naar de eeuwigheid - een uitspraak die altijd
het risico van grootspraak in zich draagt - de eeuwigheid is immers groot en
lang. Het zij hem vergeven: Van Wessel maakt foto's die beklijven, hoe
deprimerend, ja verstoken van hoop ze ook zijn.

Extra: Ruiter

The Edge of Civilization van Eddy van Wessel kost 44,50 euro (inclusief
verzendkosten) en is te bestellen op edgeofcivilization.com. Op verzoek signeert
de fotograaf het boek.

Op het omslag staat een foto afgedrukt van een Tsjetsjeense ruiter die
controleposten vermijdt op de wegen bij de grens tussen Georgië en Tsjetsjenië.
Van Wessel maakte de foto in november 2002 in de Georgische Pankisi-vallei.

LOAD-DATE: 2 January 2014

LANGUAGE: DUTCH; NEDERLANDS

GRAPHIC: De eerste dag dat de Iraakse stad Tikrit in Amerikaanse handen is.
Tijdens arrestaties wordt het vuur geopend op Amerikaanse militairen vanuit
omliggende gebouwen. April, 2003.
Eddy van Wessel
The Edge of Civilization
Protest van inwoners tegen beschietingen. Grozny, 1995.
Eddy van Wessel
Zwaargewonde in noodhospitaal. Aleppo, Syrië, 2012.
Eddy van Wessel
Man in portiek. Grozny, Tsjetsjenië, 2003.
Eddy van Wessel

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved

                              180 of 180 DOCUMENTS



                                 de Volkskrant

                            2 januari 2014 donderdag

Auto zoekt massa

BYLINE: ERIK WIE

SECTION: V Opening

LENGTH: 1423 woorden


Bespreking: Opel Insignia Country Tourer en Peugeot 308


Ooit stond Opel voor lekker degelijk, 36 jaar lang was de fabrikant marktleider
in Nederland. Maar het merk is zijn aantrekkingskracht op de massa kwijtgeraakt.
Nu slaat Opel terug. Best wel.

Henk Vessies, al dertig jaar Opelverkoper, weet het nog goed. Het was in 1991
dringen bij de introductie van de nieuwe Opel Astra. 'Het stond zwart van de
mensen die zaterdag. Iedereen wilde zien hoe de Astra eruitzag. Omdat er nog
geen internet was, zagen ze hem daar voor het eerst. Eindeloos veel koffie
moesten ze drinken voor we ze te woord konden staan. Ze namen de Astra zo mee.'



Hoe anders is de sfeer in een Opelshowroom nu. De bestverkochte Opelmodellen, de
Astra en de Corsa, staan op plaats 28 en 27 in de verkooplijsten. De laatste
maanden was er nog wat reuring door de kopers die nog snel een belastingvoordeel
wilden halen met de elektrische Ampera, maar het marktaandeel van Opel is
geslonken naar 5,5 procent en dat is niet veel.

Dat terwijl Opel 36 jaar lang dé auto voor de Nederlander was. 36 jaar lang was
het merk hier marktleider, met een aandeel 18 procent in de hoogtijdagen. Wat is
er toch met het merk gebeurd?

Achteraf gezien diende zich precies rond de introductie van de Astra, begin
jaren negentig, de neergang aan. Voor die tijd was de Opel Kadett uitgegroeid
tot de populairste auto die ooit in Nederland te koop is geweest - een
oerpraktische auto met lage onderhoudskosten en een hoge inruilwaarde. De Kadett
was voor de gewone man, Jan Modaal, of zijn Duitse broer, Otto
Normalverbraucher. Maar ergens begin jaren negentig begon de tijdgeest zo te
veranderen dat 'degelijke normaalheid' haar aantrekkingskracht op de massa begon
te verliezen. Het ik-tijdperk was helemaal ingedaald, we wilden hyperindividueel
zijn en we raakten vatbaarder voor een imago van originaliteit en luxe.
Voorzichtig leek Opel dat aan te voelen - niet voor niets werd de middenklasser
van Opel van het wat suf en tuttig klinkende Kadett in het wat sneller klinkende
Astra omgedoopt.

Die naamsverandering zou niet genoeg blijken - een Opel bleef een auto die je
vooral met je verstand koopt. Dat werkte steeds slechter, zeker toen in
Nederland de ik-tijdgeest op de automarkt nog verder werd aangejaagd doordat de
automarkt meer en meer een leasemarkt werd. Koop je een auto met je eigen
portemonnee, dan kies je voor die typische oude Opelwaarden: degelijk en laag in
de kosten. Koop je een auto op kosten van de zaak (al is dat maar voor je
gevoel), dan ben je ineens bereid veel meer geld uit te geven aan een BMW, een
Audi, een Volvo of al die andere duurdere merken die je een gevoel van luxe en
individualiteit weten te bezorgen.

Zoals Opelveteraan Vessies het formuleert: 'Als ik een Opel Insignia in een
Audishowroom zet met een Audibadge erop, verkoop ik er tien keer zo veel. De
Insignia is concurrerend of zelfs beter. De motoren zijn sterk en economisch,
maar Opel mist het juiste imago.' Wil je je profileren als iemand die de
vooruitstrevendste techniek kan betalen, dan koop je een Audi; wil je als
levensgenieter overkomen, dan koop je een Peugeot 508; wil je een modern en
verantwoord Noords designstatement maken, dan koop je een hippe Volvo V60. Maar
sta je voor een Insignia, die zich in dezelfde auto-van-de-zaakklasse beweegt,
dan zie je iets wat een beetje Duits aandoet en best mooi is en wel waar voor
zijn geld biedt - maar dat is het dan ook. De keuze tussen een duidelijk imago
en iets dat 'best-wel' is, is snel gemaakt.

Het slechte imago van Opel is een al jaren niet te overwinnen blokkade voor de
managers in Rüsselsheim, het Duitse hoofdkwartier van Opel. Daar landen de
laatste jaren steeds nieuwe topmensen, aangestuurd vanuit General Motors in
Detroit, met de opdracht de verkoopproblemen bij Opel op te lossen.

General Motors is al dik tachtig jaar Opels hoeder en sloper tegelijk - ze
stopten steeds weer miljoenen in het merk, maar het ontbrak aan een standvastige
visie. Een imago opbouwen is een traag, subtiel en consequent proces, maar GM's
visie veranderde steeds. Nu weer: nu gaat écht alles anders worden, zingen ze in
Rüsselsheim in koor.

De nieuwste topman, de in 2013 aangetreden Karl-Thomas Neumann, wil Opel meer
een premiummerk maken - duurder en exclusiever, net als Audi of BMW. Daarom
kondigde hij 23 nieuwe modellen en 13 nieuwe motoren aan in de komende zes jaar.
Allemaal moeten ze even goed zijn als de premiummerken.

'We are in the attack mode' riep hij bij de introductie van de Insignia Country
Tourer. 'Premium is kwaliteit en attitude', aldus Richard Shaw, hoofdontwerper.
'Het is belangrijk dat we nu vasthouden aan ons design. Het team is geweldig en
de richting die we nemen met het merk is duidelijk.' Op de vraag of Opel niet
iets te enthousiast overdesigned is, vergeleken met het understated hoekige
design van Volkswagen en het klassieke design van Audi, zegt Shaw: 'Wees
geduldig, we zijn dit proces net begonnen'.

De successen van het nieuwbakken premiumdenken bij Opel liggen nog niet voor het
oprapen. De Opel Adam, die is bedoeld als concurrent van de Mini (een relatief
dure kleine auto), bleek vooralsnog te duur en te obligaat hip: jongeren trappen
er niet in, ouderen vinden hem te geforceerd. Was het niet een beter idee
geweest een goedkope kleine auto onder de 10 mille te brengen? De merkmanager
benadrukt de enorme kwaliteitsslag die Opel de laatste jaren heeft gemaakt. 'Dat
is de basis waarop Opel zich opnieuw kan uitvinden. We brengen de komende jaren
veel nieuwe modellen en motoren op de markt. Allemaal zullen ze minstens even
goed zijn als de concurrentie, maar scherper geprijsd. We beseffen dat het nú
moet lukken. Daarom is het nu ook zo spannend om bij Opel te werken.'

Je kunt je afvragen of Opel met het inzetten op duurder en exclusiever niet
opnieuw de boot mist. Een paar economische crises verder en de eenvoud wordt
ineens ook weer gevierd. Kijk naar de successen van merken als Kia, Hyundai en
Skoda. Of daaronder, als Dacia. Die merken bieden relatief veel no-nonsense voor
weinig geld. Laat dat nou net de waarde zijn die Opel jaren als een jas heeft
gepast - het zou eenvoudiger zijn geweest daar weer op terug te grijpen.

Insignia Country Tourer

De Insignia Country Tourer is het nieuwe vlaggeschip van Opel. Het is een
crossover, een auto die twee logische modellijnen, de stationwagen en de
vierwielaangedreven SUV, kruist tot een praktisch onbegrijpelijk product. Toch
zijn ze hét succes van het moment in automodellenland.

De Insignia Country Tourer is de 2 centimeter opgehoogde versie van de gewone
stationuitvoering, voorzien van dikke zwarte plastic spatborden en een stalen
beschermingsplaat onder de motor. De Country Tourer is voorzien van een volledig
elektronisch aangestuurde permanente vierwielaandrijving.

Opel pakt het terreingedeelte dus serieus aan. Alle wielen worden apart
aangestuurd door computers. De Insignia Country Tourer is leverbaar in twee
diesels, beide met biturbo, en een 2.0 liter Ecotec benzinemotor met turbo en
directe injectie. Met die laatste reden we door het landschap van Dalmatië
rondom Split.

De Country Tourer voelt aan als een grote en degelijke auto, een beetje zwaar en
stug zelfs. 400Nm koppel en 250 pk zouden ruim voldoende moeten zijn om snel te
manoeuvreren. Maar de motor in combinatie met de zesversnellingenhandbak lijkt
niet echt enthousiast te worden als je een lokale Zastava Yugo wil passeren.

Hij is heel compleet uitgerust met bijvoorbeeld een 8 inch touchscreen
kleurendisplay met te veel mogelijkheden om in een test van 24 uur onder de knie
te krijgen. Hij heeft een camera die je helpt met achteruitrijden en 'adaptieve
lampen' (ze kijken 'om de hoek'). Hij parkeert zichzelf in en het geijkte
interieurmateriaal voor deze klasse, pianolak en nappaleer, zit er ook
ruimschoots in. Je mist helemaal niets in deze auto, behalve iets dat 'anders
dan anders' is. Daarvoor moeten we naar buiten. Als de gigantische achterklep
open is, zie je het extra setje achterlichten dat je gebruikt als je met de klep
open rijdt. Slim.

Het basismodel mag dan al vijf jaar oud zijn, alle Insignia's zien er nog steeds
elegant en eigentijds uit.

46 duizend euro is veel geld voor een Opel waarvan je de bijzondere techniek
alleen gedurende de skivakantie gebruikt, maar het is nog altijd bijna 5.000
euro minder dan directe concurrenten als de Audi A4 allroad Quattro en de Passat
Alltrack. Een slimme keuze, dus.

'Als ik een Opel Insignia in een Audishowroom zet met een Audibadge erop,
verkoop ik er tien keer zo veel'

LOAD-DATE: 1 January 2014

LANGUAGE: DUTCH; NEDERLANDS

GRAPHIC: Opel Insignia Country Tourer
Reclame voor Opel Kadett uit de jaren zestig. De slogan Das Auto wordt nu door
Volkswagen gebruikt.
Opel Insignia Country Tourer

PUBLICATION-TYPE: Krant

JOURNAL-CODE: de Volkskrant


                    Copyright 2014 De Persgroep Nederland BV
                              All Rights Reserved
