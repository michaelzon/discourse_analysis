
                               1 of 152 DOCUMENTS



                                NRC Handelsblad

                            22 december 2009 dinsdag

Christen niet alleen schuldig;
Antisemitisme door christenen ontstond pas bij slecht economisch tij

BYLINE: Herman Amelink

SECTION: WETENSCHAP; Blz. 8

LENGTH: 919 woorden

SAMENVATTING

Na de oorlog gaven christelijke theologen christenen de schuld voor
Jodenvervolging door de eeuwen heen. Maar dat idee is eenzijdig, betoogt
historicus Dik van Arkel.

VOLLEDIGE TEKST:

Na de Tweede Wereldoorlog deden zowel  katholieke als protestantse theologen
schuldbelijdenis voor de Jodenvervolging. Ze achtten het christendom voor deze
massamoord verantwoordelijk.  ,,Die visie is te eenzijdig", zegt Dik van Arkel
(85),  oud-hoogleraar sociale geschiedenis aan de Universiteit van Leiden. ,,De
theologen trokken dat boetekleed wel gretig aan, maar het ligt allemaal veel
ingewikkelder. Antisemitisme heeft niet alleen te maken met de ambivalente
relatie tussen Jodendom en christendom, maar evenzeer met sociaal-economische
omstandigheden."

Gisteren verscheen Van Arkels boek The Drawing of the Mark of Cain, een
sociaal-historische analyse van de groei van anti-Joodse stereotypen. Daarin is
een groot deel van het  antisemitisme-onderzoek dat hij decennia lang verrichtte
samengebracht. Het boek werd in het Joods Historisch Museum in ontvangst genomen
door burgemeester Cohen van Amsterdam.

In zijn met boeken, kranten en tijdschriften gestoffeerde woning op het terrein
van Kasteel Warmelo - waar ooit de moeder van prins Bernhard woonde - vertelt
Van Arkel hoe hij na de Tweede Wereldoorlog aan zijn studie begon uit
verbijstering over de moord op zes miljoen Joden door de nazi's. Hoe kon het zo
ver komen? Wat was de voorgeschiedenis van het nationaal-socialisme?

Als student verrichtte Van Arkel in 1950 een half jaar bronnenonderzoek aan de
universiteit van  Göttingen. ,,Ik verbleef er in een studentenhuis van een door
de Gestapo vervolgde Noorse predikant, die daar Duitse en buitenlandse studenten
bij elkaar bracht." Hier legde Van Arkel de basis voor zijn doctoraalscriptie.
Met een beurs van de Rockefeller Foundation deed hij vervolgens enkele jaren
onderzoek naar de oorsprong van het antisemitisme bij archieven in onder meer
Wenen, Londen en Parijs. Zijn proefschrift betrof het antisemitisme in
Oostenrijk. Het onderwerp heeft hem daarna nooit meer losgelaten. Vooral de
vraag waarom sommige landen wel een antisemitische traditie hebben en andere
landen niet, intrigeerde hem.

Van Arkel:  ,,De vernietiging van de Joden door de nazi's is - ook door de
nazi's zelf - vaak gekoppeld aan het lutheranisme. Luther wordt dan
afgeschilderd als een Jodenhater. Zijn opvattingen zouden  geleid hebben tot de
Holocaust. Maar ook Scandinavië was Luthers. Daar hebben zich wel eens
antisemitische incidenten voorgedaan, maar zijn nooit aanzetten geweest tot
massamoord op Joden.  Het moet dus complexer zijn. Als het christendom inderdaad
de belangrijkste aanzet tot Jodenvervolging zou hebben gegeven, dan zouden zeker
de Joden in Rome zwaar moeten zijn vervolgd. Maar juist daar genoten ze door de
eeuwen heen meer bescherming dan elders, mede dankzij de opstelling van talrijke
pausen."

In zijn boek schetst Van Arkel hoe het uit elkaar groeien van Joden en
christendom iets dubbels had. Enerzijds zagen christenen de Joden als een volk
dat Gods opdracht had misverstaan door de verwerping van Jezus  als Messias. Aan
de andere kant was er ook het besef dat de Joden toch Gods uitverkoren volk
bleven.  Secessie-frictie noemt Van Arkel dat. Joden en christenen stonden
tegenover elkaar, maar hadden dezelfde wortels.

Dat dubbele zie je ook bij Luther, aldus Van Arkel.  Hij bracht een zuivering in
de kerk en hoopte dat dit de bekering van de Joden dichterbij zou brengen. Hij
schreef aanvankelijk het filosemitische geschrift Dass Christus ein geborner
Jude sei. Toen hij later teleurgesteld raakte over het uitblijven van die
bekering verscheen  het antisemitische Von der Juden und ihren Lügen.

Tot en met de negende eeuw leefden de Joden in relatieve rust te midden van
christenen in Europa, constateert Van Arkel.  De kerk had bedenkingen bij de
Joodse religie, maar de man in de straat had betrekkelijk weinig moeite met zijn
Joodse buurman, met zijn rituelen en gewoontes.

In de tiende eeuw begon de sociaal-economische positie van de Joden te
veranderen. Ze raakten hun grondbezit kwijt en konden veel ambachten niet
bekleden, omdat ze geen lid van de opkomende gilden konden of wilden worden. Zo
kwamen ze aanvankelijk in de handel en vervolgens in de financiering van
allerlei activiteiten terecht. Vorsten hadden geld nodig, onder meer omdat ze
zich moesten verdedigen tegen de oprukkende islam. Ze financierden dit via
Joodse bankiers, die niet gebonden waren aan het kerkelijke renteverbod. Veel
Joden wisten zich prominente posten te verwerven aan diverse hoven in Europa.
Dat betekende zware lasten voor het gewone volk, dat niet de vorsten maar de
Joden erop aankeek. Joden werden met onderdrukking geassocieerd. Ze zouden uit
zijn op wereldheerschappij.

De stereotypen van Joden stapelden zich op. In de negentiende eeuw kwam daar het
element van racisme bij. Antisemitisme is een specifieke vorm van racisme, aldus
Van Arkel. Hij trekt  een vergelijking met de positie van de zwarten onder het
Apartheidsbewind en in het zuiden van de Verenigde Staten. ,,Zwarten werden
gezien als lui, dom, goedlachs en muzikaal. Als je ze te veel vrijheid gaf, dan
kon het gevaarlijk worden.  Af en toe moest je hun je vuist laten zien.

,,Maar de zwarten waren tegelijk arbeidskrachten, die je niet moest vernietigen.
Bij Joden was dat heel anders. Joden werkten zelden in iemands dienst. Haat
tegen Joden kon daardoor ontaarden in massaal geweld, want dat had economisch
geen negatieve gevolgen."

LOAD-DATE: December 22, 2009

LANGUAGE: DUTCH; NEDERLANDS

GRAPHIC: Dik van Arkel.
Foto Maarten van Haaff
Anti-Joodse prent uit 1492 van Joden die de hostie doorsteken.

PUBLICATION-TYPE: Krant

JOURNAL-CODE: NRC Handelsblad


                         Copyright 2009 NRC Media B.V.
                              All Rights Reserved

                               2 of 152 DOCUMENTS



                                NRC Handelsblad

                            21 december 2009 maandag

Brieven

SECTION: OPINIE; Blz. 6

LENGTH: 1044 woorden

Helaas ministers, er was  zat bekend over Q-koorts

De ministers van Landbouw en Volksgezondheid verkondigen dat ze door gebrek aan
kennis de Q-koorts niet eerder konden aanpakken. Maar Q-koorts komt al
tientallen jaren voor. Vooral in Beieren en Baden-Württemberg vormt het een
probleem. Duitse mens- en diergezondheidsinstituten beschikken dan ook al jaren
over draaiboeken hoe met Q-koortsuitbraken om te gaan. Een voorbeeld van de
'deutsche Gründlichkeit'-aanpak was te zien in Herpen, bij Soest/Dortmund. Daar
vond in 2003, vier jaar vóór de eerste Nederlandse uitbraak in het Brabantse
Herpen, een uitbraak van Q-koorts plaats. Binnen enkele weken werden daar 240
ziektemeldingen geregistreerd. De Duitse overheid wist snel de bron te
achterhalen: een besmette ooi van proefboerderij Haus Düsse, die had gelammerd
op een boerenmarkt. Alle schapen op het bedrijf werden direct getest en besmette
dieren werden afgevoerd. Bovendien werden alle bedrijfscontacten nagelopen. Door
deze aanpak bleef de uitbraak beperkt tot een incidenteel geval op slechts één
bedrijf.

Waarom heeft de Nederlandse overheid, na de eerste signalen  van Q-koorts in
Oost-Brabant, niet direct de alarmbellen laten rinkelen? Draaiboeken en verdere
informatie staan op internet, het is in Brussel besproken en er zijn tal van
publicaties in vaktijdschriften aan gewijd. Het gevolg van deze lakse houding
zijn elf doden en tienduizenden afgemaakte geiten, veel boerenbedrijven zullen
failliet gaan. Ministers zijn opgestapt voor mindere fouten.

Guus Queisen

Landbouwjournalist, Sittard

Boekenmarkt op het Spui kost de gemeente niets

De lezers van NRC Handelsblad zullen wel geschrokken zijn. In de rubriek
ik@nrc.nl van 17 december konden ze lezen dat er zich naast de Noord-Zuidlijn
nog een geldverslindende beerput in de hoofdstad bevindt: de boekenmarkt op het
Spui. Een collega-handelaar van de Noordermarkt wist te melden dat deze
boekenmarkt onder toezicht van de gemeente staat en enorm veel subsidie opslokt,
net als de Noord-Zuidlijn.

We kunnen u echter geruststellen. De boekenmarkt op het Spui is een markt als
alle andere markten in Amsterdam, met als enige verschil dat er uitsluitend
tweedehands- en antiquarische boeken worden verhandeld. Iets wat door vele
liefhebbers en toeristen zeer op prijs wordt gesteld. Wij krijgen geen subsidie
van welke overheid dan ook en kosten de gemeente niets.

Max van Til

Voorzitter van de vereniging boekenmarkt op het Spui

Opportunist Bernhard wilde niet naar Indonesië

Het kost moeite, maar Fasseur heeft gelijk:  'Bernhard wilde helemaal niet naar
Indonesië' (Opiniepagina, 17 december).  Er ligt dus niets in het Koninklijk
Huisarchief inzake zijn betrokkenheid bij Westerlings couppoging van januari
1950, zoals Kelder en Veenendaal veronderstellen. Bernhard zou als opportunist
en netwerker pur sang  namelijk stapelgek zijn geweest een staatsgreep in
Indonesië te ondernemen. Het is bekend dat hij zeer goede contacten had met het
Witte Huis en de CIA. Net zo bekend is het dat de VS vanaf 1945 voorstander
waren van een onafhankelijk Indonesië. Ongetwijfeld uit eigenbelang - militair,
economisch, politiek -  maar dat was tevens Bérnhards belang (zie zijn inzet
voor onder meer NAVO, Marshallhulp, Bilderberg, Lockheed). Hij stemde dan ook
van harte in toen Juliana in 1949 de soevereiniteitsoverdracht ondertekende
onder het toeziend oog van zowat de hele wereld. Dus wat zou hij dan in
vredesnaam enkele maanden later op Java hebben gemoeten als die coup daar was
geslaagd? Onderkoning worden, zoals Kelder en Veenendaal beweren? Van wat? Van
een land dat net door toedoen van de Verenigde Naties en vooral van Amerika
onafhankelijk was geworden? Bekrachtigd door zijn eigen vrouw?

Het is een oud, onzinnig verhaal,  gebaseerd op Bernhards vriendschap met zijn
voormalige adjudant Raymond Westerling, en op Bernhards contacten met het
bedrijfsleven. Maar dat bedrijfsleven besefte, net zo opportunistisch als
Bernhard, dat er allang een nieuwe wind woei, te weten uit Amerika. Daarom óók
had Bernhard later, begin jaren zestig, in het geheim contact met John en Robert
Kennedy over de overdracht van Nieuw Guinea aan Jakarta.

Tomas Ross

Den Haag

De weggeërodeerde publieke moraal

J. van Slooten mist in zijn artikel op de Opiniepagina van 16 december de kern.
Voor de PvdA is niet taboe dat men rijk is, maar gaat het om de vraag hoe men
aan die rijkdom gekomen is. Als een zelfstandig ondernemer op de vrije markt
miljoenen verdient, is er met hem niet bij voorbaat iets moreel mis; hier ligt
hooguit een taak voor de Belastingdienst. Dat is anders bij de overheid en de
semi-overheid, waar van een markt geen sprake is, maar waar de inkomsten van de
desbetreffende instituties nagenoeg gegarandeerd zijn, omdat zij hoofdzakelijk
uit belastingen en verplichte afdrachten betaald worden, dus door de gewone
burgers, die geen keus hebben. Er is geen fatsoenlijke reden waarom een manager
van een universiteit, ziekenhuis, woningcorporatie of soortgelijke instelling
met een ideëel doel een veelvoud van de premier zou moeten verdienen. Het lijkt
mij bovendien dat  op menswaardige wijze leven  met een gegarandeerd jaarinkomen
van anderhalve ton ook heel haalbaar is. Wie dat godsonmogelijk acht, heeft
inderdaad bij de PvdA weinig te zoeken, zolang de meeste Nederlanders het nog
met aanmerkelijk minder moeten doen. Voor sociaal-democraten is het terecht
onverteerbaar dat zo'n monstersalaris vervolgens door laagbetaalde patiënten en
huurders moet worden opgebracht. Dat dat besef niet meer alom aanwezig is,
illustreert hoezeer de publieke moraal door het virulente marktfundamentalisme
van de afgelopen twee decennia is weggeërodeerd.

Thomas von der Dunk

Amsterdam

Vogelbescherming

In het hoofdredactioneel commentaar van 16 december  wordt Vogelbescherming
Nederland  bij de dierenwelzijnsorganisaties ingedeeld. Vogelbescherming is
echter een natuurbeschermingsorganisatie met een focus op vogels. Wij komen
vooral op voor de bescherming van leefgebieden van wilde vogels in Nederland en
daarbuiten. Juist onze inzet voor belangrijke vogel- en natuurgebieden, zoals
dit jaar voor herstel van de Westerschelde, draagt bij aan de ledenwinst die wij
dit en de jaren daarvoor hebben geboekt.

Kees de Pater

Hoofd communicatie Vogelbescherming Nederland

LOAD-DATE: December 21, 2009

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2009 NRC Media B.V.
                              All Rights Reserved

                               3 of 152 DOCUMENTS



                                NRC Handelsblad

                            18 december 2009 vrijdag

Eer de fiets;
hofland

BYLINE: h.j.a. hofland

SECTION: CULTUREEL SUPPLEMENT

LENGTH: 569 woorden


Twee weken geleden heb ik hier voorgesteld dat als eerbetoon aan de Nederlandse
mobiliteit op het Museumplein in Amsterdam een monument voor de fiets zal worden
opgericht; een geweldige hoeveelheid afgedankte fietsen, kunstzinnig opgestapeld
tot een toren van minstens een meter of twintig. Daarop heb ik veel e-mails
gekregen (een stuk of tien) en een paar brieven. Daaruit blijkt dat ik niet de
eerste ben die op dit idee is gekomen. Op de Dam, aan de kant van het Monument
heeft een buitenlandse kunstenaar eens een paar stapeltjes fietsen neergezet. Op
de foto ziet het er wat amateuristisch uit, en bovendien had deze vreemdeling de
verkeerde plaats gekozen. Op de Dam is plaats voor één blijvend monument. Verder
heb je er de levende standbeelden die iedere dag vanzelf weer weggaan en de
gemeentereiniging ruimt de rest op.

Dan staat, of stond bij het station van Amersfoort een betrekkelijk hoog
monument, een meter of vijf, van conisch op elkaar gestapelde fietsen. Ik vind
het nog te ordelijk, te regelmatig. Het wezen van de fiets zoals die in
Nederland wordt gebruikt, is anarchistisch, wars van orde. Hier is de fiets het
allerslordigst behandelde middel tot uitdrukking van de allerindividueelste
motoriek. Dit geheel zou dan op de allerpregnantste manier tot monumentale
zichtbaarheid moeten worden gebracht. In Hengelo staat een constructie die beter
aan deze verwachtingen beantwoordt, maar hier heeft de kunstenaar het te
bescheiden aangepakt.

Mijn ideaal van het fietsmonument wordt het dichtst benaderd in de beschrijving
die de in Frankrijk wonende Nederlandse kunstenaar Frans van Lier van zo'n
sculptuur heeft gegeven. Hij had ergens in Normandië een expositie van door hem
in Amsterdam gemaakte foto's van decollages, kunstwerken die per ongeluk op
muren, gemeentelijke elektriciteitskastjes en dergelijke openbare vlakken
ontstaan. Er worden affiches opgeplakt, weer afgescheurd, er wordt overheen
geplakt, enz. Het resultaat is een grillig, door de samenleving per ongeluk
gemaakt kunstwerk. 'Les visages déchirées d'Amsterdam' heette deze expositie. De
Franse galeriehouder vond de zaal nog wat leeg, vroeg of er misschien iets in
drie dimensies bij kon, ,,iets met fietsen bijvoorbeeld".

Van Lier vroeg de inventieve, kosmopolitische, aan oudroest verslaafde Theo
Niermeijer (1940-2005) of hij iets kon verzinnen. Zeker. Ze gingen in beraad.
Het resultaat was dat ze een uit de gracht opgedregde fiets en een sculptuur van
aan elkaar gelaste onderdelen van fietsen - sturen, trappers, kettingen,
bagagedragers, spatborden - hebben neergezet. Alles uit ,,de onderwereld van de
luxemaatschappij" zoals Van Lier het uitdrukt. ,,Amsterdamser kon ik het voor de
Fransen niet maken."

Zo hoor je het eens van iemand anders. Door deze voorbeelden voel ik me
aangemoedigd in mijn kleine campagne tot oprichting van een Nationaal
Fietsmonument. Overal ter wereld zie je monumenten, voorstellingen in drie
dimensies, uit het leven gegrepen. Op de snelweg van het vliegveld naar het
centrum van Moskou staat een paar gigantische Spaanse ruiters die aangeven dat
de Duitsers niet verder dan daar zijn gekomen. In het Garment District in
Manhattan zit een bronzen man achter een naaimachine; in de buurt van Wall
Street een beursman met een laptop op zijn knieën. Waarom in Nederland dan niet
een groot fietsmonument, ter ere van de gewone man, de geest van de natie, de
democratie. De koningin fietst ook.

LOAD-DATE: December 18, 2009

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2009 NRC Media B.V.
                              All Rights Reserved

                               4 of 152 DOCUMENTS



                                NRC Handelsblad

                            18 december 2009 vrijdag

Glossy feestbeest;
Regisseur Sarah Moeremans  maakt nu toneel voor tieners

BYLINE: Herien Wensink

SECTION: CULTUREEL SUPPLEMENT; Blz. 15

LENGTH: 1122 woorden

SAMENVATTING

In 'Extreem' van de Vlaamse regisseur Moeremans veranderen vrouwen van
feestbeest in wraakgodin in wrak. 'Meneer, ge moet kletsen op uw boem krijgen!'


VOLLEDIGE TEKST:

'SBS6 is mijn grootste inspiratiebron." Regisseur Sarah Moeremans (Bonheiden,
België, 1979) zegt het gekscherend, maar meent het serieus. ,,Wat ik bedoel is
dit: op dat soort zenders zijn de uitwassen van onze tijdgeest het slechtst
gecamoufleerd."

Maandag gaat in de regie van Moeremans Extreem in première, een productie van
REP (Rick Engelkes Producties) en MTV, naar William Mastrosimone's Extremities
(1982).  Naast acteur Loek Peters vertolken televisiebekendheden Birgit
Schuurman, Jennifer Hoffman en Eva Duijvestein de hoofdrollen. Het is een
commerciële productie, bedoeld voor een groot publiek van tieners. En dat
terwijl Moeremans, die in 2005 de Ton Lutzprijs won voor haar
afstudeervoorstelling Roostattoo, zich sindsdien juist bekwaamde in
voorstellingen voor kleine productiehuizen, en in het experiment: ze maakt
extravert teksttheater, waarin beeld, speelstijl en muzikaliteit een energiek
geheel vormen. ,,Ik moest wel even goed nadenken toen ik gevraagd werd. Maar de
grote zaal en het grotere publieksbereik gaven de doorslag. Ik ben verliefd op
het theater, en ik wil andere mensen dat ook laten worden."

Een deel van de cast en de keuze van het stuk stonden van tevoren vast.
Extremities gaat over drie vrouwen die een huis delen, en die in een
beangstigende, confronterende situatie belanden: een van hen, Marjorie, wordt
door een insluiper bijkans verkracht. Ze weet hem te overmeesteren en takelt hem
vervolgens in haar woede flink toe. Ze bindt hem vast aan een stoel, niet van
plan hem nog vrij te laten.  Dan komen een voor een de andere vrouwen thuis.

Ik had wel het een en ander op het stuk aan te merken", formuleert Moeremans
voorzichtig in haar fluwelen Vlaamse accent. ,,Die dader-slachtoffer omkering
vind ik bijvoorbeeld gedateerd. Daarbij was de manfiguur  te eenduidig, waardoor
het  'een verhaaltje over een verkrachter' werd. En het origineel is gespeend
van humor. Dat kan niet, dan wordt het een draak.

,,Maar ik hoef die zwaktes er niet in te regisseren. Een stuk is dode letter op
papier, dat is nog geen theater. Ik wilde er een voorstelling van maken waar ik
ook zelf naar zou kunnen gaan kijken. Dat is gelukt."

Tijdens haar voorbereiding las Moeremans een boek van de Britse cultuurfilosoof
Theodore Dalrymple over het claimen van het slachtofferschap en een citaat in
een krant over Karst T. Ze leest het voor vanaf haar iBook: 'Deze desperado is
bijna altijd een man, een stille, teruggetrokken levende man, die in afzondering
zijn rancune voedt, totdat hij een gewelddadig monster is geworden dat wraak
neemt op de wereld die hem vergeten is.' ,,Volgens mij zijn de manfiguur uit
Extreem en zo'n Karst T. hetzelfde. Ze vinden dat ze ergens recht op hebben, of
dat nu aandacht is, of een vrouw, en als ze het niet krijgen, dan komen ze het
halen.

,,De man in dit stuk belijdt een soort communisme voor dummies, tot in het
extreme doorgevoerd: de gewone man heeft overal recht op, dus heb ík overal
recht op. Die houding combineerde ik met  het RTL-programma Take me out.
Gruwelijk is dat. Er komt een man binnen die een leuke vriendin zoekt, en daar
staan dertig madammen voor hem, die hem met één druk op de knop mogen afwijzen.
Dat doen ze meteen na binnenkomst, bam, bam, bam. Als je niet zo zeker bent van
jezelf, niet zo sterk in je schoenen staat - wat doet zoiets dan met je? Dat
gevoel van afwijzing, van slachtofferschap, en de woede daarover, zit heel erg
in de manfiguur in mijn stuk."

Om de verkrachter meer diepte te geven, kreeg hij meer tekst. Moeremans schreef
een nieuwe, gevaarlijk verleidelijke monoloog, waarin de man letterlijk spuugt
op de arrogantie van de vrouwen - hij voelt zich vernederd omdat zij hem
dagelijks negeren. Mede dankzij het knappe acteerwerk van Loek Peters ga je
bijna in zijn slachtofferschap geloven. ,,Ik wilde dat je ergens met hem mee kan
voelen. Zo van: 'Meneer, gij hebt hulp nodig! Maar dit is niet de weg; ge moet
kletsen op uw boem krijgen!'"

Ook in de vrouwenrollen zit een zekere dubbelheid, een omkeerpunt. Eerst en
vooral in de rol van Marjorie, gespeeld door Birgit Schuurman. Van  naïef en
zorgeloos transformeert zij tot wraakgodin en vervolgens tot wrak. Voortaan zal
ze vermoedelijk  vóór alles argwanend zijn. ,,Gisteren stond ze nog op een
feestje in haar blote tieten op tafel te dansen, vanaf vandaag durft ze nooit
meer een rokje aan." Moeremans is blij met Schuurman in die rol. ,,Ik vind
Birgit een zorgeloze vrouw, precies zoals ik wilde dat Marjorie zou zijn.
Birgit is 32 maar kan eruit zien als 15. En dan is de vraag: wat gebeurt er met
meisjes van 15 als ze doodsangsten uitstaan?"

Terry (Eva Duijvestein) maakt eveneens een extreme omslag. ,,Zij gaat van bang
muisje naar minnares. Ze heeft een andere agenda dan de rest. In het origineel
is dit personage  veel platter; Eva heeft haar heel gelaagd gemaakt. Zij heeft
het drama aan haar kont hangen."

Moeremans staat bekend als acteursregisseur, met veel aandacht voor
speltechniek. Hoe was het om te werken met Schuurman, een ongeschoold actrice?
,,Voor haar was het soms wennen. Ik heb haar gevraagd abstracter,
absurdistischer te spelen. Dat was ze niet gewend.  Als ze op zeker moment  boos
rondloopt in haar regenjasje met te grote handschoenen aan, dan is ze een soort
Purno (het VPRO-tekenfilmfiguurtje in het paarse schaatspakje, red.). ,,Maar dat
is niet realistisch!" zei zij vaak. ,,Maar theater is ook niet realistisch, zei
ik dan."

Voor televisiester Jennifer Hoffman is het de eerste keer op het toneel. Haar
Patricia zorgt in het stuk voor de komische noot. Moeremans: ,,Voor Jennifer was
de lange concentratieboog wennen. Maar zij bleek van zichzelf wel een groot
komisch talent. Het was alsof je iemand wilt leren fietsen, maar hij kan het
al."

Moeremans was nieuwsgierig naar de haar aangewezen actrices, alle drie min of
meer 'Bekende Nederlander'. ,,Ik wist niets van hen, behalve wat ik in 'de
bladen' las." In haar stuk speelt de regisseur ook met hun media-identiteit: de
drie vrouwen zijn leeghoofdige feestbeesten die dagelijks hun Vespa in P.C.
Hooftstraat parkeren. Hun kleding, hun huis, hun leven; alles is gestyled.

,,Dat 'glossy' beeld heeft dit publiek vermoedelijk van hen. En ze denken
waarschijnlijk dat dat een aantrekkelijk leven is. Daar wil ik met dit stuk
kanttekeningen bij plaatsen. Deze vrouwen leven onbewust, denken niet na over
hun handelen, hebben nauwelijks moreel besef. Alles moet altijd leuk zijn, het
mag nooit diepte krijgen of moeite kosten. Hun leventje is oppervlakkig,
overzichtelijk. En dan komt  opeens de rauwe werkelijkheid binnen."

LOAD-DATE: December 18, 2009

LANGUAGE: DUTCH; NEDERLANDS

GRAPHIC: Jennifer Hoffman, Birgit Schuurman en Eva Duijvestein in 'Extreem'
Foto's Michel Porro
Sarah Moeremans

PUBLICATION-TYPE: Krant

JOURNAL-CODE: NRC Handelsblad


                         Copyright 2009 NRC Media B.V.
                              All Rights Reserved

                               5 of 152 DOCUMENTS



                                NRC Handelsblad

                           17 december 2009 donderdag

Bijzonder beest;
Dag

BYLINE: Frits Abrahams

SECTION: ACHTERPAGINA; Blz. 20

LENGTH: 539 woorden


Homer's Odyssey heet het boek dat de Amerikaanse publiciste Gwen Cooper over
haar kat schreef. De titel van de Nederlandse vertaling is gewoner, Wonderkat,
maar minstens zo toepasselijk, want de kater Homerus is ontegenzeggelijk een
wonderbaarlijk dier.

Cooper schreef een fascinerend boek over hem. Geen literair hoogstandje, want
Cooper heeft een nogal babbelzieke stijl, maar wel een overtuigend portret van
een bijzonder beest.

Homerus leeft nog. Op internet vond ik een promotiefilmpje over hem en zijn
bazin. Hij kruipt vriendelijk om haar heen, er lijkt niets vreemds aan hem. Maar
mensen die van dichtbij met hem geconfronteerd worden, schrikken altijd even. Ze
kunnen hem niet in de ogen kijken, want Homerus heeft geen ogen. Homerus is een
blinde kat, zijn ogen zijn dichtgenaaid. Daarom noemde Cooper hem naar de blinde
dichter van de Odyssee.

Zij kreeg hem als jong katje van een dierenarts, die ermee was opgescheept door
mensen die hem op straat hadden gevonden. Hij was twee weken oud en leed aan een
ernstige ooginfectie. Er waren verder geen liefhebbers voor Homerus. De meeste
mensen vonden het beter als hij werd afgemaakt.

Cooper, die al twee katten had, wilde hem wél een kans geven. Uit schuldgevoel,
schreef ze later. ,,Als ík hem niet nam, zou niemand dat doen."

Homerus ontpopte zich al snel als een uiterst levendige, nieuwsgierige kat met
een hoog aaibaarheidsgehalte. Hij wilde en gaf aandacht. De twee andere katten
hadden aanvankelijk moeite met hem, maar aanvaardden hem toch.

Homerus compenseerde zijn handicap met een formidabele tast- en reukzin. Hij kon
een stukje tonijn drie kamers verderop ruiken, hij sprong rechtstandig
anderhalve meter hoog om feilloos een vlieg te vangen. Hij klom overal in en op,
en sprong er weer even onverschrokken vanaf. In elke nieuwe omgeving - Cooper
verhuist van Florida naar New York - vindt hij snel de weg.

Tussen Homerus en Cooper ontwikkelt zich een symbiotische relatie. Hij is
gevoelig voor haar stemmingen, uitgelaten als zij blij is, ingetogen als hij bij
haar verdriet voelt. Een leven zonder Homerus wordt ondenkbaar voor haar.
Iedereen zal hem moeten accepteren, ook de minnaars die af en toe langskomen.

Dankzij twee gebeurtenissen groeien kat en bazin nog dichter naar elkaar toe.

Op een nacht staat er opeens een inbreker in haar flat. Homerus, 's nachts
altijd extra alert, reageert furieus. Hij kan de man dankzij diens stemgeluid
lokaliseren en verjaagt hem met zijn klauwen. Cooper ervaart het als een
levensreddende interventie.

Dan voltrekt zich de tragedie van 9/11. Cooper woont vlakbij de Twin Towers, ze
is naar kantoor als de vliegtuigen zich enkele straten verderop in de gebouwen
boren. Ze woont op de dertigste verdieping en haar eerste vertwijfelde gedachte
is dan ook: ,,Gebroken ruiten en een blinde kat."

Haar verslag van de daaropvolgende dagen vormt het hoogtepunt van het boek.
Indringend beschrijft ze hoe ontredderd de gewone burger zich voelde, levend in
ondraaglijke angst voor het lot van vermiste mensen en dieren. Als lezer loop je
náást haar terwijl ze dagenlang haar flat probeert te bereiken in een met as
overdekt inferno.

Als het haar eindelijk lukt, volgt de beste zin van het boek: ,,Dag katjes",
mompelde ik hees. ,,Ik ben er."

LOAD-DATE: December 17, 2009

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2009 NRC Media B.V.
                              All Rights Reserved

                               6 of 152 DOCUMENTS



                                NRC Handelsblad

                            15 december 2009 dinsdag

De planetoïdefluisteraar koos voor Büch

BYLINE: Margriet van der Heijden

SECTION: VOORPAGINA; Blz. 1

LENGTH: 617 woorden

SAMENVATTING

Het vernoemen van rotsblokken tussen Mars en Jupiter is een bijzonder proces.
Jan met de pet maakt geen enkele kans.

VOLLEDIGE TEKST:

Hoe word je een planetoïde? Het kan geen kwaad als je astronomen kent, in
Haarlem gewoond hebt, schrijver bent, van adel en/of onthoofd, en je moet het
oor zien te krijgen van een Haarlemse boekenverzamelaar die je naam vervolgens
doorbrieft aan het internationale comité dat er een paar keer per jaar over
vergadert. Bij volle maan. Echt waar.

De nieuwste stukjes Nederlands interplanetair gruis heten Bomans, naar de
schrijver,  Boudewijnbuch en  Lamoraal en Montmorency, naar de onthoofde graven
Egmond en Hoorne.

Ze hebben  een diameter van vier  (Büch en Lamoraal) en van 7 kilometer (Bomans
en Montmorency) en ze suizen op gemiddeld 300 miljoen kilometer van de aardbaan
door de ruimte, ergens tussen Mars en Jupiter. Met 294 andere stukken
interplanetair puin met Nederlandse namen. Op 2 december keurde de International
Astronomical Union (IAU) hun vernoeming goed - al bleef die van schrijver en
tv-persoonlijkheid Büch (1948-2002) nog tot zondag geheim.

Zijn Nederlanders daarmee grote ruimtepuinbezitters? Niet echt. Bij elkaar
hebben ongeveer honderd keer zoveel planetoïden namen (20.000) - van Carrieshaw
(uit Sex and the City)  tot Nietzsche. En in het zonnestelsel  zwerven minstens
één tot twee miljoen forse rotsblokken  met een diameter van meer dan een
kilometer rond.

Alleen: de IAU is streng. Uitsluitend de 228.203 met een nummer geregistreerde
planetoïden (die waarvan de banen precies bekend zijn)  komen in aanmerking. En
alleen ontdekkers van zulke planetoïden mogen een naam indienen.

Namen influisteren bij die ontdekkers kan wel. De Haarlemse boekenverzamelaar
Loes Timmerman fluisterde de naam Godfried Bomans in bij planetoïdenjager Tom
Gehrels. Zij wilde zo de veelschrijver eren die nooit een literaire prijs kreeg.

Haar vriend Carl Koppeschaar, directeur van de populair-wetenschappelijke
website Kennislink, suggereerde bij Gehrels de naam Boudewijn Büch. ,,Omdat ik
met Büch een fascinatie deelde voor de dodo  en een passie voor het verzamelen
van boeken", zegt Koppeschaar. ,,Maar vooral wilde  ik Büch eren voor zijn
aanstekelijke praatjes op televisie."

Vervolg Planetoïde: pagina 8

Geen huisdieren

Je kunt niet  jan en alleman voordragen, zegt Koppeschaar. Huisdieren zijn
uitgesloten, net als militairen of politieke figuren tenzij uit een grijs
verleden.  De reden voor de voordracht moet in vier zinnen worden samengevat.

Daarna kan het wel vier jaar duren eer het vijftienkoppige Comittee on Small
Body Nomenclature  van de IAU een  besluit neemt - bij volle maan. "Dat is
traditie", zegt Koppeschaar. "En ja, het is vaak volle maan, maar de commissie
krijgt ook erg veel aanvragen" Vooral uit de Verenigde Staten waar
geautomatiseerde telescopen aan de lopende band planetoïden  ontdekken. Toch
heeft  Koppeschaar de afgelopen jaren zeker tien namen met succes voorgedragen
via Gehrels.

De namen bedenkt hij zelf, zegt Koppeschaar met nadruk. Deze fluisteraar iets
influisteren heeft geen  zin.

De astronauten Wubbo Ockels en André Kuiper hebben eigen planetoïde, net als
tien van de achttien Nederlandse Nobelprijswinnaars. Maar Jan en Niko Tinbergen
ontbreken, en ook  Heike Kamerlingh Onnes bijvoorbeeld.

Willem de Zwijger, Wilhelmina,  Juliana en Bernard zijn Oranjes met een
rotsklomp. En er  staat een trits astronomen en wetenschapsjournalisten op de
lijst. Daaronder NRC-medewerker George Beekman die ergens in 2001 - "ik weet het
niet meer precies" - verrast werd met een e-mail over de vernoeming. Op de kast
in zijn werkkamer staat  een foto van 'zijn' rotsklomp (10 km diameter).  "Maar
ik kijk er niet vaak naar."

LOAD-DATE: December 30, 2009

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2009 NRC Media B.V.
                              All Rights Reserved

                               7 of 152 DOCUMENTS



                                NRC Handelsblad

                           12 december 2009 zaterdag

SECTION: OPINIE & DEBAT

LENGTH: 70 woorden

nrc.nl/discussie

Jaren geleden werd freelance journalist Paul Andersson Toussaint 's nachts een
paar meter van zijn huis in de Amsterdamse binnenstad bijna doodgeslagen door
drie Hollandse jongens. Hij deed aangifte.  Hij heeft nooit meer van de politie
gehoord. Dit is de werkelijkheid voor veel gewone Nederlanders, aldus Andersson
Toussaint.

Herkent u zijn verhaal? Zorgt een lakse houding van de politie voor meer geweld?

LOAD-DATE: December 11, 2009

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2009 NRC Media B.V.
                              All Rights Reserved

                               8 of 152 DOCUMENTS



                                NRC Handelsblad

                           12 december 2009 zaterdag

Wie na geweld aangifte doet  wordt dubbel gepakt;
Slechts 1,25 % van alle delicten wordt bestraft

BYLINE: Paul Andersson Toussaint

SECTION: OPINIE & DEBAT

LENGTH: 2664 woorden

SAMENVATTING

In elkaar geslagen of bedreigd? Dan doe je aangifte. In Nederland heeft dat geen
zin, vindt Paul Andersson Toussaint

VOLLEDIGE TEKST:

De zanger Herman van Veen vertelde op 9 november bij Pauw & Witteman dat hij
duizenden elektronische haatbrieven en bedreigingen had ontvangen, nadat hij de
PVV had vergeleken met de NSB. In de uitzending bekende Van Veen dat hij echt
bang was. Later die week las ik in verschillende kranten dat hij aangifte van
bedreiging had gedaan bij de politie.

Welke drie dingen vallen op aan dit bericht?

Dat deze bezorgde cabaretier, net als andere BN'ers, veel energie steekt in het
kaltstellen van een parlementslid dat zelf zo ernstig bedreigd wordt dat hij
permanent bewaking nodig heeft.

Dat hij geen enkele inspanning verricht om de ernstige problemen op te lossen
waar Wilders zijn grote electoraat aan te danken heeft.

Dat het de zanger blijkbaar gelukt was om aangifte te doen van bedreiging. Veel
gewone Nederlandse burgers, doodsbang of niet, lukt dat namelijk helemaal niet.
Sterker nog: het lukt sommige burgers niet om aangifte te doen van veel
zwaardere misdrijven als openlijke geweldpleging en mishandeling. En als ze daar
wel in slagen, gebeurt er over het algemeen verder bitter weinig.

Dit is de werkelijkheid voor veel gewone Nederlanders. Een Amsterdamse vrouw
verbreekt de relatie met haar Hollandse vriend. De vriend is boos, hij bedreigt
haar, mishandelt haar, breekt in in haar woning en vernielt een groot deel van
haar huisraad. Zij geeft hem aan. De man wordt opgepakt door de politie,
ondervraagd en een officier van justitie beslist dat hij na enkele uren weer
vrij gelaten moet worden. De vrouw duikt op eigen kosten een maand lang onder in
een bungalowpark. Er wordt nooit strafvervolging ingesteld en er komt ook nooit
een strafzaak. De man loopt vrij rond. De volgende keer dat hij weer iets flikt
en wordt gepakt, is hij nog steeds first offender. Hij heeft ook wat geleerd,
namelijk dat hij met gewelddadig en crimineel gedrag wegkomt. De vrouw heeft
eveneens een belangrijke ervaring opgedaan. Zij is nóg banger geworden, want ze
realiseert zich dat er niemand is die haar beschermt en dat ze machteloos is.
Hoe groot is de kans dat ze de volgende keer weer aangifte zal doen?

Door de jaren heen hoorde ik tientallen andere verhalen van vrienden en anderen
in mijn omgeving, die soms met een vuurwapen of samoeraizwaard geterroriseerd en
bedreigd werden door buren. Sommigen lukte het om aangifte te doen, maar nooit
werd door justitie ingegrepen. Door eigen journalistiek onderzoek weet ik dat in
bepaalde wijken in Amsterdam het vertrouwen in politie en justitie volledig is
verdwenen en vrijwel niemand meer aangifte doet van bedreiging, geweld of
diefstal.

Jaren geleden werd een oude schoolvriend van me 's nachts in het Amsterdamse
Vondelpark gevonden. Een stuk van de achterkant van zijn schedel, ter grootte
van een platgeslagen banaan, lag eruit. Zijn hersens waren zichtbaar en een deel
van het hersenvocht was weggelopen. Hij werd in het ziekenhuis geopereerd en
zweefde enkele dagen op de rand van leven en dood. Het kostte hem een jaar om te
revalideren en hij verloor zijn baan. Een specialist die hem onderzocht vertelde
dat zijn letsel was veroorzaakt doordat iemand zijn schedel met een knuppel van
achteren had ingeslagen. Maar toch is het hem nooit gelukt om aangifte te doen
van poging tot doodslag of zware mishandeling. De politie hield vol dat hij van
zijn fiets was gevallen en dat het een 'ongeluk' was, maar stelde nimmer een
onderzoek in naar 'het ongeluk'.

Ik werd jaren geleden, toen geweld nog zinvol was, 's nachts een paar meter van
mijn huis in de Amsterdamse binnenstad op straat bijna doodgeslagen door drie
Hollandse jongens. Na de eerste klap raakte ik buiten bewustzijn. In het
ziekenhuis bleek dat mijn neus was verbrijzeld, mijn kaak op twee plekken
gebroken en mijn rechter oogkas en het bot bij mijn voorhoofdsholte
verbrijzeld. Twee chirurgenteams van het VU Ziekenhuis waren vijf uur bezig om
mijn gezicht op te lappen. Zeven weken lang leefde ik op vloeibaar voedsel dat
ik via een rietje naar binnen zoog.

Ik deed aangifte. Toen ik een paar weken later op onderzoek uit ging in mijn
buurt om de daders te vinden, kwam ik erachter dat de politie zelfs nooit een
buurtonderzoek had gedaan. Ik heb ook nooit meer van de politie gehoord.

Twee jaar lang werd ik gemiddeld één keer per maand met de dood en het 'breken
van mijn poten' bedreigd door de drankzuchtige Surinaamse vriend van een
buurvrouw. Deze man mishandelde die buurvrouw ook en zorgde af en toe voor
enorme geluidsoverlast. Zij deed nooit aangifte.

Toen ik na de eerste doodsbedreiging aangifte wilde doen op het politiebureau,
probeerde de agent mij sterk te ontmoedigen: ,,Meneer, zou u dat nou wel doen?
Wij gaan er toch niets mee doen en het OM ook niet."  Ik kon een zogeheten
'mutatie' laten maken.

Het niet ingrijpen van politie en justitie had twee ernstige gevolgen. Deze
dader kwam niet alleen weg met zijn strafbare gedrag, maar hij werd ook steeds
weer gesterkt in dat foute gedrag. Ik had zelf maar twee keuzes. Alles
machteloos over mijn kant laten gaan of tot eigenrichting overgaan.

Ik had al lang besloten om me niet te laten intimideren. Elke keer als hij zich
misdroeg, sprak ik hem weer aan, stonden we met verhitte koppen tegenover
elkaar, werd ik voor kankerlijer uitgemaakt en hoorde ik dat hij me dood ging
maken. De mensen in mijn omgeving waren bang voor mij.

Na twee jaar besloot de buurvrouw eindelijk de relatie te verbreken en liet hem
niet meer binnen, maar een paar dagen later stond deze criminele baliekluiver
gillend de voordeur van ons pand in te trappen. De grens was bereikt. Het werd
zwart voor mijn ogen. Ik pakte een grote haaiendolk, stak die in mijn zak en
stormde drie trappen af. Er vielen wederzijds klappen. Op dat moment zag ik dat
er wel drie surveillanceauto's waren gearriveerd. Eén van de agenten zag de dolk
in mijn zak en wilde mij aanhouden. Ik moest praten als Brugman om te voorkomen
dat ik in de boeien werd geslagen. Toen de dader werd afgevoerd, bedreigde de
man mij weer. 'Ik ga je dood maken.' Zes agenten, zes getuigen. Een ingetrapte
deur. Bewijsrechtelijk een sterke zaak.

,,Kan ik aangifte doen van bedreiging en vernieling", vroeg ik.

,,Nou meneer, zou u dat nou wel doen? U mag blij zijn, dat we u niet oppakken
voor verboden wapenbezit."

De man werd een half jaar later pas veroordeeld tot twee weken gevangenisstraf
wegens mishandeling. Al die tijd liep hij vrij rond en bleef hij mijn buurvrouw
per telefoon bedreigen en volgde haar naar haar werk. Ze was doodsbang.

Ik besloot een afspraak met de buurtregisseur te maken. Hij kwam de volgende dag
met een collega en hoorde mijn verhaal met zichtbare tegenzin aan. Of ze wat
gingen doen?

,,Nou nee, meneer. Wij kunnen niets doen."

Mijn buurvrouw is vervolgens een paar weken ondergedoken en nog een jaar lang
bang geweest.

Zelfs áls er justitiële actie volgt, is het strafrechtelijke saldo voor veel
burgers dus vaak pover, om niet te zeggen nihil. Voor het voormalige maandblad M
Magazine van NRC Handelsblad schreef ik een verhaal over een jonge vrouw die
bijna anderhalf jaar lang gestalkt en bedreigd werd door haar ex-vriend. Hij
dreigde haar te verkrachten en dood te maken, soms tientallen keren per week.
Haar belager brak tweemaal in in haar huis en vernielde haar woning volledig. De
man werd enkele keren opgepakt maar steeds weer op bevel van de
rechter-commissaris na een paar uur vrijgelaten.

Deze vrouw deed talloze malen aangifte en had in totaal veertig keer contact met
de politie. Tot haar verbijstering adviseerde de politie haar al snel om onder
te duiken. Anderhalf jaar zat ze ondergedoken. Ze verbrak de relaties met al
haar oude vrienden en voelde zich genoodzaakt haar huis te verkopen. Na
anderhalf jaar kwam de zaak pas voor de rechter. De feiten betroffen
huisvredebreuk, inbraak, diefstal, moedwillige vernieling, bedreiging en een
jaar lang belaging (stalking). Het OM eiste slechts tachtig uur taakstraf en zes
weken voorwaardelijke gevangenisstraf met een proeftijd van twee jaar. De
rechter legde deze straf ook op. Een woordvoerder van het OM legde uit dat dit
'een heel gebruikelijke straf' was. Deze vrouw leidt nog steeds een geheim leven
en heeft elk vertrouwen in de rechtsstaat verloren. Ze was pisnijdig en voelde
zich enorm gefrustreerd. ,,Ik heb me keurig gedragen, ben niet voor eigen
rechter gaan spelen. Maar in mijn concrete situatie is helemaal niets veranderd.
Ik heb nog steeds mijn vrijheid niet terug. En hij loopt nog steeds vrij rond en
kan mij nog altijd van alles aandoen. Dat is het nettoresultaat."

Stef Hendriks, directeur van de Stichting Criminaliteitsbestrijding Nederland
die stalkingslachtoffers helpt om stalkers aan te pakken, vertelde indertijd dat
het een kwart van de slachtoffers niet was gelukt om aangifte te doen bij de
politie. Het ging naast stalking om strafbare feiten als vernieling, inbraken,
bedreiging met de dood en verkrachting, allerlei vormen van fysiek geweld en
zelfs poging tot moord.

De kans om slachtoffer te worden van criminaliteit in het algemeen is in
Nederland, net als bijna overal elders in Europa, de afgelopen tien jaar
gedaald. Maar uit een omvangrijk wetenschappelijk onderzoek, The burden of crime
in the EU, bleek in 2007 dat veel voorkomende criminaliteit als geweld,
overvallen, bedreiging en inbraak in Nederland ruim boven het gemiddelde in de
Europese Unie ligt. Nederland staat op de vierde plaats, na het Verenigd
Koninkrijk, Ierland en Estland. De gegevens zijn niet, zoals gebruikelijk, op
aangiftes gebaseerd, maar op zogeheten slachtofferenquêtes onder duizenden
burgers van achttien EU-landen, uitgevoerd door een consortium van
onderzoeksbureaus onder leiding van Gallup. Geweldpleging (assault) lag in
Nederland maar liefst 50 procent hoger dan het EU-gemiddelde en was het
afgelopen decennium juist toegenomen. In een recenter vervolgonderzoek waar ook
landen buiten Europa bij betrokken waren, stond Nederland nog steeds in de
criminele kopgroep. Het percentage burgers dat slachtoffer was geworden van
geweld en bedreiging was bijvoorbeeld ruim vier keer zo hoog als dat in landen
als Italië en Portugal.

Het Amsterdams bureau voor Onderzoek en Statistiek meldde al in 2003 dat 36
procent van de Amsterdammers in de twaalf maanden daarvoor te maken had gehad
met een vorm van agressie of geweld. Meer dan eenderde dus.

Een ander cijfer was nog onthutsender, want vijftig procent van de 2.700
ondervraagde Amsterdammers was daarnaast getuige geweest van agressief gedrag of
geweld op straat. Gemiddeld waren deze Amsterdammers bijna 8 keer getuige van
geweld. De helft van de 'getuigen' had geen actie ondernomen en was doorgelopen
of doorgereden. In 12 procent van de gevallen werd de politie of het alarmnummer
112 gebeld. 15 procent van de ondervraagden bleef staan kijken naar wat zich
afspeelde terwijl 1 procent fysiek tussenbeide was gekomen.

,,Geweld is structureel in deze stad", constateerde een vriendin van mij die in
Amsterdam Oud-Zuid woont en jarenlang was bedreigd door een Turkse buurjongen.
,,Die steeds maar dalende aangiftecijfers steek ik in de plek waar de zon en de
maan nooit schijnen."

Aangiftecijfers zeggen net zoveel over de kwaliteit van de politie als de
weerberichten over de invloed van het KNMI op het weer, constateerde
onderzoekster Monica den Boer in januari van dit jaar  in deze krant. Zij wees
op recent Brits onderzoek, waaruit bleek dat 250 strafbare feiten gemiddeld tot
één veroordeling leiden.

Er is geen enkele aanleiding om te veronderstellen dat de situatie in Nederland
rooskleuriger is. Dat bleek wel in februari 2006 toen de Amsterdamse korpschef
Bernard Welten  in Het Parool een boekje opendeed over de aanpak van veelplegers
in Amsterdam. Welten maakte openbaar dat er 5.800 draaideurcriminelen in de
regio waren die tweederde van alle delicten pleegden.

Dat er bijna zesduizend seriecriminelen in Groot-Amsterdam rondliepen was
natuurlijk al  schokkend, maar Welten vertelde ook dat de politie een
aanzienlijk deel van deze veelplegers wel twintig tot dertig keer per jaar
oppakte. Uit eigen onderzoek van de politie bleek daarnaast dat veelplegers die
veroordeeld waren tijdens hun proefverlof, wel vier tot vijf keer gearresteerd
werden voor nieuwe strafbare feiten die zij pleegden.

,,Wij vangen de vis en die verdwijnt vervolgens in een emmer zonder bodem."

Die ontbrekende bodem, dat mag duidelijk zijn, bestaat uit het OM en de
strafrechters die deze criminelen elke dag weer op straat zetten.

Maar ook een flink deel van de wel veroordeelde criminelen blijkt niet
opgesloten te worden. In januari 2009 maakte de politie bekend dat er alleen al
in Amsterdam en omgeving 1.700 reeds veroordeelde criminelen voortvluchtig
waren. Welten ergerde zich 'mateloos' en kon het niet uitleggen aan 'de
maatschappij'.

Genoeg aanleiding voor Kamervragen, voor een parlementaire enquête, voor een
nieuw Deltaplan en voor hele tritsen bezorgde cabaretiers die in de
babbelprogramma's alarm slaan over de erbarmelijke staat van de rechtsstaat, zou
je zeggen. Maar er gebeurde helemaal niets.

Voormalig procureur-generaal Docters van Leeuwen is een van de weinigen die al
ruim vijf jaar geleden de noodklok luidde, onder meer in deze krant (27 maart
2004). Hij rekende voor dat per jaar acht miljoen delicten plaatsvinden in ons
klunzenkoninkrijk. ,,Daarvan belanden er 250.000 bij het openbaar ministerie. Er
komen 100.000 zaken voor de rechter. Eén procent van acht miljoen is
tachtigduizend. Laten we niet millimeteren: de rechter behandelt vier à vijf
procent van alle delicten. Dus: met 95 procent gebeurt niets. Weet u wat dát
betekent? Van de honderd slachtoffers wordt er bij vier of vijf wat gedaan."

Dat is het laagste percentage in Europa, constateerde hij. Als we nou wel
millimeteren, dan blijkt dat er dus in 1,25 procent van de gevallen maar wat
wordt gedaan. En daarvan leidt maar een deel tot een veroordeling. Hij pleitte
voor een nieuwe Deltaplan, een harde en radicale aanpak van de criminaliteit. De
pakkans verhogen, veelplegers hard aanpakken, veel langer straffen, recidivisten
niet meer loslaten en criminele asielzoekers uitzetten. zero tolerance. Dat
hoeft geen tien jaar te duren.

'Begin nu'.

We zijn al weer ruim vijf jaar verder. Beste Herman, Freek en Geert, wordt het
niet eens tijd om je te zorgen te maken over de echte problemen?

Als het iemand al lukt aangifte te doen van geweld is de kans niet groot dat
politie/justitie iets doen

Bij slechts 5 op de 100 slachtoffers van geweld wordt wat gedaan, het laagste
percentage in Europa

SCP: de politie registreert de helft van de meldingen van geweld

Sociaal en Cultureel Planbureau schrijft in  De sociale staat van Nederland,
2009:

,,De Nederlandse bevolking ondervindt in 2008 5,2 miljoen delicten. Het aandeel
geweldsmisdrijven is ruim een vijfde. Bedreiging komt in deze categorie het
vaakst voor. Het aandeel geweldsdelicten is gedaald. Deze daling strekt zich uit
over de jaren 2003 tot en met 2008 met uitzondering van de stijging in 2007. De
meldingsbereidheid voor  geweldsdelicten nam het afgelopen decennium geleidelijk
toe, maar kwam in 2008, met 30,4 procent (van het in slachtofferenquêtes gemelde
aantal, red.), lager uit dan in de drie voorgaande jaren."

,,Burgers gaven in 2008 aan dat net iets meer dan de helft van de gemelde
geweldsdelicten door de politie wordt geregistreerd (52%), veel minder dan van
de gemelde vermogensdelicten (81%) of vernielingen (67%). Geweld heeft de
afgelopen jaren speciale aandacht gekregen en krijgt dat nog altijd. Bij de
politie is een duidelijke tendens merkbaar om sneller een proces verbaal op te
maken, vooral bij geweldsdelicten. Het is dan ook opmerkelijk dat de
registratiebereidheid in 2008 zoveel lager was dan in 2007 of 2006 (resp. 57% en
53%) [...]." "Criminaliteit in internationaal perspectief: Geweldsmisdrijven
komen bovengemiddeld vaak voor, door het  relatief grote aantal bedreigingen en
mishandelingen."

LOAD-DATE: December 14, 2009

LANGUAGE: DUTCH; NEDERLANDS

GRAPHIC: Beeld André Thijssen
Beeld André Thijssen

PUBLICATION-TYPE: Krant

JOURNAL-CODE: NRC Handelsblad


                         Copyright 2009 NRC Media B.V.
                              All Rights Reserved

                               9 of 152 DOCUMENTS



                                NRC Handelsblad

                            5 december 2009 zaterdag

De stelling  van Connie Palmen: Elke goede roman is een geëngageerde roman

SECTION: OPINIE & DEBAT

LENGTH: 1788 woorden

SAMENVATTING

Het lijkt wel of er een verbod is uitgevaardigd op het aanleggen van maatstaven
voor wat goede en slechte kunst is, zegt Connie Palmen tegen Elsbeth Etty.
,,Boeken van Kluun horen niet thuis in een literaire bijlage."

VOLLEDIGE TEKST:

In uw onlangs verschenen boek 'Het geluk van de eenzaamheid' ontvouwt u criteria
waaraan een goede roman moet voldoen. Welke zijn dat?

,,Een voorwaarde voor goed schrijverschap is dat je de verhalen op de korrel
neemt waarmee je zelf bent opgegroeid, zodat je in de gaten krijgt hoe allerlei
ficties jou hebben beïnvloed, zowel in ethisch als esthetisch opzicht. Heel mijn
poëtica, mijn literatuuropvatting en leer van het schrijven draait om het
immense belang van verhalen en de invloed daarvan op mensen."

U hecht meer aan fictie dan aan de werkelijkheid?

,,Als je met mijn blik debuten van grote schrijvers bestudeert, zie je dat die
altijd draaien om het verlaten van de geborgenheid van de oude, bekende
verhalen. Het maakt niet uit of dat een religieus of een ideologisch verhaal is,
zoals bij James Joyce het katholicisme of bij Gerard Reve het communisme. Een
schrijver moet vertrouwde ficties verlaten, maar daarvoor moet hij ze wel eerst
kennen en weten hoe ze hem hebben geknecht en beïnvloed."

Dus schrijvers die niet breken met hun opvoeding kunnen geen goede romans
schrijven?

,,Zo is het. Iedere schrijver is een emigrant en een goede roman is per
definitie subversief omdat hij bestaande denkbeelden ondermijnt."

Veel romans gaan over universele kwesties zoals liefde, verraad, angst,
eenzaamheid, dood. Zijn dat ook ficties die op de schop moeten in romans?

,,Behalve iets universeels en archetypisch vertegenwoordigen ook verhalen over
de liefde en de dood versies van een waarheid die vaak als dé waarheid aan de
man worden gebracht. Ik kant me tegen allerlei modes in het denken over wat goed
is en wat fout, over hoe de liefde eruit moet zien, hoe je je moet gedragen, wat
hartstocht is of het kwaad."

Uit uw boek valt op te maken dat de functie van romans zingeving is. Is dat niet
eerder een functie van religie?

,,Ik beschouw fictie, alle soorten fictie, als verhalen waarmee mensen betekenis
geven aan hun leven. Je kunt alleen zin verlenen aan afzonderlijke
gebeurtenissen door ze met elkaar in verband te brengen, dus door er een verhaal
van te maken."

Bedoelt u een bezield verband? Uw boek eindigt met de uitspraak: 'Meer dan ooit
is het een tijd van de ziel.'

,,Het woord 'ziel' gebruik ik zonder gêne, omdat het een verzinsel is dat iets
werkelijks vertegenwoordigt, het is datgene waarmee je je onderscheidt van alle
anderen, de bron van je eenzaamheid en je geluk. Dat heeft minder met mijn
katholieke achtergrond te maken dan met gehechtheid aan begrippen uit de
verhalen waarmee ik ben opgegroeid. Daarvan vind ik 'ziel' wel zo ongeveer het
mooiste. Ik weet dat ik daar iedere intellectueel mee op de kast krijg, het zij
zo."

U stelt dat een goede roman niet alleen bestaande ficties dient te ondergraven,
dat moet ook nog eens op een volstrekt originele manier gebeuren. Wat verstaat u
onder origineel?

,,Originaliteit maakt het verschil uit tussen literatuur en pulp, tussen kunst
en kitsch. Dat onderscheid kan niet duidelijk genoeg worden gemarkeerd.
Origineel kun je alleen zijn tegenover de traditie en bestaande denkbeelden.
Originaliteit is primair een kwaliteit van het denken van een kunstenaar en dat
oorspronkelijke denken vertaalt zich in een verrassende vorm en stijl."

Sommige mensen beschouwen 'Komt een vrouw bij de dokter' van Kluun als kitsch,
anderen vinden het prachtig. Wie heeft gelijk?

,,Allebei. Ik denk niet eens dat Kluun zo'n slecht boek heeft geschreven, het
heeft alleen niets met literatuur te maken. Hij handhaaft alle clichés van de
liefde, trouw en ontrouw die hij vervolgens niet analyseert. De stijl is brak,
elke zelfreflectie ontbreekt. Komt een vrouw bij de dokter is geen roman, het is
wel een bij vlagen ontroerend, autobiografisch boek, van iemand die zijn vrouw
verloor aan kanker. Ik vind de hoofdfiguur die overspel pleegt terwijl zijn
vrouw stervende is, ook volstrekt niet moreel te veroordelen. Het is heel
begrijpelijk wat hij doet, ik vind hem aandoenlijk. Maar ik geloof niet dat
Kluun zijn werk zelf als literatuur betitelt."

U klaagt schrijvers en uitgevers aan die pulp verkopen onder het mom van
literatuur. Er zijn lezers die uw roman 'I.M.' niet als literatuur beschouwen en
het u kwalijk nemen dat u het toch zo noemt. In dat opzicht zou u dus erger zijn
dan Kluun.

,,Je schrijft geen poëtica als je eigen werk niet voldoet aan de eisen die je
zelf aan de literatuur stelt. Mensen die I.M. kitsch vinden, mogen mijn werk
toetsen aan mijn poëtica. In een persoonlijk werk komen de ficties aan het licht
waarmee personages betekenis willen verlenen aan een op zich betekenisloze
wereld. In I.M. worden de ideeën van de hoofdpersonen over liefde op het hakblok
gelegd. Het is nog een hele kunst om een bijna verwoestende liefde te
beschrijven die niet voldoet aan het Romeo en Julia-cliché of andere dooddoeners
over de liefde."

U eist van 'onderwijzers, leraren, wetenschappers, recensenten, professionele
critici en politici' dat zij aanwijzen wat literatuur is en wat niet. Alsof daar
een objectieve standaard voor is.

,,Niet een objectieve, maar wel een standaard. Met Het geluk van de eenzaamheid
probeer ik criteria aan te reiken om het kaf van het koren te scheiden. Daarmee
verzet ik mij tegen de nivellering van hoge en lage cultuur die tegenwoordig in
zwang is."

Ik lees vaak romans die aan alle denkbare criteria van goede literatuur voldoen
en waar ik toch niets aan vind. Hoe zou dat komen?

,,Dat heeft alles te maken met de stijl van een roman, met de vraag of je houdt
van de stem die er uit spreekt, de klankkleur van een verstand, van een kijk op
de wereld. Stijl is iets persoonlijks, je kunt nauwelijks uitleggen waarom
iemands stijl je al dan niet aanstaat. Daarom zeg ik ook in mijn boek: alles wat
ik hier schrijf is niet voldoende om de waarde van een roman te bepalen."

Maar u spreekt wel waardeoordelen uit. Waarom noemt u alleen Reve, Mulisch en
Nooteboom als grote Nederlandse schrijvers en bijvoorbeeld niet Grunberg en
A.F.Th van der Heijden?

,,Ik heb willen voorkomen dat ik mezelf opstel als een literair criticus die de
scepter zwaait over het landschap van de Nederlandse literatuur, waarvan ik zelf
deel uitmaak. Dus ik heb alleen de door de canon en de geschiedenis geijkte
schrijvers genoemd, om te vermijden dat er een discussie ontstaat in de trant
van: Palmen maakt gehakt van bepaalde auteurs."

Dat doet u anders wel met Anton Coolen, die u als hét voorbeeld van kitsch
aanhaalt. Maar diens 'Dorp aan de rivier' is een prachtig boek. Heeft u het
gelezen?

,,Misschien vroeger, maar het kan heel goed dat ik een vergissing heb gemaakt. U
rekent Dorp aan de rivier tot de hoge literatuur?"

Coolen onderzoekt  bestaande ficties, stelt zich op als emigrant en verwoordt de
eenzaamheid die daar het gevolg van is. Hij is origineel, subversief en neemt de
clichés van een afgekloven genre, de streekroman, op de hak.

,,Als er een tweede druk komt van mijn boek zal ik Anton Coolen vervangen door
Konsalik."

Vindt u dat literaire critici romans ook op hun boodschap of moraal moeten
beoordelen, zoals  Renate Dorrestein bepleit?

,,Ze hoeven er niet vies van te zijn, maar de voornaamste taak van critici lijkt
me om prachtwerken van pulp te onderscheiden. Cultuurbijlagen van kranten
annexeren steeds meer de lage cultuur om hun lezers te bedienen. Boeken van
Kluun horen niet thuis in een literaire bijlage."

Is dat geen snobisme?

,,Iemand die de euvele moed heeft zijn poëtica prijs te geven en daarmee de
criteria die hij zelf hanteert om iets goeds te maken, is daarmee van elk
snobisme vrijgesproken. Het lijkt wel alsof er een verbod is uitgevaardigd op
het aanleggen van maatstaven voor wat goede en slechte kunst is en op de
vakkennis die ervoor nodig is om dat te mogen doen. Het is juist het ontkennen
van de verschillen waartegen ik me keer."

In uw boek veegt u de vloer aan met 'hoogleraren, recensenten en andere
bestrijders van het culturele verschil tussen hoog en laag'. Waarom noemt u geen
namen?

,,Omdat ik geen polemisch geschrift wilde maken. Maar ik doel vooral op Thomas
Vaessens, hoogleraar moderne letterkunde aan de Universiteit van Amsterdam. Zijn
literatuuropvatting is populistisch: kritiekloos toejuichen wat aanspreekt omdat
het volk het mooi vindt . Ik ben me rot geschrokken dat iemand met zulke ideeën
hoogleraar literatuur kan zijn. Hij schijnt te willen afrekenen met het
postmodernisme, maar uit zijn gebruik van termen als 'wegdeconstrueren' blijkt
dat hij de grondlegger van de deconstructie, Jacques Derrida, niet eens heeft
gelezen. Vaessens is een charlatan. Ik houd mijn hart vast voor iedere student
die bij hem afstudeert."

Zelf zegt hij dat literatuurbeschouwers die literaire criteria hanteren de roman
onschadelijk maken. Hij wil dat romans maatschappelijk geëngageerd zijn en dat
schrijvers en critici daarover een publiek debat aanzwengelen.

,,Zo'n debat hoort thuis in de Tweede Kamer, in de columns van politieke
commentatoren, in Nova en andere praatprogramma's, maar niet in de literatuur.
Dat een roman aanleiding kan zijn tot discussie is een andere zaak, dat mag
buiten de schrijver omgaan en als hij zich in het debat wil mengen, is het ook
prima. Ik zeg alleen dat je geen andere dan literaire eisen aan de roman zelf
kunt stellen."

Wat is er tegen geëngageerde literatuur?

,,Niets. Elke goede roman is een geëngageerde roman, maar niet elke geëngageerde
roman is goed. Vaessens en consorten willen van de roman een dienstmaagd van de
actualiteit maken. Ze verklaren de roman op sterven na dood en zoeken een nieuwe
markt voor de literatuur. Die markt is het gewone volk dat zich moet herkennen
in de roman. In mijn boek zeg ik, als sneer naar de culturele populisten: elke
roman is een geëngageerde roman, maar om dat te zien, moet je natuurlijk wel
kunnen lezen."

Van Wetten tot Lucifer

Connie Palmen (1955) debuteerde in 1991 met de roman De Wetten. Twee weken voor
de verschijning van De Vriendschap (1995) overleed haar grote liefde Ischa
Meijer. Daarop volgde de autobiografische roman I.M. waarin Palmen hun relatie
en haar rouw beschreef. Haar recentste roman Lucifer (2007) leidde tot ophef
omdat het de verhalen ontleedt die  gesponnen zijn rond de herkenbaar in de
roman figurerende componist Peter Schat. Palmen verweerde zich met het argument
dat literatuur niet verward moet worden met de waarheid. Daarover en over het
onderscheid tussen literatuur en pulp gaat haar zojuist verschenen poëticale
essay Het geluk van de eenzaamheid.

Connie Palmen: Het geluk van de eenzaamheid. Athenaeum- Polak & Van Gennep, 115
blz. EUR 12,50.

LOAD-DATE: December 4, 2009

LANGUAGE: DUTCH; NEDERLANDS

GRAPHIC: Foto's Jørgen Krielen

PUBLICATION-TYPE: Krant

JOURNAL-CODE: NRC Handelsblad


                         Copyright 2009 NRC Media B.V.
                              All Rights Reserved

                              10 of 152 DOCUMENTS



                                NRC Handelsblad

                            5 december 2009 zaterdag

Gevaarlijke geiten;
reconstructie Q-koorts

BYLINE: tekst Esther Wittenberg beeld Joyce van Belkom

SECTION: WEEKBLAD REPORTAGE

LENGTH: 3004 woorden

SAMENVATTING

De Q-koorts heerst van Groningen tot Limburg. Besmette geiten zijn
waarschijnlijk de bron. Dat de ziekte zich zou gaan verspreiden was in 2007 al
bekend. Toch werd er niet of nauwelijks ingegrepen. Reconstructie van een
aangekondigde epidemie.

VOLLEDIGE TEKST:

Badend in het zweet wordt hij wakker. Zijn wangen gloeien. Hij is moe, oneindig
moe. Hans Schilder (69) uit het Noord-Brabantse dorp Zeeland heeft een zeldzame
aandoening: Q-koorts. Veroorzaakt door een bacterie: de Coxiella-bacterie die
wordt overgedragen door dieren, meestal schapen en geiten.

Tweeënhalf jaar geleden brak er Q-koorts uit in het Noord-Brabantse Herpen; 170
mensen werden ziek. Nooit eerder, nergens ter wereld, had de ziekte zich in deze
omvang vertoond. Dit jaar, 2009, kregen ruim 2.200 Nederlanders Q-koorts. Niet
alleen in Noord-Brabant, ook in andere provincies. De epidemie verspreidt zich
als een olievlek.

,,Die uitbreiding was niet nodig geweest", zegt Jos van de Sande, manager
algemene gezondheid van de GGD Hart voor Brabant in Den Bosch. Arts-microbioloog
Marcel Peeters van het Streeklaboratorium voor de volksgezondheid Tilburg gaat
nog verder. De regering had Q-koorts moeten zien aankomen. ,,Als veel boeren
veel geiten gaan houden, kun je er donder op zeggen dat Q-koorts vroeg of laat
opduikt." Burgemeester Willy Doorn van Landerd: ,,In 2007 hadden alle lichten op
rood moeten springen. In 2008 hadden alarmbellen moeten gaan rinkelen. De
overheid heeft het gevaar van Q-koorts voor de volksgezondheid lang onderschat."

Herpen, juni 2007. Een boerendorp bij de Maas. Gemeente Oss. Ruim 2.500
inwoners. De wachtkamer van de huisartsenpraktijk zit vol. De ene na de andere
bewoner wordt ongelofelijk ziek. De ene na de andere bewoner wordt in het
ziekhuis opgenomen. Mensen praten over niets anders. Wat is er aan de hand? Is
er iets misgegaan op de feestelijke Herpense Mêrt een paar weken geleden?

De GGD vraagt bewoners in brieven of zij mee willen werken aan een
bloedonderzoek. De bevolking reageert welwillend. Een op de vier inwoners blijkt
met de Q-koorts bacterie besmet.

Wethouder Hendrik Hoeksema ziet hoe bang mensen zijn en probeert paniek te
voorkomen. Op een informatieavond kunnen ongeruste bewoners vragen stellen. Maar
er zijn weinig antwoorden, want er is niet veel bekend. Verspreid de bacterie
zich alleen via geiten? Kan Q-koorts ook door honden en katten worden
overgedragen? Is het gevaarlijk om stro van besmette geiten aan te raken?

Tot 2007 kwam Q-koorts in Nederland alleen op kleine schaal voor. De ziekte trof
jaarlijks gemiddeld niet meer dan twintig mensen. Het was een beroepsziekte voor
veehouders, slachters en dierenartsen. Net als in Australië, waar
slachterijpersoneel tegen Q-koorts wordt ingeënt. Net als in Frankrijk, waar
enkele boeren per jaar Q-koorts krijgen en hun geiten ertegen worden
gevaccineerd.

De Q-koorts bacterie gedijt bij geiten en schapen en veroorzaakt vroeggeboortes.
Urine, ontlasting, moederkoek en vruchtwater van geïnfecteerde dieren zijn
besmettelijk. De wind verspreidt de bacterie en zo raken mensen besmet.

Op de informatiebijeenkomst in Herpen is de enige geitenboer van Herpen
aanwezig. Zijn melkgeiten zijn hoogstwaarschijnlijk de besmettingsbron. Zullen
zijn dorpsgenoten hem vanavond lynchen, vraagt wethouder Hoeksema zich bezorgd
af. Opgelucht haalt hij adem als hij iemand in de zaal hoort zeggen: ,,Eigenlijk
kan de agrariër er ook weinig aan doen."

De GGD Hart voor Brabant weet op dat moment: volgend jaar breidt de ziekte zich
uit. De bacterie besmet niet alleen mensen, ook geiten van andere
boerenbedrijven. Zo ontstaan weer nieuwe bronnen van besmetting.

Met die boodschap gaat Jos van de Sande van de GGD naar Den Haag. Hij wil dat
het ministerie van Landbouw aan infectiebestrijding doet. ,,Ik zei: probeer het
een en ander. Sluit stallen af. Vernietig de mest. Stop met het verslepen van
dieren. En kijk of het werkt."

Wat doet het ministerie? Het ministerie van Landbouw informeert artsen en
dierenartsen zodat zij de aandoening sneller herkennen. En ze maakt een folder
voor geiten- en schapenhouders met informatie over de risico's van de Q-koorts,
de vroeggeboortes, de ziekte bij mensen.

Van de Sande: ,,Bij de aanpak van Q-koorts is eindeloos gewacht op
wetenschappelijk bewijs. Anders dan bij vogelgriep. Nadat die was ontdekt, nam
het ministerie direct maatregelen. Boeren moesten hun vogels ophokken."

Nu niet, zegt Van de Sande. Nu wil het ministerie eerst precies onderzoeken of
mensen ziek kunnen worden van besmette mest die over het land is uitgereden. Of
de bacterie zich kan verspreiden vanuit een half open stal. Welke
preventiemaatregelen zeker zullen werken. Pas daarna wil het ministerie in actie
komen.

Wethouder Hoeksema van Oss denkt dat het ministerie veel daadkrachtiger was
opgetreden als er massaal dieren ziek waren geworden. Zoals bij varkenspest,
toen het vee werd geruimd. Bij de Q-koorts koos het ministerie voor afwachten.
Ingrijpen zou de geitenhouderij onnodig economische schade kunnen berokkenen.
Wethouder Hoeksema: ,,Q-koorts is een serieus probleem voor de volksgezondheid.
Zo is het niet opgepakt."

Herpen, 2008. Met angst en beven zien dorpelingen de komst van nieuwe
geitenlammetjes tegemoet. Bij hun geboorte kan de gevreesde bacterie weer
vrijkomen. Ze houden de wind in de gaten. Blaast die de bacterie van de
boerderij naar hun huis? Opnieuw worden tientallen mensen ziek.

Dit jaar beperkt de Q-koorts zich niet tot Herpen. Ook in het nabijgelegen
Landerd, waar in totaal 15.500 geiten worden gehouden, slaat de ziekte toe. Daar
worden 133 mensen ziek. En in Uden. En in Heusden. En in Bernheze. In de zomer
liggen de intensive care van het Jeroen Bosch Ziekenhuis in Den Bosch en die van
Ziekenhuis Bernhoven in Oss vol. In 2008 wordt van 1.000 mensen geregistreerd
dat ze Q-koorts hadden en van één persoon dat hij aan Q-koorts is overleden.
Veel anderen zijn niet geregistreerd omdat ze de ziekte slechts hebben ervaren
als een griep.

Mensen met Q-koorts komen met koorts en luchtwegklachten bij de huisarts. Een
kwart van hen moet met ernstige verschijnselen als longontsteking in het
ziekenhuis worden opgenomen; een enkeling sterft. Tien procent van de Q-koorts
patiënten blijft maanden achtereen kampen met vermoeidheidsverschijnselen zoals
bij Pfeiffer. Eén procent blijft zijn leven lang ziek.

Geitenboeren houden vol dat niet wetenschappelijk bewezen is dat de Q-koorts
bacterie alleen van geiten afkomstig is. Ze zijn bang dat maatregelen hun
bedrijven treffen. Dorpsgenoten trekken hun eigen conclusies. Kinderen van
geitenhouders moeten op de basisschool apart zitten. Ze krijgen geen
uitnodigingen meer voor verjaardagsfeestjes. Veel dorpelingen weten niet dat de
ziekte niet van mens op mens overdraagbaar is.

De overheid zoekt naar besmettingshaarden. In juni 2008 verplicht ze bedrijven
zich te melden als meer dan vijf procent van de geiten een vroeggeboorte heeft.
Deze bedrijven worden onderzocht. Als de Coxiella-bacterie aanwezig is, krijgen
zij het stempel 'Q-koorts besmet'. Dan moeten ze hygiënische maatregelen nemen
en hun mest afdekken. Ze mogen geen bezoekers meer ontvangen.

Vijf bedrijven melden zich. Er zijn maar weinig bedrijven waar het percentage
vroeggeboorten boven de vijf procent ligt. Dat betekent niet dat de bacterie op
al die andere bedrijven afwezig is.

De aanpak van de overheid zet geen zoden aan de dijk, vindt Van de Sande van de
GGD. Hij vindt dat de rijksoverheid niet goed genoeg naar besmettingshaarden
heeft gezocht en pakt het anders aan. De GGD noteert de postcodes van patiënten
die Q-koorts hebben. Daarna vraagt ze de Voedsel en Warenautoriteit te zoeken
naar een besmet bedrijf in het gebied waar veel patiënten wonen. Zo vindt de
Warenautoriteit alleen in Oost-Brabant al twintig besmette bedrijven. Deze
krijgen niet het stempel 'Q-koorts besmet' omdat ze niet de overheidscriteria
overschrijden. Ze hoeven geen verscherpte maatregelen te nemen. Ze blijven
besmette mest uitrijden over het land.

Van de Sande van de GGD vindt ook dat de rijksoverheid kwetsbare groepen beter
moet beschermen door ze te vertellen hoe ze kans op besmetting kunnen
verkleinen. Voor sommige mensen is het gevaarlijker Q-koorts te krijgen dan voor
anderen. Zoals voor mensen met hartproblemen. En voor zwangere vrouwen. Het is
volgens de GGD aannemelijk dat de bacterie niet alleen bij geiten, maar ook bij
mensen tot vroeggeboortes kan leiden.

In de zomer besluit de regering een niet geregistreerd medicijn in te zetten om
geiten tegen de Q-koorts te vaccineren. Geitenhouders hebben de keuze.
Vaccinatie is niet verplicht. Het vaccin wordt al gebruikt in Frankrijk, maar
het is onduidelijk hoe effectief het is.

In het najaar levert de vaccinfabrikant 80.000 vaccins, genoeg voor 40.000
dieren. Het eerste jaar moeten dieren twee keer worden gevaccineerd. Alle
daaropvolgende jaren één keer. De vaccinfabrikant kan niet genoeg leveren voor
de 360.000 geiten en een miljoen schapen in Nederland.

In juli houden het RIVM, het overheidsinstituut voor wetenschappelijke
onderbouwing van het volksgezondheidsbeleid, en de Gezondheidsdienst voor Dieren
een internationale conferentie naar aanleiding van de Q-koorts die in Nederland
om zich heen grijpt. Wetenschappers uit Frankrijk, Denemarken, Duitsland, Canada
verbazen zich erover dat gewone burgers ziek worden. De schaal waarop dat
gebeurt, vinden ze verontrustend.

De ministeries van Landbouw en Volksgezondheid willen nog meer onderzoek naar
Q-koorts. Er blijft te weinig bekend, vinden ze. Eind 2008 lopen er 39
onderzoeken naar de ziekte.

Landerd, 2009. Burgemeester Willy Doorn schrijft begin februari een brandbrief
aan de ministers Verburg (Landbouw) en Klink (Volksgezondheid). U heeft enkele
maatregelen getroffen, schrijft ze, maar ik maak me zorgen over het effect
ervan. Ze roept op alles in het werk te stellen om de gezondheidsrisico's van
Q-koorts te beperken.

In april begint het ministerie van Landbouw met veel tamtam een
vaccinatiecampagne voor geiten. Boerendochter Verburg zet zelf de eerste prik.
De fabrikant kan in de loop van het jaar maar 400.000 vaccins leveren, goed voor
200.000 dieren. Dus beperkt de ministerie de vaccinaties tot een gebied rond
Herpen en Landerd.

Intussen krijgen de eerste inwoners van Landerd Q-koorts. De eerste maand vijf.
Dan tien. Dan twintig. Op drie juni verstuurt de burgemeester weer een brief aan
beide ministers. Ze vindt het onacceptabel dat zoveel inwoners ziek worden.

Op 11 juni bezoeken de ministers Verburg en Klink de getroffen gemeente. Ze
willen laten zien dat Q-koorts wel degelijk hun aandacht heeft. Ze praten met
een geitenboer. Tijdens dat gesprek blijkt dat deze nog niet heeft kunnen
vaccineren omdat er onvoldoende vaccin beschikbaar is. Ze praten met een patiënt
die al een jaar chronisch vermoeid is. De ministers zijn oprecht geïnteresseerd.
En minister Verburg kondigt aan nog eens 100.000 vaccins te bestellen. Opnieuw
te weinig voor alle geiten en schapen in Nederland.

In de zomer lukt het onderzoekers de bacterie te isoleren die voor de Q-koorts
zorgt. Nu hebben ze alleen een monster uit de melktank van een geiten- of
schapenhouderij nodig om vast te stellen of een bedrijf besmette dieren heeft.
Het percentage vroeggeboorten geldt niet langer als criterium om een bedrijf
'Q-koorts besmet' te verklaren.

Wetenschappers en artsen mengen zich in de discussie. Longarts Kees Groot van
Ziekenhuis Bernhoven zegt op een bijeenkomst van het RIVM dat zwangere vrouwen
en mensen met hartklepproblemen Brabant deze zomervakantie beter kunnen mijden.
Microbioloog Peter Wever van het Jeroen Bosch ziekenhuis in Den Bosch schrijft
in een ingezonden stuk in de Volkskrant dat hij Q-koorts gevaarlijker vindt voor
de volksgezondheid dan de Mexicaanse griep. Zijn ziekenhuis heeft een Q-koorts
polikliniek geopend. Directeur infectieziekten Coutinho van het RIVM vraagt zich
af of vaccinatie alleen voldoende is om een snelle verspreiding van de ziekte te
voorkomen. Hij sluit het ruimen van dieren of het verplaatsen van bedrijven niet
uit.

In het najaar wordt bij alle geiten- en schapenhouderijen in Nederland een
monster uit de melktank genomen. Het doel is heel nauwkeurig vaststellen welke
bedrijven besmet zijn. Dat moet resulteren in een kaart van Nederland waarop
alle besmette bedrijven staan aangegeven met daar omheen een cirkel met een
straal van vijf kilometer waarbinnen de omwonenden de meeste risico lopen op
besmetting.

Die kaart zou worden gemaakt nadat de uitslagen bekend zouden zijn op 15
november. Maar hij is er nog niet. Bedrijven waar de bacterie in een eerste
monster is gevonden, worden nog eens onderzocht. Bij twijfel nemen onderzoekers
een derde monster. De overheid wil absolute zekerheid. Voor het nieuwe
lammerenseizoen is de kaart beschikbaar, zegt het ministerie van Volksgezondheid
nu.

Het ministerie van Landbouw heeft ook nagedacht over de maatregelen die besmette
bedrijven moeten treffen. Zij krijgen vervoersbeperkingen opgelegd. Ze moeten
zorgen dat in de stal voldoende afgedekte bakken staan om placenta's en
vruchtwater in op te vangen. En zij moeten hun mest drie maanden afdekken voor
ze die uitrijden over hun land.

Het ministerie vindt een totaal vervoersverbod voor schapen en geiten niet
nodig. En het verplaatsen van melkgeiten- en melkschapenhouderijen is niet aan
de orde. Het ministerie verwacht dat de epidemie in de kiem wordt gesmoord.

Pijler van de overheidsaanpak is de vaccinatie. Het ministerie heeft nog eens
1,5 miljoen vaccins besteld. Weer niet genoeg voor alle dieren. De vaccins
worden in de loop van komend jaar geleverd. Dat betekent dat de effecten van de
vaccinaties op zijn vroegst in 2011 zichtbaar zullen zijn, als de gevaccineerde
dieren lammetjes hebben gekregen.

Dit jaar werden er in Landerd 200 mensen ziek en in Nederland ruim 2.200. De
ziekte is de grote rivieren overgestoken. Ze komt voor van Limburg tot
Groningen.

Wethouder Hoeksema is boos, tweeënhalf jaar na de uitbraak in Herpen. ,,Het
enige wat ik tegen mijn inwoners kan zeggen is: er vindt vaccinatie plaats en we
hopen dat het werkt. De onrust onder de bevolking neemt toe."

Van de Sande van de GGD hamert opnieuw op het belang van een landelijke
preventieboodschap om kwetsbare groepen te waarschuwen. Hij verwijt niet alleen
de rijksoverheid laksheid, ook de boeren. ,,De eerste boeren die met Q-koorts te
maken kregen, kun je niets kwalijk nemen. Daarna had er niet meer met de geiten
gesleurd en gehandeld moeten worden."

Burgemeester Willy Doorn van Landerd rekent erop dat het ministerie nog extra
maatregelen aankondigt zodra de uitslag van het tankmelkonderzoek bekend is.
,,Ik moet opkomen voor de gezondheid van inwoners en bezoekers. Als het
ministerie niet weet hoe de ziekte beter kan worden bestreden, is ruimen een
uiterste optie. Ik hoop dat er eindelijk op hetzelfde niveau maatregelen worden
genomen als bij de Mexicaanse griep."

Vinkel, 2009. Aan de keukentafel in de boerderij schenkt Liesbeth van Lokven
(53) koffie. Haar man, voorzitter geitenhouderij van de landelijke Land- en
Tuinbouworganisaties, is nog even bij de geiten. Nee, u kunt niet naar hem toe,
zegt ze. De uitslagen van het tankmelkonderzoek zijn nog niet binnen. En zij en
haar man laten geen bezoekers bij de geiten, tot ze zeker weten dat die geen
bacteriedragers zijn. Ook tegen hun zwangere petekind hebben ze gezegd: kom maar
niet. Terug uit de stal, wast Jan van Lokven (57) zorgvuldig zijn handen. Veel
geitenhouders zijn bang voor het komende voorjaar, vertelt hij. Zij vrezen dat
zij hun bedrijven moeten sluiten als opnieuw veel mensen ziek worden. Jan van
Lokven gelooft dat het zo'n vaart niet loopt als geitenhouders met
overheidssteun zieke dieren zouden kunnen afvoeren.

Wat vindt de minister van Landbouw van kritiek op 'laks' overheidsbeleid. Die
wuift ze weg. Ze vindt dat Landbouw en Volksgezondheid samen de Q-koorts sinds
de eerste uitbraak tweeënhalf jaar geleden doortastend hebben aangepakt. ,,We
moesten eerst op zoek naar bronnen en oorzaken", zegt minister Verburg in een
telefonisch gesprek. ,,Pas daarna konden we bepalen welke maatregelen effectief
en proportioneel waren. We wilden niet in het wilde weg te werk gaan."

Ze denkt dat er komend jaar zeker nog mensen Q-koorts krijgen. ,,Maar ik
verwacht dat het aantal patiënten in de jaren daarna sterk zal afnemen." Zij is
verantwoordelijk voor de boeren. ,,Maar de volksgezondheid staat voorop."

Inderdaad, zegt minister Klink op de redactievloer van NRC Handelsblad nadat hij
met lezers over de Mexicaanse griep heeft gechat. Maar maatregelen hebben
gevolgen voor de geitensector. ,,Dan moet je weten dat ze trefzeker zijn."

De discrepantie tussen de aanpak van de Mexicaanse griep en die van de Q-koorts,
verklaart Klink als volgt: ,,Bij de Mexicaanse griep is duidelijk: dit is het
virus en dat is het vaccin. Bij Q-koorts is er een vaccin voor dieren waarvan we
hopen dat het hernieuwde bronbesmetting kan voorkomen."

,,Flauw", zegt arts-microbioloog van het Streeklaboratorium voor de
volksgezondheid Tilburg Marcel Peeters als hij de argumentatie van de ministers
hoort. Hoezo wachten op wetenschappelijk onderzoek? ,,Wij kennen de
Coxiella-bacterie al vijftig jaar. Wij weten hoe zij zich verspreidt en wordt
overgedragen. We wisten meteen dat mest moest worden vernietigd en dat we dieren
niet meer moesten vervoeren."

Heeft de epidemie dit jaar haar hoogtepunt bereikt? Of loopt ze de komende jaren
gierend uit de hand? Niemand durft daar harde uitspraken over te doen. Niet erg
geruststellend voor de tienduizenden Nederlanders die in de buurt van schapen-
of geitenhouders wonen.  Zalig zijn de honderdduizenden recreanten die dit
voorjaar argeloos langs de besmette bedrijven wandelen of fietsen. Zij weten van
niks.

Kinderen van geitenhouders moeten op de basisschool apart zitten

Kinderen van geitenhouders moeten op de basisschool apart zitten

'De boeren hadden niet meer moeten slepen en handelen met de geiten'

Het is aannemelijk dat de bacterie  ook bij mensen tot vroeggeboortes kan leiden

Fokke Gerritsma / NRC Studio

LOAD-DATE: December 7, 2009

LANGUAGE: DUTCH; NEDERLANDS

GRAPHIC:  Q koortskaart
Kinderboerderij in Schayk met gevaccineerde geiten.
GGD-arts Jos van de Sande
Vinkel, 20 oktober 2008, de geiten van Jan en Liesbeth van Lokven worden
gevaccineerd tegen Q-koorts.
 Jan van Lokven, voorzitter geitenhouderij van de landelijke Land- en
Tuinbouworganisaties.
Jan van Lokven, voorzitter geitenhouderij van de landelijke Land- en
Tuinbouworganisatie, in zijn geitenstal

PUBLICATION-TYPE: Krant

JOURNAL-CODE: NRC Handelsblad


                         Copyright 2009 NRC Media B.V.
                              All Rights Reserved

                              11 of 152 DOCUMENTS



                                NRC Handelsblad

                            4 december 2009 vrijdag

PAS VERSCHENEN

SECTION: BOEKEN

LENGTH: 490 woorden


Henk van Benthem: Sint-Nicolaasliederen. Oorspronkelijke teksten en melodieën.
Kemper Conseil, 204 blz. EUR 39,90

Geheel herziene versie van het boek uit 1991 inclusief cd.

Sebastian Faulks: Een week in december (A Week in December). Vert. Mario
Molegraaf, Prometheus, 414 blz. EUR 24,95

Roman van de Engelse auteur Sebastian Faulks (1953) waarin hij via de levensloop
van een aantal personages een scherp beeld geeft van de huidige maatschappij.

Milan Kundera: Een ontmoeting (Une rencontre). Vert. Martin de Haan, Ambo, 176
blz. EUR 19,95

Essays van de Tsjechische schrijver Milan Kundera (1929) over literatuur,
beeldende kunst en muziek.

René Goscinny, Jean-Jacques Sempé: Grote avonturen van de kleine Nicolaas
(Histoires inédites du Petit Nicolas). Vert. Marijke Koekoek, Atlas, 256  blz.
EUR 15,-

Hoofdstuk 7 t/m 10 van de in 2004 uitgekomen uitgave met de teruggevonden
verhalen van René Goscinny (1926-1977) en illustrator Jean-Jacques Sempé (1932)
over Frankrijks beroemdste schooljongetje. 'Het is de manier waarop Nicolaas
verslag doet van zijn belevenissen die de verhalen hun kracht geven[...]In de
Astérix- en Iznogoudh-albums toonde Goscinny zich de meester van de woordspeling
en de running gag; in Petit Nicolas leeft hij zich uit in geestige kinderlogica.
(Pieter Steinz in Cultuur Etcetera, 24.12.04).

Peter van Straaten: Peter's Zeurkalender 2010. De Harmonie, EUR13,-

'Koop nou toch eens een keer een leuke kalender.' De jaarlijkse scheurkalender
van Peter van Straaten. Verder verschenen bij de Sdu de Onze Taal Taalkalender
2010 (EUR14,95), de Geschiedenis Kalender 2010 (EUR14,95) en de door Jan Jutte
geïllustreerde Kindertaalkalender 2010 (EUR14,95). Bij Van Gennep verscheen de
Kinderkook Kalender 2010 (EUR 14,95) en De Scheurbijbel 2010 samengesteld door
Karel Eykman (EUR 14,95). Tjitske Jansen en Victor Schiferli stelden voor
Meulenhoff de Dagkalender van de poëzie 2010 (EUR 15,-) samen, en bij uitgeverij
L. J. Veen verscheen onder redactie van Pieter van der Meer De Muur
Wielerscheurkalender 2010  (14,95).

Hinke Piersma: Zou de goede Sint wel komen... Sinterklaasgedichten uit de Tweede
Wereldoorlog. Balans, 128 blz. EUR 15,95

'Sinterklaas die goeie vent,/ zoekt de vlooien uit zijn hemd,/ rijgt ze aan een
draadje,/ speelt ermee soldaatje,/ bakt ze in de koekepan,/ smult er alle dagen
van'. Historicus Hinke Piersma verzamelde sinterklaasgedichten geschreven door
gewone Nederlanders in oorlogstijd. Geïllustreerde uitgave inclusief een cd met
liedjes en een sinterklaasverhaal van schrijver Ben Stroman gezongen en
ingesproken door Rik Hoogendoorn, muzikaal begeleid door Anton Goudsmit.

Wislawa Szymborska: Hier (Tutaj). Vert. Karol Lesman, De Geus, 44 blz. EUR 15,-

'Vermeer/  Zolang die vrouw uit het Rijksmuseum/ in geschilderde stilte en
concentratie/ uit een kan in een schaal/ dag in, dag uit melk giet,/ verdient de
Wereld/ geen einde van de wereld'. Nieuwe poëzie van Nobelprijswinnares
Szymborska (1923).

LOAD-DATE: December 4, 2009

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2009 NRC Media B.V.
                              All Rights Reserved

                              12 of 152 DOCUMENTS



                                NRC Handelsblad

                           3 december 2009 donderdag

Met referenda hoor je vooral de onderbuik;
De uitslag van het Zwitserse minarettenreferendum laat de innerlijke leegte van
Europa zien

BYLINE: Ian Buruma.

SECTION: OPINIE; Blz. 7

LENGTH: 864 woorden

SAMENVATTING

De meeste Europeanen zijn bevrijd van hun geloof. Maar blij zijn ze er niet van
geworden, eerder boos - op moslims die wél ergens in geloven, zegt Ian Buruma.

VOLLEDIGE TEKST:

Zwitserland telt vier moskeeën met een minaret, en ongeveer 350.000 moslims,
meest Europeanen uit Bosnië en Kosovo, van wie niet meer dan 13 procent
regelmatig naar de moskee gaat. Niet echt een probleem, zou je denken. Niettemin
stemde 57,5 procent in een referendum voor een verbod op minaretten, uit angst
voor 'fundamentalisme' en de 'gestage islamisering' van Zwitserland. Zijn de
Zwitsers bekrompener dan andere Europeanen? Vermoedelijk niet. Referendums zijn
peilingen van onderbuikgevoelens, meer dan van weloverwogen opinies, en
onderbuikgevoelens zijn zelden mild. Het is waarschijnlijk dat een dergelijk
referendum in andere Europese landen tot min of meer hetzelfde resultaat zou
leiden.

Gaat het hier om islamofobie? Het is een feit dat een lange geschiedenis van
wederzijdse vijandschap tussen christenen en moslims, en recente gevallen van
moorddadig extremisme, mensen banger hebben gemaakt voor moslims dan voor
hindoes of boeddhisten. En de minaret, die als een raket in de lucht steekt, is
gemakkelijk te presenteren als vreeswekkend symbool.

Toch denk ik dat er iets anders in het spel is. Als de Zwitsers en andere
Europeanen zelfverzekerder waren, dan zouden hun islamitische medeburgers hun
minder vrees aanjagen. En daar wringt waarschijnlijk de schoen. Niet zo lang
geleden geloofden de meeste mensen in het Westen in hun eigen onwrikbare
symbolen. De kerktorens die nog steeds het beeld van Europese steden sieren,
betekenden nog iets. Weinig mensen traden buiten hun religieuze gemeenschap.
Bovendien geloofden de meeste mensen nog in hun koningen, zij staken hun
nationale vlaggen uit en leerden op school over hun vaderlandse helden. Thuis
was thuis. Reizen buiten de grenzen was iets voor matrozen, soldaten, en rijke
mensen. Kortom, 'identiteit' was nog geen probleem.

Hier is veel verandering in gekomen, door het mondiale kapitalisme, door
Europese integratie, de stigmatisering van nationale gevoelens door twee
catastrofale oorlogen, en, wat misschien het zwaarste telt, de uitholling van
religieus geloof. We leven nu in een seculiere, liberale, ontgoochelde wereld.
Voor de meeste Europeanen is het leven vrijer dan ooit. We laten ons niet meer
door priesters of regenten voorschrijven wat we moeten denken of doen. Maar het
resultaat van de bevrijding uit geloof en traditie is niet altijd grotere
tevredenheid; eerder het tegendeel: verwarring, angst, en woede. Niet dat
demonstraties van collectieve identiteit helemaal zijn verdwenen. Die geest
leeft nog voort in voetbalstadions, waar vlaggegezwaai en jubeltoon gemakkelijk
omslaan in razernij.

Populistische demagogen geven graag de schuld voor onze moderne wrevels aan de
politieke, culturele, en financiële elites. Zij zouden de gewone man hebben
opgezadeld met de problemen van massale immigratie, economische crisis, en
verlies van nationale identiteit. Hier zit een kern  van waarheid in. Maar als
de elites worden gehaat als aanstichters van onze malaise, dan worden de moslims
benijd voor hun rotsvaste geloof. Zij weten tenminste nog wie ze zijn. Zij
hebben nog iets waarvoor ze bereid zijn te sterven.

Dat Europese moslims vaak even seculier en ontgoocheld zijn als hun
niet-islamitische medeburgers doet er niet toe. Het gaat om percepties. Die
torenhoge minaretten, die zwarte hoofddoeken, zijn bedreigend omdat zij zout op
de wonden strooien van al diegenen die leiden onder hun eigen ongeloof.

Het is ook geen wonder dat veel mensen die ooit uiterst links waren zich nu
scharen onder de meeste fervente tegenstanders van de islam. Want ook zij hebben
hun geloof verloren - in de wereldrevolutie en aanverwante utopische projecten.
En bovendien kwamen zij ook nog vaak uit streng religieuze milieus. Dus hun
desillusie is dubbelop. Zij doen alsof hun strijd tegen de islam gaat om
'westerse waarden', maar de kern van hun ressentiment is het verlies van hun
geloof, religieus seculier.

Er is  geen gemakkelijke oplossing voor de sentimenten die door het Zwitserse
referendum worden blootgelegd. Nu ja, de paus heeft  een antwoord: hij wil
mensen weer terughalen naar de boezem van de roomse kerk. Ook evangelische
predikers hebben een recept voor onze verlossing. En Amerikaanse
neoconservatieven zien onze problemen als een typische voorbeeld van Europese
decadentie, van collectief nihilisme. Hun antwoord is  een wereldwijde
kruistocht voor de democratie onder de ferme leiding van de VS.

Geen van deze oplossingen is erg overtuigend, behalve misschien voor vrome
katholieken, born again christenen, of Amerikaanse neocons. We moeten maar hopen
dat onze liberale democratieën ook deze bange tijden zullen overleven. Zij
hebben tenslotte voor ergere vuren gestaan. Maar laten we beginnen met minder
referendums. Want referendums, in tegenstelling tot wat sommigen denken,
versterken de democratie niet. Zij maken democratie juist zwakker door de mannen
en vrouwen te ondermijnen die we kiezen om tot een redelijk oordeel te komen, in
plaats van, uit angst of cynisme, onderbuikgevoelens te vertolken.

LOAD-DATE: December 3, 2009

LANGUAGE: DUTCH; NEDERLANDS

GRAPHIC: Illustratie Cyprian Koscielniak

PUBLICATION-TYPE: Krant

JOURNAL-CODE: NRC Handelsblad


                         Copyright 2009 NRC Media B.V.
                              All Rights Reserved

                              13 of 152 DOCUMENTS



                                NRC Handelsblad

                            27 november 2009 vrijdag

Woningcorporatie is zo wild als zijn directeur;
Nu ondernemende corporaties zich vertild hebben aan projecten, komt er meer
nadruk op hun publieke taken

BYLINE: Menno Tamminga

SECTION: ECONOMIE; Blz. 17

LENGTH: 1311 woorden

SAMENVATTING

De corporaties hadden de woningbouw ook in crisistijd op gang moeten houden.
,,Maar iedereen slaat aan het rekenen en maakt pas op de plaats."

VOLLEDIGE TEKST:

Opeens valt het doek.

Rieni Teuben, bestuurder van woningcorporatie Rentree (Deventer) sloot begin
2008 als eerste corporatiedirecteur een overeenkomst met de gemeente en
toenmalig minister Vogelaar (Wonen, Wijken en Integratie, PvdA) voor het
opknappen van een achterstandswijk. Vorige maand moest hij het veld ruimen.
Vorige week stelde minister Van der laan (Wonen, Wijken en Integratie; PvdA) de
corporatie onder verscherpt toezicht.

Jaap van Gelder is bestuurder van corporatie De Key (Amsterdam). Hij won in 2007
de Zilveren Woonladdder, een prestigieuze prijs van twee ministeries. Hij
vertrekt per 1 januari. Zijn commissarissen willen de aandacht verleggen van
expansie naar beheer.

,,Ik vrees dat er nog zullen volgen", noteert Jim Schuyt, bestuurder van de
Alliantie (Amsterdam/Amersfoort) op zijn weblog.

Woningcorporaties trokken eerst de aandacht met directeuren die moesten
vertrekken wegens fraudeverdenkingen (SGBB in Hoofddorp, Rochdale in Amsterdam).
Toen kwamen de financiële tegenvallers: de ss Rotterdam van Woonbron
(Rotterdam/Delft), de campus van Servatius (Maastricht). En nu moeten ook
bestuurders weg die in de sector goed staan aangeschreven, juist omdat zij doen
wat de samenleving graag ziet: bouwen, wijken leefbaar houden, nieuwe
initiatieven nemen.

Wat is er aan de hand in corporatieland?

,,Eerst had je de Robin Hoods, de vastgoedjongens die commerciële projecten
ontwierpen om met de opbrengst de gewone man te redden", zegt
PvdA-fractiewoordvoerder Staf Depla. ,,Zeg maar: SGBB en Rochdale. Nu zie je de
fase van de goeie verhalenvertellers die in problemen komen, eerst Martien
Kromwijk van Woonbron. Zij zijn de mensen met een maatschappelijke missie, maar
zij hadden hun organisatie qua financiën en risico's kennelijk niet goed op
orde. Alleen bevlogenheid is niet genoeg. Dat zie je nu bij De Key en Rentree."

Volgen er meer personele wisselingen? Depla: ,,Ja."

De tegenvallers bij de corporaties zijn ook tegenvallers voor het kabinet. In
het regeerakkoord van begin 2007 kwam het woord woningcorporaties achttien keer
voor. Zij kregen met hun 2,4 miljoen huurhuizen een spilfunctie in
wijkverbetering, nieuwbouw, leefbaarheid en integratie. Vorig jaar was een
topjaar met nieuwbouw. Toen kwam de kredietcrisis en keek iedereen naar de
corporaties: die konden toch blijven bouwen tegen de economische storm in? Maar
bouwen kan alleen als de corporaties voldoende geld verdienen op de verkoop van
bestaande huizen. Dat is de kurk waar hun investeringen op drijven. Vorig jaar
zijn de verkopen teruggezakt naar het niveau van 2002, en dit jaar gaat het nog
slechter.

,,De financiële positie van corporaties is het afgelopen jaar dramatisch
verslechterd", weet Anja van Gorsel, die de corporaties kent als adviseur van
raden van toezicht en zelf ook toezichthouder is. ,,Zij moeten
vennootschapsbelasting betalen, zij moeten de heffing betalen voor de
Vogelaar-wijken, de financieringskosten stijgen en de verkopen van huurwoningen
blijven tegenvallen. En dan komen de eerste incidenten bij corporaties. Raden
van toezicht schrikken zich rot. Trekken de teugels aan. Kiezen voor
risicomijdend gedrag. Nu ontstaat angst en verstarring. Iedereen is aan het
rekenen en maakt pas op de plaats. En ik ben bang dat het eind nog niet in zicht
is, dat meer corporaties financiële problemen zullen blijken te hebben."

,,Het is begrijpelijk dat woningcorporaties net als bedrijven hun strategie
verleggen als de omstandigheden wijzigen", zegt Lenny Vulperhorst,
vastgoedwereldkenner en partner bij adviesbureau AEF. ,,Maar kenmerkend voor de
corporaties is het personalisme. De bestuurder drukt zijn persoonlijk stempel op
het beleid en de cultuur en structuur van een corporatie." De commissarissen
treden in zijn visie merendeels op als applausmachine. Maar dat betekent wel dat
als de strategie moet veranderen, de persoon van de bestuurder moet veranderen,
maar ook de personen die als toezichthouder het beleid hebben gesteund.
Vulperhorst: ,,Koersbreuken leiden tot leiderschapsbreuken."

Het gure financiële klimaat valt samen met een veranderende ideologische wind.
Wat is tegenwoordig de kerntaak van een corporatie?

Rentree in Deventer dreigde zich te vertillen aan een infrastructureel project,
blijkt uit een brief van minister Van der Laan aan de Tweede Kamer.
Infrastructuur is een typische publieke taak, zou je zeggen. De corporatie
voerde in Deventer de regie over de sloop/nieuwbouw in de Rivierenwijk,
inclusief de verlaging van een weg die, tot ongenoegen van bewoners en gemeente,
de wijk doorsneed.

Om het geld daarvoor vrij te maken, wilde de corporatie bijna eendere van haar
woningbezit verkopen, maar dat vond minister Van der Laan te gortig. Servatius
tilt een vergelijkbare last: de gedwongen verkoop van 2.000 woningen om na het
campus-echec de financiën te redden.

Woonbron kampt met de ss Rotterdam. Zij wilde talloze vliegen in één klap slaan.
Van stageplaatsen voor studenten tot en met een investering in het aanzien van
de Rotterdamse wijk Katendrecht (zie: Biecht aan de bron).

,,Onderschat niet hoe groot de druk is van de lokale overheid", zegt Van Gorsel,
,,en van andere partijen die naar woningcorporaties kijken om iets gedaan te
krijgen, omdat de corporatie tot voor kort de financiële en beleidsmatige ruimte
had om het te doen. Want leefbaarheid is ook hun taak geworden."

Vulperhorst: ,,In de achterliggende jaren kozen corporaties voor een bestuurder
van ondernemend kaliber. Mensen die het woord ondernemen eerst uitspraken en dan
nog iets mompelden over publieke missie. Nu wordt dat publieke weer prioriteit."

Voor Kamerlid Depla zijn de financiële tegenvallers bij grensverleggende
corporaties als Woonbron en Rentree aanleiding voor ideologische herleving:
terug naar de bronnen van de volkshuisvesting, geen dure appartementen, maar
onderhoud en leefbaarheid. ,,Ik hoop maar dat er na de Robin Hoods en de
mooie-verhalenvertellers niet een derde golf komt: alle macht aan de
boekhouders."

Bestuurder drukt zijn stempel op de corporatie, commissarissen treden op als
applausmachine

Biecht aan de bron

De minister voor Wonen, Wijken en Integratie, Eberhard van der Laan,
veroordeelde eind vorig jaar in schrille termen de investering van corporatie
Woonbron in de ss Rotterdam. De risico's van de investering van uiteindelijk 200
miljoen euro waren zo groot dat zij het functioneren van de corporatie in gevaar
hadden gebracht.

De minister benoemde een toezichthouder. Er kwam een aparte nieuwe bestuurder om
de ss Rotterdam financieel te leiden. De complete raad van commissarissen trad
dit jaar af. Bestuursvoorzitter Martien Kromwijk zei: ik blijf. En hij hield
woord. Nu, een jaar na de 'veroordelingsbrief' maakt Kromwijk een
verantwoordingstournee. Eerst achter gesloten deuren, tegenover
collega-bestuurders van corporaties. Hij noemde zijn aanblijven ,,een
professionele bijna-doodervaring".

In die bijeenkomst heeft hij zich, vertelt hij deze week in een interview met
Aedes magazine , het blad van de corporatievereniging, verontschuldigd voor de
negatieve effecten op de hele sector waar zij ook last van hadden. In het
interview erkent hij de logica dat hij was afgetreden, maar ,,er was een hoger
belang" bij gediend om het niet te doen, zeiden werknemers, huurders, de
gemeente ,,en zelfs de minister".

Afgelopen week stond hij bij Woonbron zelf op de zeepkist om zich te
verantwoorden. Volgende week doet hij dat op een bijeenkomst van corporaties. Op
de website van corporatievereniging Aedes staat sinds kort een video met hem. We
zijn nog niet zo sterk, zegt Kromwijk, in het kunnen bewijzen dat de nieuwe
concepten voor jongerenopleidingen en buurtkwaliteit ook werken. ,,Daar moet de
samenleving wat geduldiger in worden."

LOAD-DATE: November 27, 2009

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2009 NRC Media B.V.
                              All Rights Reserved

                              14 of 152 DOCUMENTS



                                NRC Handelsblad

                            20 november 2009 vrijdag

Idealen voor het volk;
Theatraal activisme  maar geen spandoektoneel

BYLINE: Kester Freriks

SECTION: CULTUREEL SUPPLEMENT

LENGTH: 2103 woorden

SAMENVATTING

Toneelregisseurs noemen zichzelf graag politiek geëngageerd en willen soms zelfs
'de hele wereld verbeteren'. Maar de meesten willen niet zo ver gaan als het
vormingstoneel uit de jaren zeventig. ,,Engagement vind ik goed, maar
pamflettisme gaat te ver."

VOLLEDIGE TEKST:

Het is een woensdagavond in oktober. De toeschouwers in het Munttheater van het
Limburgse Weert volgen aandachtig de voorstelling Vijand van het volk, een
klassiek drama uit 1882 van Henrik Ibsen. Een van de hoofdrolspelers is dokter
Thomas Stokman, een idealist die heeft ontdekt dat het bronwater van het zwembad
in het dorp is vergiftigd. Hij acht het zijn taak als medicus deze
verontreiniging openbaar te maken. Aanvankelijk krijgt hij de inwoners op zijn
hand. Gezondheid staat immers voorop in het Noorse kuuroord. Totdat iedereen
beseft dat het zwembad de economische levensvoorwaarde is van het plaatsje.
Sluiting betekent de ondergang. De dorpelingen keren zich tegen de dokter. Hij
is hun vijand.

Plotseling richt acteur Olaf Malmberg die de rol van de dokter vertolkt zich
rechtstreeks tot de zaal. ,,Geachte dames en heren, waarde toeschouwers, u
draagt mede de verantwoordelijkheid voor de ondergang van ons land", zegt hij
kalm en beheerst. ,,Iedereen heeft er de mond vol over dat politici naar het
volk moeten luisteren, maar, beste mensen, het gros van het volk is dom,
bekrompen en abject."

In de zaal voelt iedereen zich aangesproken. Er ontstaat zelfs een levendig
debat tussen acteur en toeschouwers. Olaf Malmberg schendt een van de oudste
theaterwetten: hij doorbreekt de illusie van het toneelspel en stapt door de
vierde wand heen, de denkbeeldige scheiding tussen bühne en zaal.

Deze stijlbreuk is een daad van theatraal activisme. Hij zegt: ,,U, dames en
heren toeschouwers, kunt wel veilig vanuit uw zetels van pluche naar dit
toneelspel kijken dat zich in het verre Noorwegen afspeelt. Maar het gaat over
u, het gaat over Nederland, het gaat over een gevaarlijk verschijnsel van de
laatste jaren, namelijk populisme. Ik, dokter Stokman, waarschuw een stelletje
dorpelingen dat alleen aan eigen gewin denkt. Ook u heeft idealen ingeruild
tegen kapitalistische motieven."

Hedendaagse regisseurs en theatermakers vinden politiek engagement,
maatschappelijke betrokkenheid en maatschappijkritiek belangrijk. Regisseur Eric
de Vroedt, inspirator van de geëngageerde toneelreeks Mightysociety zegt: ,,Na
de moord op Pim Fortuyn en Theo van Gogh moest er iets veranderen in het
Nederlandse theater. Het was te narcistisch."

De extreme uiting van engagement, activisme, komt zelden voor. De oproep die
Olaf Malmberg in Vijand van het volk doet, is een van de zeldzame voorbeelden.
Volgens regisseur Arie de Mol, die verantwoordelijk is voor deze ingreep, staat
'activisme op gespannen voet met de artistieke eisen van een
toneelvoorstelling'. Hij zegt: ,,Toneel is meer dan het programma van een
politieke partij. Engagement vind ik goed, maar pamflettisme gaat te ver. De
boodschap mag niet overheersen." In de jaren zestig en zeventig kende Nederland
activistische toneelgroepen als Proloog en Sater. Deze gezelschappen weigerden
in de traditionele schouwburgen te spelen, ze trokken de straat op, gingen naar
scholen, fabrieken, achterstandswijken en brachten daar theater. Het doel was om
toeschouwers tot politieke actie te bewegen.

Een gebeurtenis uit januari 1973 bij Proloog zou nu onwaarschijnlijk zijn. De
groep speelde Breken en bouwen in het Amsterdamse Mickery Theater aan de
Rozengracht. De voorstelling was een aanklacht tegen het slopen van oude
woonwijken ten gunste van dure nieuwbouw en prestigeprojecten als kantoren.
Politie te paard moest er aan te pas komen om opstandige bezoekers in het gareel
te houden. De voorstelling spoorde daadwerkelijk aan tot protest tegen
huizensloop. Het toneelspel bleef niet beperkt tot de veilige beschutting van de
zaal, het leidde daarbuiten tot acties.

Onder de versmade naam 'vormingstheater' zijn Proloog en Sater min of meer uit
de theatergeschiedenis verdwenen. De gezelschappen kregen termen toebedeeld als
'marxistisch gedram', 'holle retoriek' en 'eendimensionaal spandoektoneel'. Het
werd in de ban gedaan. Rechtstreekse verwijzingen naar de maatschappij werden
een taboe: ,,Het was lange tijd zelfs verboden om een tas van Albert Heijn op
het toneel te laten zien", zegt De Vroedt. ,,Meteen krijg je het verwijt te
horen dat het vormingstoneel is, dat het te plat en te eenduidig zou zijn. Maar
waar komt dat verbod vandaan? Dagelijks hebben miljoenen mensen met Albert Heijn
te maken, en dat zou niet op het toneel mogen. Dit is de erfenis van het
vormingstheater."

De toespraak van Malmberg tot de toeschouwers van Vijand van het volk is
opmerkelijk omdat hiermee die angst voor eenduidigheid wordt doorbroken. Ibsen
schrijft voor dat dokter Stokman zijn rede over de domheid van het volk houdt
voor een dorpszaal, die volgens het naturalistische toneel van die tijd werd
nagebouwd op de speelvloer. De Mol: ,,De dokter doet provocerende uitspraken.
Hij zegt bijvoorbeeld dat een 'capabele elite' noodzakelijk is voor
maatschappelijke verbetering. Hij acht het een misvatting dat het volk, de
gewone man dus, het recht heeft om een land te willen besturen. Als een acteur
deze woorden direct tot de zaal spreekt, kan het publiek zich niet langer
verschuilen. In onze voorstelling gaan op dat moment de zaallichten aan.
Iedereen ziet elkaar. De sfeer verandert van comfortabel naar confronterend."

De Duitse toneelvernieuwer Bertolt Brecht verzette zich tegen theater dat als
een 'droomeiland' is. ,,Glotz nicht so romantisch", hield hij zowel de
regisseurs als het publiek voor. ,,Staar niet zo romantisch." Met andere
woorden: zorg ervoor dat theater een maatschappelijke verandering teweegbrengt
en niet alleen dient als tijdverdrijf. Draag een boodschap uit. Zorg ervoor dat
na het zien van de Driestuiversopera de kapitalistische uitbuiters worden
veroordeeld en de armen geholpen.

Deze opdracht tot activistisch theater is voor Nederlandse gezelschappen meestal
een stap te ver. Leden van het gezelschap Orkater brachten een tijd door bij het
Nederlandse leger in Uruzgan. Ze maakten er de voorstelling Kamp Holland over.
Het was aanvankelijk de bedoeling kritische kanttekeningen te maken bij de
Nederlandse betrokkenheid bij de oorlog in Afghanistan. Maar de voorstelling
ging uiteindelijk over iets heel anders, namelijk de fascinatie voor de wereld
van het leger.

Zo zijn er meer voorbeelden te vinden van toneelgroepen die als het er op
aankomt toch geen eenduidig standpunt vertolken op het toneel. Regisseurs noemen
zichzelf graag politiek geëngageerd, willen zelfs, zoals theatermaakster Laura
van Dolron zegt, ,,de hele wereld verbeteren". Ze reisde voor research naar
Jeruzalem, Thailand en Spanje. Maar de voorstelling Iemand moet het doen bij het
Nationale Toneel die eruit voortkwam, is eerder poëtisch en lief-filosoferend.
De overpeinzing wint het hier van de actieve stellingname. Kennelijk deinzen
theatermakers ervoor terug harde uitspraken te doen. Voor Proloog was dat
destijds geen enkel probleem. Bij Proloog zat er geen afstand tussen kunst en
maatschappij. Dat was de kracht van activistisch theater. Maar het betekende ook
een gevaar: alle kunstzinnigheid wordt opgeofferd aan het maatschappelijke doel.

De Acteursgroep Wunderbaum speelt nu het stuk Venlo, de moederstad van
PVV-leider Geert Wilders, het ,,Texas van de lage landen", zoals zij het noemen.
Maar een aanklacht tegen populisme is het niet; dat zou volgens acteur Walter
Bart 'te eendimensionaal' zijn. Bart: ,,Het is onze intentie mensen te
begrijpen, en door begrip ontstaat compassie. Dat is iets anders dan een
nadrukkelijke boodschap. Venlo gaat over idealisme versus nihilisme. Wij hebben
een grote belangstelling voor de wereld om ons heen. Om inspiratie op te doen
bivakkeerden we zes weken in een stacaravan aan de rand van Venlo. We spraken
met mensen uit de buurt, met aspergestekers, wethouders, politieagenten. Op die
manier proberen we zoveel mogelijk de realiteit in ons toneelstuk te betrekken.
Maar als je een bierdrinkende massa wilt begrijpen, dan kun je als theatermaker
niet de wereldverbeterende activist gaan uithangen. Dan moet je ook laten zien
waarom mensen hun heil zoeken in een biertent. Theater moet twee kanten tonen,
niet een. Bovendien ligt onze voorkeur bij een politieke dimensie die eerder
impliciet is dan expliciet."

Aan het slot van Venlo krijgt de idealistische wethouder het woord, nadat ze
door een nihilistische politieagent zowat bewusteloos is geslagen. Ze zegt dat
haar verlangen naar macht voortkomt uit de drang haar stadgenoten tot meer
saamhorigheid te brengen. Maar ze zijn bedorven door genotzucht en geobsedeerd
door materiële luxe. En niet geïnteresseerd in maatschappelijk ontwikkelingen.
Net als acteur Olaf Malmberg in Vijand van het volk richt actrice Marleen
Scholten zich rechtstreeks tot ons, toeschouwers in de zaal: ,,Ik leefde
namelijk - en dat tot op de dag van vandaag - in de overtuiging dat ik u uit uw
middelmaat kon redden."

Walter Bart van Wunderbaum zegt: ,,Met Venlo, maar ook met een eerdere
voorstelling als Welcome in my backyard over vreemdelingenangst, proberen we
twee kanten te laten zien. In Welcome... staat egoïsme tegenover altruïsme.
Stel, je treft een junk in je achtertuin aan, wat moet je dan doen? Hem
liefderijk opnemen of wegjagen? Het stellen van die vragen is belangrijker dan
het eenduidig beantwoorden daarvan. De keuze is aan het publiek. Die maken wij
niet."

Regisseur Eric de Vroedt huivert als hij het begrip activisme of vormingstheater
hoort. Hij zegt: ,,Ik denk dan meteen aan mannen met hoge hoeden die de
kapitalist verbeelden en een arbeider met een pet. Mijn stukken in de reeks
Mightysociety vinden altijd hun oorsprong in een maatschappelijk statement.
Bijvoorbeeld dat Nederland weg moet uit Afghanistan, dat het een zinloze en
absurde oorlog is. Die emotie zou je het begin van activisme in het theater
kunnen noemen. Er moet iets gebeuren, er moet iets veranderen. Vervolgens ga ik
me verdiepen in het onderwerp en stuit op andere standpunten. Ik kreeg begrip
voor de verrichtingen en zelfs de idealen van onze soldaten. Dat ze democratie
en vrede brengen, scholen bouwen. In de zesde aflevering van Mightysociety heb
ik dit onderwerp aangesneden. Volgens  mij ligt de kracht van theater in het
weergeven van tegengestelde standpunten. Dat gebeurt zodra je gaat werken met
personages, met acteurs dus. Zij vertegenwoordigen die verschillende meningen.
Pas daardoor ontstaat drama. De nadrukkelijke boodschap waarmee ik begon, is
geleidelijk verdwenen."

Net als de makers van Kamp Holland doet De Vroedt maandenlang onderzoek. Hij
spreekt met mensen, leest boeken en kijkt naar documentaires. Vervolgens brengt
hij al het materiaal terug tot 'huiskamerniveau'. Die research brengt hem vaak
op andere gedachten. ,,Van de zekerheid uit het begin kom ik in een fase van
twijfel en zelfs worsteling. Soms ben ik radicaal van mening veranderd. Ik wil
aan de toeschouwers die worsteling doorgeven, de ambivalentie, en niet een
standpunt. Als theatermaker moet je niet dwingend zijn. Het is interessanter
twijfel te laten zien. Dat spoort mensen aan tot denken."

Arie de Mol heeft niets tegen activistisch theater. ,,Schouwburgbezoekers hebben
sterk de neiging zich in hun stoel te verschansen en op afstand naar de
voorstelling te kijken. De rechtstreekse aanspreekvorm vraagt de toeschouwer na
te denken over die extreme uitspraken van de dokter. Uit de reacties in de zaal
blijkt dat zijn tekst appelleert aan het gevoel van verantwoordelijkheid.
Iedereen moet ervoor zorgdragen dat de wereld verbetert, en niet aan
materialisme ten onder gaat. Een mevrouw zei een keer vanuit de zaal ten
overstaan van alle bezoekers: 'Ik ben ermee gestopt mij zorgen te maken over de
wereld. Ik sluit me ervoor af.' Een paar dagen later ontvingen we van haar een
kaart: de voorstelling had haar weer maatschappelijk betrokken gemaakt."

De Mol zou willen bereiken dat mensen zich humaner gedragen. Theater kan daartoe
aansporen en is in zijn optiek een kunstzinnige vorm van activisme. Hij zegt:
,,Ik besef dat dit verlangen hoog gegrepen is, toch wil ik het nastreven. Ibsens
tekst is in dat opzicht een waarschuwing tegen egoïsme. De dokter vraagt zich af
of hij aan het eind van de dag met een schoon geweten in de spiegel kan kijken.
Ik zou het als de vervulling van een wens zien als ik de toeschouwers tot een
vergelijkbaar gedrag kan activeren. Dan heb ik een doel bereikt. Dat is niet het
activisme van spandoeken en de straat opgaan, maar wel een oproep aan
theaterbezoekers."

LOAD-DATE: November 20, 2009

LANGUAGE: DUTCH; NEDERLANDS

GRAPHIC: Links: Bram Coopmans als commandant Prins  in 'Mightysociety6' (foto
Sanne Peper) Boven: Olaf Malmberg als dokter   Stokman in 'Vijand van het volk'
(foto Ben van Duin) Rechts: Serena Roox in 'Venlo' (foto Fred Debrock)

PUBLICATION-TYPE: Krant

JOURNAL-CODE: NRC Handelsblad


                         Copyright 2009 NRC Media B.V.
                              All Rights Reserved

                              15 of 152 DOCUMENTS



                                NRC Handelsblad

                           19 november 2009 donderdag

In Zuidplas wint Rita Verdonk haar eerste zetels

BYLINE: Derk Stokmans

SECTION: BINNENLAND; Blz. 3

LENGTH: 912 woorden

SAMENVATTING

Trots op Nederland is sinds gisteren meer dan alleen Rita Verdonk. Maar wat
heeft de beweging de kiezer eigenlijk te bieden? De belofte van daadkracht.

VOLLEDIGE TEKST:

Rita Verdonk begint haar electorale carrière net als Geert Wilders. Beiden
haalden bij hun eerste verkiezingen 6 procent van de stemmen. Er is een klein
verschil: bij Wilders ging het in 2006 om de Tweede Kamer, Trots op Nederland
van Rita Verdonk behaalde zijn 6 procent gisteren voor de gemeenteraad van
Zuidplas. Verdonk is blij: ,,Veel mensen dachten, het is niets, en het wordt
nooit meer wat. Ze hadden allemaal ongelijk."

Tien dagen geleden voerde ze nog campagne in Zuidplas. In de door regen lege
straten kon ze niet veel meer doen dan folders in brievenbussen schuiven. De
weinige inwoners die zich op straat waagden, liepen niet over van interesse,
laat staan enthousiasme. Het was de wereld van Trots op Nederland in een
notedop: onbekend, onbemind en een beetje onbeholpen.

In de landelijke peilingen bestaat de beweging van Rita Verdonk niet of
nauwelijks meer. Op een goede dag scoort ze één zetel in de peilingen, op een
slechte dag nul. Zij wordt vaker bespot dan serieus genomen in de Tweede Kamer,
waar ze met haar onvermijdelijke spiekbriefje in de hand bewindslieden en
coalitiepartijen aanvalt om hun gebrek aan leiderschap en daadkracht en hun
overmatige liefde voor het pluche.

Bij de verkiezingen voor de Tweede Kamer in 2006 haalde Rita Verdonk 620.555
stemmen. Toen was ze nog VVD'er. Meer kiezers dan Geert Wilders en - uniek in de
geschiedenis - meer dan haar toenmalige partijleider, Mark Rutte. Toen Verdonk
wegens chronische ongehoorzaamheid twee jaar geleden uit de VVD-fractie werd
gezet en haar nieuwe beweging begon, beloofden de peilingen haar gouden bergen.
Wilders maakte zich zoveel zorgen dat hij haar probeerde in te lijven bij zijn
PVV. Nu is het Wilders die drijft op de belofte van peilingen.

Maar volgens een andere maatstaf zou je kunnen zeggen dat ze misschien wel méér
aanhang heeft dan de PVV. De 'partij' van Wilders heeft geen leden en bestaat
alleen op een verdieping in het Tweede Kamergebouw. Trots op Nederland bestaat
ook buiten het Binnenhof. Op 49 plaatsen in het land zijn lokale afdelingen
opgericht. In die afdelingen zijn volgens de partij rond de achthonderd
bestuurders en kandidaten actief. De beweging is intussen veel groter dan alleen
Verdonk.

Voor een beweging - het mag geen partij heten - die zich afzet tegen de
bestuurlijke elites, is de structuur opmerkelijk traditioneel: met kieskringen,
lokale besturen en lokale partijprogramma's. Met een landelijke
'redactiecommissie', die al een jaar bezig is met het opstellen van een
partijprogramma. Met duizenden vrijwilligers die met folderen, websites beheren,
lokale programma's schrijven en kandidaten zoeken, toewerken naar de
gemeenteraadsverkiezingen van 2010. Dan moet Trots op Nederland laten zien dat
het bestaansrecht heeft.

Maar wat is dat bestaansrecht? Kan een kiezer bij Verdonk iets vinden wat andere
partijen niet bieden? Volgens Verdonk zelf is de doofheid van bestuurders en
ambtenaren voor de belangen van burgers het grootste politieke issue van
Nederland. Haar gedachtengang is als volgt: als goedbedoelende burgers de koppen
bij elkaar steken, dan zouden ze voor elk maatschappelijk probleem een oplossing
kunnen verzinnen. Een team kundige mensen met een daadkrachtige leider kan die
oplossing daarna loslaten op de maatschappij.

Wat er dan gebeurt, was te zien op de eerste landelijke themadag die Trots op
Nederland begin dit jaar hield. Daar mochten ,,gewone burgers" vertellen welke
oplossingen ze hadden voor maatschappelijke problemen.

In het zaaltje waar het over de economische crisis ging, was er een ruzieachtige
discussie tussen een burger, die elke vorm van overheidstimulering waanzin vond,
en de voorzitter die dat overduidelijk een onverdraaglijk onverstandig standpunt
vond. In het zaaltje mobiliteit ontstond een sfeer van eensgezinde redelijkheid,
die uitmondde in consensus dat asfalt niet de oplossing is, dat het ,,combineren
van vervoersmodaliteiten" en het ontmoedigen van ongewenst gedrag met
,,financiële prikkels" de enige manier is om het verkeersinfarct op te lossen.

Zo maakte de beweging kennis met een oude politieke wet: in de werkelijkheid van
complexe problemen en conflicterende belangen levert inspraak vaak genuanceerde
compromissen op, die nauwelijks in één zin zijn samen te vatten. Of ruzie.

In Zuidplas baseerde de beweging het lokale verkiezingsprogramma op een enquête
onder bewoners. Het werd geen programma waarmee de beweging scherp afstand neemt
van de gevestigde orde. Integendeel. Veel algemene waarheden - meer handhaven,
minder gedogen, meer veiligheid, beter onderwijs - die nergens afwijken van wat
de 'zelfgenoegzame regenten' belijden waar Verdonk tegen ageert.

Wat overblijft, is de belofte van daadkracht. Ferry van Wijnen is de nieuwe
fractievoorzitter van Trots op Nederland in Zuidplas. Dat het lokale programma
weinig nieuws bevat is niet erg, zegt hij. Veel belangrijker is dat zijn
beweging dat programma ook echt wil realiseren. Dat andere partijen er misschien
ook zo over denken, betwijfelt hij: ,,Als iedereen het wil, waarom gebeurt het
dan niet?"

De winst in Zuidplas is geen toevalstreffer, voorspelt Verdonk. ,,We hebben in
het land nou eenmaal meer krediet dan in Den Haag. En voor de mensen die zich
afvragen waar is Rita? We zijn er, hier staan we!"

'Ze hadden allemaal ongelijk'

Rita Verdonk

LOAD-DATE: November 19, 2009

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2009 NRC Media B.V.
                              All Rights Reserved

                              16 of 152 DOCUMENTS



                                NRC Handelsblad

                            16 november 2009 maandag

Het afscheid van circus Grimbergen;
Zapkliklees

BYLINE: Hans Beerekamp

SECTION: MEDIA; Blz. 17

LENGTH: 426 woorden


In Draadstaal (VPRO) zat gisteren Jeroen van Koningsbrugge als burgemeester een
sinterklaascommissie voor. De leden waren een boze Surinamer, een boze feministe
en een boze populist, die vooral tegen elkaar schreeuwden over andermans
opvattingen omtrent de goedheiligman. De vierde was een verlegen jongen met een
bril, die hangende een onderzoek geen uitspraken wilde doen of hij een
kindervriend was.

Nadat als compromis was besloten dat de Pieten dit jaar hun gezicht blauw
moesten verven, ging de Surinamer door het lint, pakte een machinegeweer en
richtte een bloedbad aan. Tot aan dat moment moest ik vaak denken aan Rondom 10.

Dat discussieprogramma van de NCRV beleefde zaterdag een bijzondere afsluiting
van het seizoen. Er werd teruggekeken op de laatste elf jaar en de vraag
opgeworpen wat de talloze debatten over actuele onderwerpen nu wel of niet
hadden opgeleverd. Aan het slot stelde presentator Cees Grimbergen de
eindredacteur, regisseur, producent en alle andere redacteuren voor om het
applaus in ontvangst te nemen. Zelfs als een televisieprogramma zijn laatste
uitzending beleeft, zie je zoiets zelden. Maar het geval wil dat de NCRV
helemaal niet stopt met Rondom 10 en dat het ook al veel langer bestaat dan
sinds 1999. De omroep heeft alleen maar besloten het contract met Grimbergen
niet te verlengen en in 2010 door te gaan met Ghislaine Plag.

De van de IKON afkomstige Grimbergen heeft wel een zwaar stempel gedrukt op het
programma. De eerste uitzending was in 1981 en het beetje zijige
discussieprogramma over medische en ethische dilemma's werd aanvankelijk
gepresenteerd door Henk Mochel, Hans Sleeuwenhoek en Violet Falkenburg. Onder
leiding van Grimbergen werd het straatrumoer binnengehaald en de nadruk meer
gelegd op maatschappelijke tegenstellingen.

Het was na Het Lagerhuis (VARA) een van de eerste programma's waarin de
verontwaardiging van gewone burgers ruim baan kreeg. Hun woede gold onder meer
het gebrek aan integratie van allochtonen, de bureaucratie en managerscultuur in
zorg en onderwijs, het beleid van woningcorporaties en de stresscultuur. Er werd
ook opvallend vaak door elkaar heen gepraat en slecht geluisterd.

De redactie beijverde zich in het aanscherpen van conflicten, ook en juist
tussen de aanwezigen. Die ruzies werden gevoed, aangejaagd en uitvergroot door
Grimbergens dramatische stijl van presenteren, met brede handgebaren en veel
loopjes.

Het programma is allang niet meer het enige waar je boze burgers kunt
tegenkomen. Ik kan me redenen voorstellen om het eens over een andere boeg te
gooien.

LOAD-DATE: November 16, 2009

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2009 NRC Media B.V.
                              All Rights Reserved

                              17 of 152 DOCUMENTS



                                NRC Handelsblad

                           14 november 2009 zaterdag

Knuffelautochtonen;
Column

BYLINE: Bas Heijne

SECTION: OPINIE & DEBAT

LENGTH: 1081 woorden


Mij was het ontgaan, maar in de Volkskrant schreef Evelien Tonkens er van de
week een stukje over: de mislukte poging van de gemeente Ridderkerk om
ontevreden buitenstaanders, de burgers die zich wentelen in hun onvrede, te
overladen met ,,bestuurlijke warmte". Een jaar lang was op allerlei manieren
geprobeerd hen te bereiken en tot meedoen over te halen: om ,,een menselijk,
warm gezicht te tonen" kregen alle inwoners een digitaal bloemetje gestuurd,
nieuwkomers ontvingen bij het standaard informatiepakket een cake die ze ,,met
de buren" konden opeten. Op een antwoordkaart konden bewoners invullen wat de
gemeente allemaal nog meer kon doen om mensen met elkaar in contact te brengen.

Niemand stuurde in. De inwoners van Ridderkerk werd ook gevraagd iets positiefs
om te schrijven over ,,wat betrokkenheid voor u inhoudt." En: ,,met elkaar maken
we dan een wandkleed". Nauwelijks reacties. Project 'Aanhaken' mislukt.

Tonkens concludeert dat de afzijdigen van Ridderkerk geen behoefte hebben aan
betrokkenheid en totaal niet geïnteresseerd zijn in het democratische proces.
,,Trots op democratie - daar schort het aan."

Dat zal best, maar je kunt je afvragen of het project 'Aanhaken' van de gemeente
Ridderkerk daar het beste bewijs van is. Met elkaar maken we een wandkleed! Waar
doet die softe, sentimentele, bevoogdend kinderlijke toon aan denken? Aan de
hoogtijdagen van het multiculturalisme, toen er voor afzijdige allochtonen van
overheidswege ook allerlei ludieke evenementen werden bedacht om elkaar te
'ontmoeten'. Die gekte is nog steeds niet helemaal overgewaaid; een van de
projecten die het alweer ter ziele gegane multiculturele kaartenhuis Kosmopolis
ondersteunde, was de zogenaamde Burenwinkel, waar producten werden verkocht die
de sociale cohesie moesten bevorderen: zo was er een speciaal ontworpen gieter
met een extra lange tuit, waarmee je vanaf je balkon ook de plantjes van je
buren water kon geven. Wie zoiets bedenkt, weet niet wat woede is. Wie denkt
permanente onvrede en afzijdigheid te kunnen bezweren met een gratis cake, lijdt
aan een beangstigende vorm van blindheid.

Naïviteit kent geen tijd. Ruim na het failliet van het blijmoedige
multiculturalisme  is er in wezen niets veranderd. Alleen zijn de rollen
omgedraaid, de bordjes verhangen. Terwijl nieuwkomers keer op keer met hun neus
in hun eigen verantwoordelijkheid worden geduwd in het kader van het grote
benoemen, wordt de ontevreden afhaker het hof gemaakt met een omzichtigheid waar
de multiculturalisten van weleer nog een puntje aan konden zuigen. Vroeger was
de migrant het eeuwige slachtoffer, die warm en innig tegemoet gekomen moest
worden en in alles vergoelijkt. De autochtone Nederlander moest niet zeuren. Nu
is het andersom. De permanent afzijdige burger is de knuffelautochtoon geworden,
zijn onvrede de nieuwe zieligheid. De omzichtigheid waarmee hij benaderd wordt,
is louter politieke correctheid. Alle verwijten die in Nederland nieuwkomers
treffen - niet meedoen,  zeuren zonder initiatief te tonen, het slachtoffer
uithangen zonder zelf een bijdrage te leveren - zijn ook van toepassing op die
verbeten afhaker, alleen wordt hij gesmeekt in plaats van aangesproken.

Je ziet het aan die kruiperige benadering van de gemeente Ridderkerk. Je ziet
het aan de gepikeerde ontzetting waarmee op televisie werd gereageerd toen
zanger Herman van Veen het gewaagd had de PVV met de NSB te vergelijken. ,,U
beledigt twee miljoen mensen!'', luidde het belangrijkste tegenargument. Dat is
helemaal geen argument - het is een bange bezwering. Je moet wel ernstig
verblind zijn om niet te zien dat de PVV als beweging ondemocratisch is, het
maakt niet uit hoeveel miljoen hardwerkende Nederlanders dat weigeren in te
zien, omdat ze nu eenmaal zo'n teringhekel hebben aan Balkenende en Bos. En ook
niet dat dat bezwaar vooral geuit wordt door 'softe linkse mensen' of
berekenende politieke tegenstanders. Het is een feit.

Dat een gelijke ontzetting uitblijft wanneer Geert Wilders alle Nederlandse
moslims steeds weer fascisten noemt en zijn critici consequent
shariasocialisten, geeft al aan dat we met een ernstige vorm politieke
correctheid te maken hebben. Werd eertijds kritiek op de multiculturele
samenleving afgedaan als buitenlanderhaat, tegenwoordig is de afzijdige burger
het slachtoffer van dienst. Van die burger mag je geen maatschappelijke
betrokkenheid eisen. Hij is een slachtoffer dat niet mag worden tegengesproken,
hij moet gepaaid worden met digitale bloemetjes van de gemeente en aanmoedigende
ansichtkaarten. Wilders spreekt uit naam van de mensen die eindelijk recht van
spreken hebben, Herman van Veen uit naam van mensen die beter hun mond kunnen
houden. Dat heeft niks met argumenten te maken - en alles met de tijdgeest.

Die vergelijking met de NSB door Van Veen was ongelukkig - niet omdat die
helemaal niet op zou gaan, maar omdat beschuldigingen van fascisme en racisme
aan de orde van de dag waren in de hoogtijdagen van het multiculturalisme. Wie
een ander tegenwoordig voor fascist of NSB'er uitmaakt, verwijst helemaal niet
naar de Tweede Wereldoorlog, maar naar de 'linkse' jaren 60 en 70. Daar zit het
trauma. Hetzelfde geldt voor woorden als extreemrechts, staatsgevaarlijk,
enzovoort. Mijn woorden zijn het niet, er is al genoeg heilige verontwaardiging.
Critici van het blijmoedige multiculturalisme hadden gelijk toen ze stelden dat
je betrokkenheid mag eisen, in plaats van er om te smeken. Maar dat geldt dan
wel voor iedereen, voor nieuwkomers en voor achterblijvers. Slachtoffers heb ik
nu wel genoeg gezien.

PS. Wie betaalt Wilders? Twee weken nadat ik mijn vraag aan Geert Wilders
stelde, staat hij op de journalistieke agenda. Bij Pauw &Witteman stelde Femke
Halsema hem vol overtuiging, alsof ze hem helemaal zelf had bedacht. Vrij
Nederland probeerde deze week over de kwestie verhaal te halen bij de PVV. Het
was onduidelijk of giften die binnenkwamen via een Amerikaanse organisatie als
Children of Jewish Holocaust Survivors gebruikt worden voor juridische
ondersteuning van Wilders of naar de PVV gaan. De verslaggever van VN legde die
vraag voor aan een woordvoerder van de beweging, die helaas verzuimde om terug
te bellen. Echt jammer, want het is een vraag die me belangrijker lijkt dan de
vraag of de PVV extreemrechts genoemd mag worden. Zijn er buitenlandse
organisaties die hem steunen en zo ja, met welk doel? Wilders zal antwoord op
die vragen moeten geven, wil hij in de toekomst bestuurlijke
verantwoordelijkheid kunnen dragen.

LOAD-DATE: November 13, 2009

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2009 NRC Media B.V.
                              All Rights Reserved

                              18 of 152 DOCUMENTS



                                NRC Handelsblad

                            4 november 2009 woensdag

Hertsenberg heeft meer talent dan Balkenende;
Zapkliklees

BYLINE: Bas Heijne

SECTION: MEDIA; Blz. 21

LENGTH: 441 woorden


Onlangs zei Fons van Westerloo, voorzitter van de nieuwe omroep Wakker
Nederland, dat hij een programma in gedachten had waarin de rollen werden
omgedraaid: het moest gaan over bedrijven van hardwerkende Nederlanders die
werden getild door iets te wakkere burgers. Goed idee, op tv zie je altijd maar
boze, teleurgestelde, klagende, zeurende, sputterende consumenten die hun recht
komen halen. Tijd voor de andere kant.

Een succes zal het niet worden. De consument in de rol van dader, dat is een
cultuurshock. De rolverdeling ligt vast: de burger-consument bevindt zich in een
vijandige wereld, waarin de valse verleiding voortdurend op de loer ligt.
Bedrijven die ondeugdelijke producten aan de man brengen, beloften die niet waar
worden gemaakt, bijsluiters die liegen, telefoontjes die onbeantwoord blijven.

Veel daarvan is zeur-tv.

Tot het standaardrepertoire behoort de merkentest van producten - de grote
hagelslagtest! - waar altijd het meest onbekende en onvoorstelbaar goedkope merk
als beste uitkomt.

Het nieuwe programma Weet wat je koopt probeert die clichés te vermijden - in de
vorm. In speels bedoelde filmpjes worden vrolijk open deuren ingetrapt: pillen
die beloven dat je al slapend kunt afvallen wekken een valse belofte (ach nee),
de computerspelletjes waardoor je je in een heuse rockband kunt wanen, maken nog
geen gitaarvirtuoos van je (wat vertel je me nou), en niet alles wat zich als
'wetenschappelijk' aandient in de reclame is dat ook (niet te geloven). Dat
laatste werd gedemonstreerd door presentator Menno Bentveld die in een witte jas
voorbijgangers overhaalde om snot en slijm af te staan. De conclusie was dat
mensen gevoelig zijn voor de schijn van autoriteit, maar aangezien Menno niet
hetzelfde experiment had uitgevoerd zonder witte jas, sloeg het nergens op. Dit
programma bestaat binnenkort niet meer.

Te midden van die futiliteiten is Radar, het consumentenprogramma van de TROS,
een baken. De onderwerpen zijn zinnig, wat ingewikkeld is wordt helder
uitgelegd, de vorm is strak, er vindt altijd wederhoor plaats. Gasten worden als
volwassenen toegesproken, niet als schurk of debiel. Het salaris van de
presentatrice, Antoinette Hertsenberg, schijnt torenhoog boven dat van
Balkenende uit te steken. Ik gun haar dat van harte, ze heeft duidelijk meer
talent. Ze is scherp, zonder die opzichtige scoringsdrift van veel van haar
mannelijke collega's.

In de uitzending van afgelopen maandag ondervroeg ze een directeur van een
telecommunicatiebedrijf die iedere keer 'escaleren' zei wanneer hij 'evalueren'
bedoelde: ,,we gaan dit escaleren".

Hertsenberg gaf geen krimp.

Mag zij voortaan de verkiezingsdebatten doen?

LOAD-DATE: November 4, 2009

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2009 NRC Media B.V.
                              All Rights Reserved

                              19 of 152 DOCUMENTS



                                NRC Handelsblad

                            31 oktober 2009 zaterdag

Generaties;
overpeinzingen  1522

SECTION: WEEKBLAD RUBRIEKEN

LENGTH: 654 woorden


Een generatie is in de meest algemene betekenis 'een groep van tijdgenoten', en
tijdgenoten zijn mensen die een periode delen. Maar wat is een periode, waar
ligt het begin? Dat is meestal een historische gebeurtenis. Mensen moeten kunnen
beseffen dat er in hun leven iets van enorme betekenis is gebeurd om zich tot
een welomschreven generatie te kunnen rekenen. Zo is er nu de generatie 9/11,
van degenen die bewust de verwoesting van de Twin Towers hebben beleefd.

Dan is het de vraag op welke leeftijd je in staat bent iets van deze orde bewust
te beleven. Ik denk dat je wel een jaar of tien moet zijn, aan het begin van je
puberteit, de leeftijd waarop je je rekenschap gaat geven van wat er in de grote
buitenwereld gebeurt. Op grond daarvan ontwikkel je dan geleidelijk en onder
invloed van de daarop volgende gebeurtenissen een algemene kijk op het leven en
de wereld.

De generatie van 9/11 nadert dus nu de volwassenheid. Hoe ze de ervaringen van
de afgelopen acht jaar in de praktijk zal proberen te brengen, zal het komende
decennium duidelijker worden, als deze kinderen van 9/11 zelf iets te vertellen
krijgen, verantwoordelijkheid gaan dragen. Dit is mijn generatietheorie; klinkt
misschien wat ingewikkeld, maar is in wezen heel eenvoudig en regelrecht aan de
praktijk ontleend.

In 1947 zag ik de film The Best Years of Our Lives, van William Wyler, met in
een van de hoofdrollen Dana Andrews. Het gaat over drie jongemannen, veteranen,
die hun weg in de maatschappij van de vrede moeten vinden. Dat gaat niet
gemakkelijk. Andrews speelt de gedemobiliseerde gezagvoerder van een B-17, een
Vliegend Fort.

Toevallig komt Andrews op een vliegtuigkerkhof waar deze machines in lange rijen
op verdere sloop wachten. Hij klimt in een cockpit. Daar liggen nog landkaarten
zoals ze er door de laatste bemanning zijn achtergelaten. Hij slaat het stof
eraf, kijkt links naar buiten, hoort het geraas van een aanslaande motor, kijkt
naar rechts, hetzelfde. Een paar seconden is hij terug in the best years of his
life.

Erik Hazelhoff Roelfzema, Engelandvaarder, piloot , drager van de Militaire
Willems-Orde, Soldaat van Oranje, werd, nadat hij nationaal beroemd was
geworden, geïnterviewd voor de televisie. Uitvoerig vertelde hij van zijn
avonturen, levensgevaar, doodsverachting. Het was een prachtig interview. Het
liep op zijn eind. Hij zei peinzend: ,,Ja, die oorlog was eigenlijk een verdomd
mooie tijd."

Toen, in 1974, maakten Hans Keller, Hans Verhagen en ik een documentaire over de
oorlog,  Herinneringen aan Nederland 1938-1948. We hadden een voorbeeld, Le
chagrin et la pitié, van Marcel Ophüls, een film over het leven van gewone
mensen in Clermont-Ferrand, toen Vichy-Frankrijk. Zo wilden wij het ook doen.
Verzetsmensen, collaborateurs, gewone burgers die hun onaanzienlijk leven wilden
blijven leiden. Een NSB'er was moeilijk te vinden. We hebben een advertentie
gezet. Daarop kwam iemand die door Mussert was gegrepen en zich na 1941 bij de
Nederlandse SS voor het Oostfront had gemeld. We lieten hem eerst op proef
komen. Hij bleek een begaafd verteller te zijn. Hij had één arm, de andere was
er ergens in de buurt van Leningrad afgeschoten. Na de oorlog was hij ter dood
veroordeeld, had gratie gekregen, nog jaren in de gevangenis gezeten en was ten
slotte vervroegd vrijgelaten. Hij bleef twee uur onafgebroken aan het woord. Hij
was uitverteld, zuchtte diep en zei: ,,Ja, mijne heren. Is 't niet waar? 't Is
weer voorbij, die mooie zomer."

Het gaat er hier niet om een waardeoordeel uit te spreken. Het gaat over het
onderscheid tussen generaties die door het lot in een scherp begrensd tijdvak
van de geschiedenis zijn geduwd. Mensen van deze oorlogsgeneratie hebben elkaar
misschien naar het leven gestaan, elkaar gruwelijkheden aangedaan. Best mogelijk
dat ze nog op een afrekening zinnen. Maar iets onvervreemdbaars hebben ze
gemeen: dat is hun jeugd.

'Ja, die oorlog was eigenlijkeen verdomd mooie tijd'

LOAD-DATE: October 31, 2009

LANGUAGE: DUTCH; NEDERLANDS

GRAPHIC: Z-MontagHand-ZW

PUBLICATION-TYPE: Krant

JOURNAL-CODE: NRC Handelsblad


                         Copyright 2009 NRC Media B.V.
                              All Rights Reserved

                              20 of 152 DOCUMENTS



                                NRC Handelsblad

                            31 oktober 2009 zaterdag

Een vraag voor Wilders;
Column

BYLINE: Bas Heijne

SECTION: OPINIE & DEBAT

LENGTH: 1100 woorden


Afgelopen woensdag diende de PVV-Kamerleden Geert Wilders en Martin Bosma
schriftelijke  vragen in bij minister Plasterk (Onderwijs, PvdA) over een liedje
van Kinderen voor Kinderen, getiteld 'Baklava of rijstevla'. Dat liedje, over
een klein meisje dat verscheurd wordt tussen liefde voor Nederland en Marokko,
is volslagen onschuldig en bovendien zestien jaar oud, maar in de ogen van Bosma
en Wilders het zoveelste teken aan de wand. Dus: ,,Is het u opgevallen dat er in
het liedje maar liefst 27 keer 'Allah Akbar' wordt gezongen en dat zulks
geschiedt in een tv-programma gericht op onze kinderen?'' En: ,,Deelt u de
mening dat dit opnieuw een indicatie is dat de staatsomroep vooral de belangen
dient van een kleine multiculturele elite en niet van het Nederlandse volk, die
(sic) echter wel de rekening mag betalen?"

Bij de PVV weet je nooit wat fanatisme is en wat ordinaire berekening, maar
politiek gezien is het de derde blunder in korte tijd. Eerst de kopvoddentax,
die zelfs de meest overtuigde PVV'er haastig probeerde af te doen als een grap,
vervolgens de agressieve dronkelap Hero Brinkman die volgens getuigen een
hardwerkende Nederlander een knal voor zijn kanis verkocht, en nu een hoop
belastinggeld weggegooid aan een evidente onzinkwestie. De vragen van Bosma en
Wilders werden massaal weggehoond op de website van De Telegraaf, wat me voor de
PVV een veeg teken lijkt. De aanval van Kamerlid Bosma op Kinderen voor Kinderen
doet in zijn retoriek denken aan de tandeloze clichés waarmee vroeger
communisten het grootkapitaal te lijf gingen: ,,Nederlanders worden op deze
manier vernederd. Wij moeten het islamitisch imperialisme accepteren en ons er
weerloos tegenover opstellen. [ ]De multiculturalisten kennen geen enkele
schaamte meer."

Wat is hier aan de hand? Wie inspeelt op gevoelens van onvrede en onbehagen moet
wel een beetje trefzeker te werk gaan. Ook rancune kent grenzen: Hollandse
boosheid richt zich vooral op de ander die niet meedoet, die misbruik maakt van
de goedheid van de meerderheid, die graait en grijpt en zichzelf eindeloos
beloont met gemeenschapsgeld. Het liedje van Kinderen voor Kinderen is een
jammerlijk slecht gekozen doelwit: dat meisje doet juist heel hard haar best om
mee te doen. Ook dat gehamer op 'de kleine multiculturele elite' verliest snel
aan kracht wanneer te vaak met een kanon op een mug wordt geschoten. Overkill is
de grootste vijand van populisme.

Waarom hapert het instinct van Wilders? Tot dusver was hij in iedere kwestie de
winnaar, en zoals dat gaat met winnaars in Nederland, sjokten de media
bewonderend achter hem aan. Daardoor lukte het hem gemakkelijk zijn
tegenstanders, die het vooral moesten hebben van heilige verontwaardiging, in
het defensief te drukken. Daarbij speelde hij blufpoker met een bravoure die
overal ontzag inboezemde, zeker in een politiek klimaat waarin bangigheid en
aarzeling de toon aangeven.

Toch is het vreemd dat een belangrijke vraag aan Geert Wilders vrijwel nooit
wordt gesteld: wie betaalt hem? Hijzelf weigert bij mijn weten openheid van
zaken te geven over zijn financiers. Dat recht heeft hij, de PVV is een beweging
met maar twee leden: Wilders zelf en de stichting waarvan Wilders enig
bestuurder is. Er is een wet in de maak die het mogelijk maakt ook bewegingen
als die van Wilders en Verdonk te subsidiëren, maar de kans dat Wilders die
subsidie accepteert lijkt me klein, omdat hij dan ook opening van zaken moet
geven over zijn buitenlandse geldschieters.

Dat die deels uit Amerika komen en behoren tot ultraconservatieve groepen, lijkt
evident. Vooral tijdens zijn inzamelingsreizen in Amerika hamert Wilders er
steeds op dat voor hem de islam geen geloof is, maar een fascistoïde ideologie,
die te vuur en te zwaar bestreden moet worden. De tweede vijand bestaat uit de
'linkse' elites, die de deur wijd openzetten voor het groene gevaar en de
vrijheid van meningsuiting achteloos verkwanselen in naam van  de wederzijdse
multiculturele welwillendheid, die natuurlijk niets anders is dan laffe
capitulatie. In zijn komende rechtszaak naar aanleiding van zijn
internetproductie Fitna wordt Wilders onder meer gesteund door het Legal Project
van de neoconservatief Daniel Pipes. Tegenover de Volkskrant ontkende een
woordvoerder van die organisatie afgelopen zomer dat er rechtstreeks geld in de
kas van de PVV is gestort: ,,We hebben geen geld ingezameld voor zijn politieke
partij. We hebben hem wel voorzien van juridisch en tactisch advies."

De omzichtigheid van dat commentaar zegt genoeg: men wil niet de indruk wekken
dat de politieke beweging die in sommige polls als grootste partij van Nederland
genoteerd staat, met buitenlands geld wordt gefinancierd. Met andere woorden:
Wilders is geen stroman van buitenlandse belangen, geen marionet. Waar het geld
dan wel vandaan komt, blijft een raadsel. Een beetje vreemd is wel dat de
Nederlandse journalistiek met dat raadsel genoegen blijft nemen in een tijd
waarin overal transparantie wordt geëist.

Wie betaalt Wilders? De afgelopen weken heb ik die vraag her en der aan
journalisten van allerlei media gesteld. Er was er geen een die me antwoord kon
geven. Niemand wist het. Dat is eigenaardig. Wilders is vast van plan de
volgende minister-president van Nederland te worden; nu Balkenende
waarschijnlijk naar Europa gaat en er wellicht nieuwe verkiezingen komen, wordt
het tijd dat hij openheid van zaken geeft. Je kunt geen transparantie van de
financiering van moskeeën blijven eisen, wanneer je eigen financiële achtergrond
zo duister is. En wanneer Wilders zelf blijft weigeren om open kaart te spelen,
dan lijkt me het een waardevolle journalistieke taak om  klaarheid te brengen -
ook als er helemaal niets aan de hand blijkt te zijn, is het goed dat het is
uitgezocht. Dat de achterban van de PVV zo'n onderzoek ziet als ,,een stok om
een hond te slaan'', zoals een van de journalisten aan wie ik mijn vraag stelde
opmerkte - jammer dan.

Ondertussen komen die maffe Kamervragen over Kinderen voor Kinderen wel in een
ander licht te staan, wanneer je de ultrarechtse Angelsaksische kringen waarin
Wilders verkeert in gedachten hebt. Het koortje dat op een huppelende Hollandse
discobeat zo vrolijk 'Allah Akbar' zingt om de verscheurdheid van het
Nederlands-Marokkaanse meisje (anno 1993) aan te geven, is voor zulke
ideologisch bezetenen het zoveelste bewijs van het sluipend gif dat islamisering
heet en de elite die meteen op zijn rug gaat liggen wanneer de baardman zijn
bebloede kromzwaard heft. Die idiote Kamervragen van Wilders zijn, ben ik bang,
bloedserieus. De vraag is nu of het wel zijn eigen vragen zijn.

LOAD-DATE: October 31, 2009

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2009 NRC Media B.V.
                              All Rights Reserved

                              21 of 152 DOCUMENTS



                                NRC Handelsblad

                            31 oktober 2009 zaterdag

Vaccinatie pas laat op gang;
Arts lang bezig met bereiding vaccinDeze week vier griepdoden

BYLINE: Frits Baltesen; Wim Köhler

SECTION: VOORPAGINA; Blz. 1

LENGTH: 1911 woorden

SAMENVATTING

Volgende week begint de vaccinatiecampagne tegen de Mexicaanse griep. Maar veel
artsen en instellingen beginnen noodgedwongen later.

VOLLEDIGE TEKST:

Honderden studenten in Rotterdam en Eindhoven hebben de afgelopen weken de
vaccinatie tegen de Mexicaanse griep geoefend op sinaasappels. Ze gaan
huisartsen helpen met de inenting, en sinaasappels zijn te vergelijken met de
huid van mensen. Zo leerden de studenten verpleegkunde en geneeskunde hoe hard
ze de spuit in de huid moeten steken. Ook oefenden ze op lichamen van
recentelijk overleden mensen.

Maandag begint de vaccinatie tegen de Mexicaanse griep. Vijf miljoen vaccins
worden dan verspreid over Nederland. Begin december arriveren er nog eens vijf
miljoen voor een tweede prik. Het vaccin is alleen voor enkele risicogroepen:
60-plussers, personeel in ziekenhuizen en ouderencentra, zwangere vrouwen,
diabetici en mensen met een long- of een hartziekte.

Maar de kans is groot dat minister Klink (Volksgezondheid, CDA) volgende week
besluit om ook jongeren in te enten tegen Mexicaanse griep. Hoewel directeur
Roel Coutinho van onderzoeksinstituut RIVM zegt dat in de eerste fase van een
griepgolf altijd jongeren het eerst worden getroffen, was Klink verontrust door
de cijfers, waaruit bleek dat vooral zij worden opgenomen in ziekenhuizen. Twee
van de vier doden die deze week vielen, waren kinderen.

De regio's Rotterdam en Eindhoven schrikken niet als Klink zou besluiten om een
grote groep jongeren te vaccineren. Ze kunnen de zwaar overbelaste huisartsen
helpen. ,,Als het een massavaccinatie wordt, kunnen zij het niet aan", zegt Ed
Smeets, hoofd coördinatieorgaan grieppandemie in Zuidoost-Brabant. ,,We hebben
afspraken gemaakt met congrescentra en sporthallen, zodat we die snel mogen
gebruiken als het nodig is."

Snelheid is belangrijk, want de vaccinatie komt erg laat op gang. Noodgedwongen,
want het vaccin is deze week pas klaar. ,,Ideaal zou zijn geweest als we in
september hadden kunnen vaccineren", zegt Coutinho. Opmerkelijk is dat veel
huisartsen en instellingen twee, drie weken wachten met inenten. Dat komt
volgens hen doordat het ministerie niet nauwkeurig kon zeggen wanneer ze vaccins
kregen. Vaccinatieafspraken zijn daarom voor de zekerheid voor een laat moment
gemaakt.

Zo spuit verzorgingshuis Vreedenhoff in Arnhem pas op 18 en 19 november het
personeel in met het vaccin, althans medewerkers die  contact hebben met
bewoners. Directeur Hayo Ruysink heeft vorige week het personeel gevraagd zich
er ,,alsjeblieft" voor op te geven. ,,In het belang van de patiënten."

,,Ik voel bij veel mensen weerstand tegen vaccinatie", zegt Ruysink. ,,Het valt
me tegen van de mensen in de zorg." Hij spreekt over een ,,millenniumeffect",
waarbij velen achteraf zeiden dat de angst in '99 voor kwalijke gevolgen van de
eeuwwisseling op computers overdreven was. Maar hij kan vaccinatie niet
verplichten: volgens de cao mogen werknemers weigeren.

Minder dan de helft van de verpleegkundigen en driekwart van de artsen laat zich
inenten tegen Mexicaanse griep, bleek uit een enquête van de NOS. Daarom heeft
Isala klinieken in Zwolle per brief een ,,emotioneel beroep" gedaan op het
personeel, zegt een woordvoerder. De directie schrijft dat vaccinatie goed is
voor hen, maar dat ze het ,,vooral moeten doen voor patiënten".

De vaccins tegen de Mexicaanse griep liggen vooral op internet onder vuur. Vaak
alleen al omdat het zogenoemde pandemische vaccins zijn. Deze vaccins met
gevaarlijke stoffen zouden overhaast op de markt zijn gebracht, waarbij de
fabrikant is vrijgesteld van aansprakelijkheid.

Pandemische vaccins zijn beslist een aparte categorie. Fabrikanten ontwierpen ze
voordat bekend was welk influenzavirus de volgende grieppandemie ging
veroorzaken. De bedoeling was registratie en productie zo te versnellen dat een
pandemievaccin voor veel mensen nog op tijd zou komen.

De Europese en Amerikaanse autoriteiten voor medicijnregistratie (EMEA en FDA)
hebben in 2003 regels opgesteld voor de manier waarop de fabrikanten die vaccins
kunnen testen en registreren. Tijdens de registratie beoordelen de EMEA en de
FDA de veiligheid en werking. De pandemische vaccins zijn getest op gezonde
mensen en geregistreerd.

Enkele bedrijven besloten een pandemisch vaccin te maken met een adjuvans erin.
Dat is een stof die het afweersysteem extra stimuleert. Virusdeskundigen zagen
twee voordelen. Ten eerste wekt een vaccin met adjuvans al een goede afweer van
het lichaam op met een relatief lage dosis vaccinvirus. Met dezelfde
vaccinproductiecapaciteit komt dan voor meer mensen vaccin beschikbaar.

De tweede reden voor het adjuvans is dat een pandemisch influenzavirus net over
is gesprongen van varken of vogel naar de mens. Daar past het zich aan. De
vaccinfabricage duurt zeker vier maanden en het gebruikte vaccinvirus is in die
periode niet te veranderen. Het gevaar was dat fabrikanten een vaccin maken dat
niet meer beschermt tegen een inmiddels gemuteerd virus. Een adjuvansvaccin
beperkt dat risico. Het geeft het afweersysteem zo'n oppepper dat het ook nog
wel reageert als er virus in het vaccin zit dat niet meer helemaal hetzelfde is
als het rondwarende pandemievirus.

Het was allemaal mooi bedacht. En als er een pandemie met een werkelijk
levensbedreigend griepvirus was uitgebroken - zoals de H5N1-vogelgriep die lange
tijd dreigde - was iedereen waarschijnlijk dolblij geweest met elk vaccin.

De realiteit is dat de wereld nu een 'milde' pandemie meemaakt, zei minister
Klink in augustus. Inmiddels circuleren er op internet wilde verhalen over de
bijwerkingen van de conserveringsmiddelen in de vaccins en van het adjuvans. Dat
veroorzaakt inderdaad wat vaker koorts, pijn en een rode vlek rond de prikvlek
dan bij de gewone jaarlijkse griepprik.

Vaak melden websites en schrijven mensen in e-mails naar de krant dat de
overheid en farmaceutische bedrijven gevrijwaard zijn van financiële claims als
de vaccins tot ernstige bijwerkingen zouden leiden. Zo mailde 'Erick': ,,Wil u
er op attenderen dat én de farmabedrijven én de overheid geen
verantwoordelijkheid dragen voor het innemen van het vaccin. Totale
kwijtschelding."

Vaccinproducent Novartis zegt dat het ,,niet gevrijwaard is", aldus de
woordvoerder. ,,De aansprakelijkheid is niet anders geregeld dan voor andere
geneesmiddelen. De normale procedure is dat de bewijslast bij hen ligt die de
fabrikant verantwoordelijk willen stellen voor de gevolgen van een bijwerking."

Net als de meeste zorginstellingen heeft Vreedenhoff in Arnhem een crisisteam
dat één keer per week bij elkaar komt. Het verzorgingstehuis laat elke dag de
deurklinken en wasplekken desinfecteren. Het kocht grote hoeveelheden flesjes
met handzeep, honderden schorten en duizenden mondkapjes. En het vroeg  zijn
bakkers, apothekers en maaltijdproducenten of zíj ervoor hadden gezorgd dat ze
konden leveren tijdens de griepgolf. Mocht het toch nog misgaan, dan kunnen
bewoners best enkele dagen ,,eenpansgerechten, blikgroente en boerenkool eten",
vindt directeur Ruysink.

De regio's Zuidoost-Brabant en Rijnmond menen dat ze elders de problemen
onderschatten. Omdat Klink kan besluiten ook jongeren te laten vaccineren en
omdat deze inenting arbeidsintensiever is dan een gewoon vaccin. Artsen krijgen
volgende week flessen oplosmiddel en poeder dat ze moeten mengen en in een
kwartier dienen in te spuiten. ,,Ik heb drie keer zoveel tijd nodig", schat
huisarts Adri van der Born in het Zuid-Hollandse Rozenburg. Hij kan het weten,
want hij heeft geoefend. En hij zal waarschijnlijk daarom ook de hulp inroepen
van de studenten geneeskunde van de Erasmus Universiteit Rotterdam.

De studenten hebben er zin in, zegt een woordvoerder. Hen is wel een aantal
essentiële dingen aangeleerd, zoals: aardig zijn. Want je prikt moeilijker in
gespannen spieren. De studenten leerden in de stoomcursus ook om te gaan met
bange en huilende kinderen. En ze mogen straks niet stinken. Hen is geadviseerd
om te prikken met schone handen en nagels.

Frankrijk: veel weerstand

In Frankrijk groeit de weerstand tegen het griepvaccin sneller dan het aantal
inentingen. Vorige week is de inentingscampagne begonnen voor het medisch
personeel, vanaf 12 november is de rest van de bevolking van de beurt. Iedereen
die niet zwanger is, ontvangt een uitnodiging om zich - vrijwillig - naar een
vaccinatiecentrum in de buurt te begeven.

Meer dan 80 procent van de Fransen zegt in peilingen niet te voelen voor
vaccinatie. Dat percentage groeit naarmate de discussie over noodzaak en
veiligheid van het vaccin aanhoudt. Complottheorieën over industriële
manipulatie van het griepvirus zijn populair aan koffietafel en computerscherm.

Experts hebben kritiek geuit op de snelle goedkeuring van het vaccin, gebaseerd
op een aantal aannames over de (secondaire) effecten die bekend zijn uit andere
vaccinsamenstellingen. De kritiek richt zich met name op de adjuvans, een in
talrijke vaccins gebruikte hulpstof die het effect van de werkzame stoffen
versterkt. Zij zou mogelijk schadelijke gevolgen hebben voor met name kinderen.

Uit voorzorg worden zwangere vrouwen in Frankrijk voorlopig niet gevaccineerd,
hoewel juist zij volgens de experts het meeste risico lopen als ze griep
krijgen. Zij komen pas aan de beurt als er een vaccin beschikbaar is zonder
adjuvans. Dat wordt eind november verwacht.

Duitsland: boosheid op elite

De doses met inentingsstof tegen de 'nieuwe griep' zijn vorige week in Duitsland
aangekomen. Sinds afgelopen maandag kunnen de Duitsers zich laten inenten, maar
stormlopen bij de huisartsen en eerste hulpposten doet het niet.

De houding van de Duitse bevolking is nogal afwachtend. De voorlichting over
inenting tegen de Mexicaanse griep - die hier 'varkensgriep' en 'nieuwe griep'
wordt genoemd - is gepaard gegaan met negatieve publiciteit en onduidelijkheid
of men zich een- of tweemaal moet laten inenten.

Nu zeggen Duitse experts: voor volwassenen is eenmaal genoeg. Er worden twee
soorten vaccins gebruikt: Celvapan, voor het leger en de regering, en Pandemrix,
voor de gewone burgers.

Die tweedeling is in de publieke opinie slecht gevallen. Beide middelen zijn
volgens sommige deskundigen in werking en bijwerking nagenoeg gelijk. Maar
inmiddels is uitgelekt dat het middel voor de 'elite' een lichtere bijwerking
zou hebben dan dat voor de massa. Van Pandemrix zijn minstens 50 miljoen doses
in voorraad; van Celvapan enkele honderdduizenden. De voorlichting over de
nieuwe griep gaat via huisartsen en ziekenhuizen, kranten en andere media en via
websites van de landelijke en deelstatelijke gezondheidsautoriteiten.

Verenigd Koninkrijk

In het Verenigd Koninkrijk, waar het dodental van de varkensgriep vorige week op
128 stond, is inmiddels een vaccinatieprogramma begonnen. De campagne richt zich
in eerste instantie op een groep van 14 miljoen mensen die volgens de
autoriteiten prioriteit verdienen.

De meeste mensen krijgen één dosis van het vaccin, vervaardigd door
GlaxoSmithKline (GSK). Alleen mensen met een allergie voor eieren (die in het
GSK-vaccin zijn verwerkt) en kinderen krijgen een vaccin van het bedrijf Baxter.

Als eerste komen aan de beurt kwetsbare patiënten, zwangere vrouwen en medisch
personeel. Veel artsen en verpleegkundigen weigeren zich te laten vaccineren,
volgens sommige peilingen zelfs de helft van de huisartsen. Ook sommige
patiënten willen geen vaccinatie. Ze wantrouwen het vaccin omdat dit sneller is
ontwikkeld en goedgekeurd dan gebruikelijk. De overheid ontkent stellig dat het
vaccin onveilig zou zijn.

LOAD-DATE: October 31, 2009

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2009 NRC Media B.V.
                              All Rights Reserved

                              22 of 152 DOCUMENTS



                                NRC Handelsblad

                            28 oktober 2009 woensdag

EU-lidmaatschap voor Turkije is echt een brug te ver

BYLINE: Gert-Jan Segers.

SECTION: OPINIE; Blz. 7

LENGTH: 642 woorden

SAMENVATTING

Turkije is in cultureel en geografisch opzicht geen Europees land en hoort dus
niet toe te treden tot de EU, vindt Gert-Jan Segers.

VOLLEDIGE TEKST:

Volgens veel Europese en Turkse politici is Turkije de brug tussen Europa en de
islamitische wereld. Terwijl de Europese en Turkse onderhandelaars de tijd nemen
om over Turkse toetreding tot de EU te praten, hebben de meeste Europese burgers
echter al hun oordeel geveld. Volgens onderzoek van de Eurobarometer is slechts
28 procent van de Europese bevolking voor een Turks EU-lidmaatschap. 59 procent
is tegen. En misschien voelt die meerderheid, beter dan de politieke elite, aan
dat Turkije nooit echt een Europees land kan worden.

Niet alleen in geografisch, ook in cultureel opzicht is Turkije  geen Europees
land. Turkije maakt geen deel uit van de Europese geschiedenis waarin westers
christendom, Renaissance, Verlichting en de opkomst van de democratie het
culturele landschap hebben bepaald. Ook al is Turkije geen islamitische staat,
het heeft wél een islamitische cultuur. Ook al voerde Atatürk in de jaren 20 van
de vorige eeuw ingrijpende moderniseringen door en worden momenteel Turkse wet-
en regelgeving aangepast, deze juridische en politieke veranderingen kunnen
nooit een geschiedenis en een cultuur veranderen. En in die geschiedenis stonden
de Turken  en Europeanen vaker tegenover elkaar dan naast elkaar.

De vraag is hoe anders Turkije nu is, en in hoeverre de huidige verschillen
bepalend zijn voor toetreding tot de EU.  De paradoxale situatie is dat de
seculiere 'Kemalisten' vanuit nationalistische overwegingen tegen toetreding tot
de EU zijn, terwijl de islamitische AK-partij van premier Erdogan en president
Gül vóór toetreding is. Maar tegelijkertijd heeft juist de opkomst van de
AK-partij ook weer alles te maken met de groeiende islamisering van het land en
de verminderde godsdienstvrijheid.   Cultuur en religie zijn van belang. Volgens
de directeur van het grootschalige World Values Survey, Ronald Inglehart, leidt
het feit dat een bepaald land historisch gezien protestants, orthodox,
islamitisch of confucianistisch is tot culturele zones met zeer onderscheiden
waardensystemen. Hij stelt verder dat de democratische vitaliteit mede bepaald
wordt door de cultuur van een land. Daarbij zijn culturele waarden als onderling
vertrouwen en tolerantie van groot belang. Voorts zegt Inglehart dat  ,,op de
lange termijn democratie niet wordt bereikt door institutionele veranderingen of
door keuzes van de elite, maar vooral afhangt van de waarden en overtuigingen
van gewone burgers". Het is ook op dat niveau dat Turkije zich onderscheidt van
Europese landen als een land met bijvoorbeeld weinig onderling vertrouwen,
relatief veel corruptie en veel waardering voor autoritair leiderschap. Verder
worden alle EU-landen, ook de Oost-Europese, door de Amerikaanse
mensenrechtenorganisatie Freedom House als 'vrije landen' aangemerkt. Turkije
wordt nog altijd slechts 'gedeeltelijk vrij' genoemd. Een cultuur is uiteraard
niet in beton gegoten en kan ten goede veranderen. Maar voorlopig geldt dat de
afstand tussen Turkije en Europa groter is dan de Bosporus doet vermoeden.

Waar Turkije en Europa zo lang 'de ander' voor elkaar zijn geweest,  daar is de
toetreding van Turkije tot de EU voorlopig een brug te ver.

Met een geprivilegieerd partnerschap, zoals eerder voorgesteld door Duitsland en
Oostenrijk, wordt het beste van twee werelden gecombineerd. De EU biedt Turkije
alle mogelijke economische voordelen, ze werken binnen zo'n partnerschap op
allerlei terreinen samen, zonder dat  Europeanen en Turken zich door elkaar
bedreigd hoeven te voelen vanwege een volledige integratie van Turkije in de
Unie.

Dat is een beter begaanbare weg dan een EU-lidmaatschap waar zo weinig draagvlak
voor is. En die duidelijkheid  moet zo snel mogelijk geschapen worden.

LOAD-DATE: October 28, 2009

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2009 NRC Media B.V.
                              All Rights Reserved

                              23 of 152 DOCUMENTS



                                NRC Handelsblad

                            19 oktober 2009 maandag

Dirk werd held van gewone man;
De gedupeerde verdween uit beeld

BYLINE: Tom Kreling

SECTION: VOORPAGINA; Blz. 1

LENGTH: 846 woorden

SAMENVATTING

Zelfs degenen die een te dure hypotheek van hem kochten, juichen de held van
Wognum toe. Dirk is de gewone man tegen de elite.

VOLLEDIGE TEKST:

,,We zijn niet failliet, we zijn kapotgemaakt." Daar was Dirk Scheringa
vanochtend van overtuigd. Zijn Dirk Scheringa Beheer Bank is een uur daarvoor
door de rechter failliet verklaard. Het gevecht dat een week duurde is verloren.
Scheringa wilde zijn bank redden, maar het mocht blijkbaar niet. ,,Het is
krankzinning dat dit in een normaal land kan gebeuren." Misschien gaat hij nu
een boek schrijven of een film maken. Politieke activiteiten sluit hij ook niet
uit.

Toch heeft Scheringa wel iets aan de afgelopen week overgehouden. Hij werd
gezien als boef, die mensen dure verzekeringen en hypotheken aansmeerde en die
rijk was geworden door argeloze mensen contracten met kleine lettertjes te laten
tekenen. Maar in een week tijd veranderde dat imago. Hij werd de held, die in
een keihard gevecht met het grootkapitaal terecht was gekomen. De Nederlandsche
Bank, het ministerie van Financiën en de grote banken zoals ING, ABN Amro en
Rabobank, waren er op uit om zijn kleine bank kapot te maken. Klein tegen groot.
De gewone man tegen de elite.

Minister Wouter Bos van Financiën keek er met bewondering naar, zei hij
afgelopen vrijdag op televisie. Jaloers, dat was hij eigenlijk ook wel een
beetje. ,,Je mocht willen dat mijn ambtenaren dat zo voor mij zouden doen. Daar
kijk ik met bewondering naar."

Want iedere keer dat Scheringa naar de rechtbank in Amsterdam ging, werd hij
opgewacht door een massa DSB-medewerkers. Wat een dieptepunt was - een dreigend
faillissement -, leek meer op een hoogtepunt. Ze juichten hem toe en zwaaiden
met DSB-vlaggen. Dan stak Scheringa zijn duimen in de lucht en beloofde voor
zijn en hun bank te vechten.

Scheringa, de eenvoudige jongen met geitenwollen sokken, zou tot het eind
strijden voor de gewone man met een spaarrekening bij zijn bank.

Waar het allemaal mee begon, verdween op de achtergrond: de klachten van
DSB-klanten die begin dit jaar op tv vertelden over dure hypotheken, kredieten
en verzekeringen van DSB. Gedupeerden waren het, die nu met torenhoge lasten
zaten. Een paar maanden later vertelden anonieme ex-medewerkers over de
verkooppraktijken van DSB Bank: liegen mocht, bedriegen niet. De bank van Dirk
Scheringa, die deugde niet.

Maar door het personeel dat vorige week bij rechtbank stond, kreeg DSB Bank een
ander gezicht. Dit waren óók gewone mensen, met een gezin en een hypotheek die
in de problemen komen bij een failliete werkgever. Voorheen  kwamen zij nooit in
beeld, bij het verlaten van DSB-gebouwen wilden ze nooit commentaar geven. Nu
zeiden ze hoe absurd het was dat hun bank aangepakt werd. Werknemer Johan zei
dat ,,iedereen" verzekeringen met hoge provisies verkocht. ,,Waarom wordt dan
alleen DSB Bank aangepakt?"

Ook DSB-bestuurslid Hans van Goor deed er alles aan om de ondergang van de bank
een gevecht tussen groot en klein te laten zijn. Hij deed dat vorige week
woensdag in het tv-programma Nova, dat de zaak een maand daarvoor juist had
aangescherpt door de anonieme ex-medewerkers te citeren. Terwijl zijn baas nog
in de rechtbank zat in afwachting van een rechterlijke beslissing, gaf Van Goor
De Nederlansche Bank de schuld van hun ondergang. Hij gaf details uit
onderhandelingen met DNB en het ministerie van Financiën, hij noemde het ,,de
grootste bankroof uit de geschiedenis". Het bleef onweersproken, Van Goor was de
enige gast.

Dan was er nog Jelle Hendrickx van Stichting Steunfonds Probleemhypotheken. Van
relatieve buitenstaander werd ook hij onderdeel van de strijd tussen klein en
groot. En Hendrickx hoorde bij klein, hij zou de problemen tussen de DSB en
klanten oplossen. Met een faillissement waren deze gedupeerden volgens hem niet
geholpen. Weg bank, weg regeling. En vanochtend zei juist Hendrickx dat DNB en
Financiën de laatste oplossing van de DSB om een faillissement te voorkomen
weigerde.

En zo levert Scheringa's ondergang een rare paradox op. Hij is de held geworden
van de gewone man. Maar het is ook juist die gewone man aan wie Scheringa zijn
dure, onnodige financiële producten wist te slijten. En dus hingen er twee
soorten spandoeken bij de voetbalwedstrijd FC Twente-AZ, zaterdagavond. 'Dirk,
onze held', van AZ-fans. 'Dirk Scheringa Belazert', van Twente-aanhangers.

'1.300 van 2.000 werknemers raken baan kwijt'

Voor meer  dan de helft van de  2.000 werknemers van DSB betekent het
faillissement direct het einde van hun  dienstverband bij de bank. Een  deel van
hen zal nog een paar weken in dienst blijven om lopende  zaken af te handelen.
Bestuurder  Carla Kiburg van FNV Bondgenoten schat in dat daarvoor ongeveer 700
werknemers nodig zijn.  ,,Voor  de overige 1.300 valt vandaag het  doek." DSB
betaalt de salarissen over  oktober nog uit. Het salaris van  november wordt
door uitkeringsinstantie UWV betaald. Daarna   wacht voor de meeste
DSB-werknemers de WW. Een nieuwe baan  ligt in Wognum en omgeving niet   binnen
handbereik. ,,De DSB Bank is in  deze regio de grootste  werkgever", zegt
Kiburg.

LOAD-DATE: October 19, 2009

LANGUAGE: DUTCH; NEDERLANDS

GRAPHIC: AZ verloor zaterdag in Enschede van FC Twente. Supporters van AZ hadden
een spandoek naar Enschede meegebracht met de tekst 'Dirk, onze held'. De
aanhang van FC Twente schermde met teksten als 'Dirk Scheringa Belazert' en
'Spelen we nu tegen de reservebank?'
Foto Erik Brinkhorst
DSB-oprichter Dirk Scheringa vanochtend, na het uitgesproken faillissement van
zijn bank. ,,Het is krankzinning dat dit in een normaal land kan gebeuren."
Foto Bram Budel

PUBLICATION-TYPE: Krant

JOURNAL-CODE: NRC Handelsblad


                         Copyright 2009 NRC Media B.V.
                              All Rights Reserved

                              24 of 152 DOCUMENTS



                                NRC Handelsblad

                            17 oktober 2009 zaterdag

'DSB' onthult gebreken moreel kompas politiek;
Opklaringen

BYLINE: Marc Chavannes

SECTION: OPINIE & DEBAT; Blz. 7

LENGTH: 976 woorden


Beeldvorming is niet altijd misleidend. Al die fotootjes van politici,
oud-politici, toezichthouders en centrale bankiers verschijnen in
DSB-overzichten omdat zij langzamerhand veel hebben uit te leggen. Het was een
week waarin het Nederlandse systeem van vertrouwen en verantwoording zwaar op de
proef werd gesteld.

Dit gaat niet over 'vroeger was alles beter'. Nederland is een open land waar de
wereld volop in- en  uitstroomt. Verkiezingen in Amerika voelen hier soms
dichterbij dan die in onze eigen provincie. Dat had Thorbecke niet bedacht. Het
is bijna 2010. Iedere griep kan in een etmaal op Schiphol zijn. Geld flitst in
een seconde van een rekening in Wognum naar een rekening in Singapore.

Toen het eerste paarse kabinet verzekeringsprovisies vrijgaf gebeurde dat in de
veronderstelling dat concurrentie de premies laag zou houden. Dat is niet
helemaal gelukt. Deze week bleek dat het omstreden soort koopsompolissen dat
Dirk Scheringa aan de man bracht ook door andere spelers actief is aangeboden.
Met provisies die oplopen tot 80 procent.

De Autoriteit Financiële Markten (AFM) schreef dit in juni al aan het ministerie
van Financiën naar aanleiding van 'signalen uit de markt en de media'. Toen
noemde minister van Financiën Bos ze nog niet 'idioot', zoals hij wel deed in de
DSB-commotie. De signalen waren er al veel langer. Je vraagt je bovendien af
waarom de  toezichthouder daar op moest wachten.

Tussen de ontredderde klanten van DSB Bank zaten heel wat mensen die er met
citaten bij de hand van uitgingen dat Financiën, de AFM en De Nederlandsche Bank
(DNB) hun zegen gaven aan Scheringa's volksbank. Die had toch een vergunning. Na
de implosies van de Tilburgsche Hypotheekbank, Van der Hoop Bankiers, Icesave en
nu de DSB-crisis, weet de gewone burger dat banktoezicht geen garantie voor de
toekomst inhoudt. Dat vertrouwen is voorlopig weg. Het komt niet vanzelf terug.

Sinds de vrijmaking van het Nederlandse zakenleven en de beperking van de rol
van de overheid goed op gang kwamen in de jaren 90, zijn er steeds meer
toezichthouders gekomen. Het lijkt of het aantal klachten over toezicht is
meegestegen. Vroeger was dit een kartelland en konden burgers beperkt terecht
met hun klachten. Toen werd de burger klant en gingen toezichthouders zijn
belangen behartigen. En kon hij nog steeds slecht terecht met zijn klachten.
Maar de verwachtingen dat het beter kon waren gewekt.

De markt zou de burger keuze en lage prijzen geven. Lees het meeslepende proza
van Frank de Grave, dezer dagen in het nieuws als tweemaands achtergesteld
financieel directeur bij DSB Bank. In zijn tijd als baas van de Nederlandse
Zorgautoriteit (NZA) kon hij mooi schrijven over 'het consumentenperspectief'.
Hij is er al weer weg, want Wognum riep. De NZA is vooral oplegger van het
ministerieel prijsbeleid; van toezicht in een zeer onvolmaakte markt komt niet
zo veel. Meer bureaucratie is voorlopig de reële oogst voor allen in de zorg.

De AFM 'bevordert eerlijke en transparante markten'. Vroeger lette De
Nederlandsche Bank in haar eentje op de banken. Nu samen met de AFM. Is het spel
wilder en ingewikkelder geworden? Zou dat verklaren waarom het toezicht steeds
meer kritiek oogst? Op veel websites en twitterstromen was deze week ook de
opvatting te lezen dat het DSB-leed aan de stommerds lag die de kleine
lettertjes niet hebben gelezen.

Waarschijnlijk allemaal waar. Maar de verantwoordelijkheid van de 'politieke
klasse' kan niet blijvend worden verstopt achter steeds nieuwe onderzoeken. De
econoom Arnoud Boot schreef 2 oktober in deze krant: ,,Een kleine speler wordt
kapotgemaakt, terwijl een leger aan grotere spelers - de verzekeraars met hun 7
miljoen woekerpolissen - jaren zijn gang heeft kunnen gaan. En dat laatste heeft
de politiek laten gebeuren." Vijftien jaar lang wist men het, aldus Boot.
Minister Zalm meende dat de concurrentie onder levensverzekeraars het wel zou
oplossen. ,,Niet dus, en de politiek liet het er bij zitten."

De Eerste Kamer debatteerde deze week vinnig over politieke en bestuurlijke
verantwoordelijkheid. Marktmeesterschap is de kern van de overheidstaak, aldus
de VVD'er Rosenthal. Dan hebt u de crisis kennelijk gemist, wierpen de senatoren
Kox (SP), Noten (PvdA) en Thissen (GroenLinks) hem in verschillende bewoordingen
voor de voeten. Zelfregulering heeft niet gewerkt en de marktmeester heeft in
veel gevallen zitten slapen. Wie naar de opeenvolging van debacles in de
financiële sector kijkt constateert op z'n zachtst gezegd too little too late.

De Britse toezichthouder financiële markten wil zelf sollicitatiegesprekken gaan
houden voor directeuren van banken en dergelijke. Dat is ongehoord actief
toezicht in de City. Hier zitten we nog in het stadium van baantjes voor
vriendjes en voorgangers. Het is pech voor de VVD dat DSB Bank grossierde in
oud-politici van die partij. Bij grotere banken worden zij wat beter gemixed met
CDA'ers en een enkel lid van PvdA en D66. Over De Grave, Zalm (van DSB naar ABN
Amro), Nijpels (van DSB naar ABP), Linschoten en de anderen, zullen de
commissies rapporteren. Ook Wellink en Bos zijn er nog niet van af.

Het vertrouwen in democratische politiek heeft deze week opnieuw een optater
gekregen. De woede van Wognum, knap georkestreerd na Scheringa's aanvankelijke
publicitair geschutter, vertaalt zich vast niet in coalitiestemmen.
AOW-daadkracht is evenmin genoeg. Vertrouwen komt pas terug als de waakhonden
tijdig aanslaan bij onraad. En als strikte vormen van verantwoording worden
vastgelegd én toegepast. En betrokkenen weer gaan varen op hun moreel kompas en
respect tonen voor deskundigheid.

Tot die tijd doen we er goed aan ons Kamerlid intensief te volgen en gevraagd en
ongevraagd van advies te voorzien. Graag uitleg voor uw stemgedrag. Zo wordt de
crisis nog leuk.

Het vertrouwen in democratische politiek heeft deze week opnieuw een optater
gekregen

LOAD-DATE: October 16, 2009

LANGUAGE: DUTCH; NEDERLANDS

GRAPHIC: Foto Bram Budel

PUBLICATION-TYPE: Krant

JOURNAL-CODE: NRC Handelsblad


                         Copyright 2009 NRC Media B.V.
                              All Rights Reserved

                              25 of 152 DOCUMENTS



                                NRC Handelsblad

                            17 oktober 2009 zaterdag

Een gemotoriseerde macht in opkomst;
Industrie

BYLINE: Wim Brummelman

SECTION: ECONOMIE; Blz. 14

LENGTH: 1780 woorden

SAMENVATTING

In India weerspiegelt de toenemende motorisering de vermindering van de armoede.
En de auto's komen er aan.

VOLLEDIGE TEKST:

Vipin Kasana (26) uit Shakalpura, even buiten New Delhi, heeft een nieuwe
motorfiets gekocht. Een rode Hero Honda 150 cc. Hij moet hem nog inrijden.
Daarom geeft hij niet te veel gas. Een hand houdt hij aan het stuur, met zijn
andere houdt hij een mobieltje onder de zijkant van zijn helm gedrukt. Zo kan
hij manoeuvreren en telefoneren tegelijkertijd. Maar als hij vanaf de verharde
weg een hobbelig zijweggetje inslaat naar zijn dorp, moet hij beide handen
stevig aan het stuur houden om kuilen en keien te ontwijken.

Jonge mensen als Vipin Kasana op het platteland en de gemotoriseerde forenzen in
de steden, met hun tassen aan een riem om de schouders, belichamen de toegenomen
welvaart in het land. Honderden miljoenen mensen, volgens sommige schattingen
zelfs  de helft van de totale bevolking op het platteland, leven nog in diepe
armoede en  profiteren niet of nauwelijks van de economische groei. Hun armoe
gaat te voet. Wie iets minder arm is, koopt een fiets. Jaarlijks worden in India
ruim zeven miljoen nieuwe fietsen verkocht.

Maar wie verder moet en het zich kan veroorloven, schaft zich een motorfiets
aan. Dit jaar zullen in India naar schatting ruim acht miljoen nieuwe motoren en
scooters worden  verkocht (tegenover ongeveer twee miljoen auto's).  De cijfers
tot dusver duiden op  groei van meer dan 15  procent ten opzichte van het
afgelopen jaar.  In 2002/03 werden nog maar 4,8 miljoen motoren (en 700.000
auto's) verkocht.  Een duidelijker graadmeter voor de groeiende koopkracht van
de Indiase consument is haast niet denkbaar.

Maar komt er binnenkort een einde aan de gouden tijden voor de
motorenfabrikanten? Afgelopen zomer heeft Tata Motors zijn eerste Nano
afgeleverd, 's werelds goedkoopste auto met een prijs vanaf 1.500 euro. Na
protesten tegen grondonteigening in West-Bengalen moest het bedrijf  vorig jaar
op zoek naar een nieuwe productieplek. Daardoor heeft de Nano nog niet de
glorieuze entree gemaakt  die werd voorspeld. Maar dat is  een kwestie van tijd.

Niet alleen Tata Motors mikt op het onderste segment van de opkomende
middenklasse. Tal van binnen- en buitenlandse fabrikanten (zoals Maruti/Suzuki,
Bajaj/Renault/Nissan, Ford, General Motors en Volkswagen) hebben de komst
aangekondigd van nieuwe goedkope auto's. Consultant  Deloitte voorspelt dat
India, in het voetspoor van China, zal uitgroeien tot een mondiale speler. Er is
op de thuismarkt nog zo veel ruimte,  met elf auto's per duizend inwoners (China
22, Nederland 444). Maar juist ook als auto-exporteur zal India de komende jaren
opkomen, voorspelt Deloitte.

Gaan nu alle Indiase consumenten met een iets ruimere portefeuille een kleine
auto rijden, bijvoorbeeld omdat dat veel veiliger is dan met het hele gezin op
een motor, zoals topman Ratan Tata van Tata het waarom van zijn Nano uitlegde?
Motorrijder Vipin Kasana uit Shakalpura denkt niet dat het zo'n vaart zal lopen.
Misschien wordt de Nano een groot succes, maar dat betekent nog niet dat de
motorenfabrikanten in het stof zullen bijten. Vipin zegt dat hij zich ook heeft
ingeschreven voor een Nano, maar dat hij, net als 206.702 andere gegadigden, is
uitgeloot voor de eerste honderdduizend auto's die tot eind volgend jaar uit de
fabriek zullen komen. Maar ook als hij zijn Nano had gekregen, dan had hij niet
afgezien van de aankoop van zijn nieuwe Hero Honda. ,,Hier in de omgeving moet
je wel een motor hebben. De wegen zijn niet geschikt voor een auto. Die
gebruiken we alleen als we verder weg willen".

Bedrijfsleider Chandrika Prashad (53) van de garage in Passonda, waar Vipin
Kasana zijn motor heeft gekocht, gelooft ook niet dat de komst van de Nano en
andere kleine auto's een bedreiging vormt voor de motorenbranche. Daarvoor is
het prijsverschil tussen de goedkoopste motoren, vanaf de 100 cc klasse, en de
Nano te groot. Een Hero Honda 100 cc kost bijna 580 euro, de 150 cc van Vipin
Kasana 740 euro.  De goedkoopste Nano is twee keer zo duur. Los daarvan kijkt de
klant niet alleen naar de aanschafprijs, maar tellen ook onderhoudskosten,
benzineverbruik en betrouwbaarheid zwaar mee, somt hij op.

Prashad verdient ongeveer117 euro per maand.  Hij komt elke ochtend op zijn Hero
Honda Splendor 100 cc ( 's werelds meest verkochte motor) naar zijn werk. ,,Met
mijn salaris kan ik mij geen auto veroorloven, ook geen kleine", zegt hij.

Brijmohan Lall Munjal richtte een halve eeuw geleden met zijn broers Hero Cycles
op, nu de grootste fietsenfabriek in de wereld. Elke tweede fiets in India is er
een van Hero. In 1984 besloten ze met het Japanse Honda tot de gezamenlijke
productie van motoren. Hero Honda is nu de grootste  motorenfabrikant in de
wereld, met in India een marktaandeel van ruim 55 procent en Brijmohan Lall aan
de top. Hij reageert vol zelfvertrouwen op het ,,geroezemoes'' over de komst van
goedkoop geproduceerde auto's.  Volgens hem zullen motoren het favoriete middel
van vervoer voor de grote massa  blijven. In het jongste jaarverslag schrijf
hij: ,,Er komen jaarlijks meer dan zeven miljoen fietsers bij in India, en de
meesten van hen koesteren het verlangen ooit over te stappen op een motor. De
groeiende aspiraties (van de gewone man), de uitbreiding van het wegennet en de
groei van stedelijke agglomeraties zijn factoren die de vraag naar motoren
zullen aanwakkeren".

Op het bescheiden hoofdkantoor van Hero Honda in Visant Vihar, een wijk in
Zuid-Delhi, tekent Anil Dua, onderdirecteur verkoop & marketing, een
denkbeeldige driehoek in de lucht. De koopkracht neemt elk jaar  toe:
consumenten hebben meer te besteden en op televisie en internet ziet men wat er
in de wereld te koop is. Aan de aanbodzijde is er keuze in overvloed: er zijn
kwalitatief goede motoren te kopen en jaarlijks komen meer modellen op de markt.
En nog maar heel weinig mensen hebben een motor:  8 procent van de huishoudens
op het platteland en 23 procent van de gezinnen in de stad, blijkt uit cijfers
uit 2005. ,,Er is geen enkele reden voor de motorenindustrie in India niet te
groeien", luidt Dua's conclusie.

Toch kun je nooit achterover leunen, ook al ben je de grootste. In 2006 maakte
Dua de overstap van de multinational Unilever naar Hero Honda. De fabrikant
telde toen tweeduizend dealers. Begin volgend jaar zal dat aantal zijn
verdubbeld. Want wil je verkopen, dan moet je dicht bij de klant staan, zegt
Dua. De expansie van het netwerk past in het offensief dat Hero Honda heeft
ingezet op het platteland, nu goed voor ongeveer 40 procent van de totale omzet.
In dorpjes en kleine steden waar, in de woorden van topman Brijmohan Lall, niet
langer alleen maar ,,overlevenden" wonen maar nu ook ,,mensen die omhoog klimmen
en consumeren", is immers terreinwinst te boeken. 'In elk dorp, op elk erf een
Hero Honda' luidt de slogan.

Dua onderstreept dat de toenadering tot de plattelanders maar één aspect is van
de 'agressieve' strategie die Hero Honda volgt om verkoop en marktaandelen op te
voeren. Koopkrachtiger consumenten zijn ook kritischer consumenten. Ooit was er
een tijd, vóór de economische liberalisering in de jaren negentig, dat er weinig
te kiezen viel. Topman Rahul Bajaj van het gelijknamige, in de jaren twintig
opgerichte familiebedrijf, zei ooit dat hij voor de vrijmaking van de markt en
toelating van buitenlandse concurrentie geen marketingafdeling nodig had. Nog in
1990 had Bajaj een wachtlijst voor scooters die 26 keer langer was dan zijn
jaarlijks productie.

Die tijden behoren definitief tot het verleden. Vorig jaar oktober, tijdens het
hoogseizoen met onder andere de hindoefeesten Dussehra en Diwali, verkocht Hero
Honda in één maand 600.000 motoren, in weerwil van de mondiale economische
crisis.  Dit jaar, met Diwali (het lichtjesfeest dat de komst van het nieuwe
jaar aankondigt)  in aantocht, zal dat record worden gebroken, denkt  Dua.
Kennelijk is de recessie in India voorbij. Maar het toont ook het succes aan van
het introduceren van meer nieuwe modellen, aanpassingen en variaties,
toegespitst op specifieke doelgroepen, ook in een hoger segment. Tweederde van
Hero Honda's omzet betreft motoren van 100 cc. Maar in de entreehal van het
hoofdkantoor staan een gele, zwarte, rode en witte Karizma ZMR 225 cc, het
nieuwste model dat Hero Honda vorige maand lanceerde voor stoere rijders. Die
kun je kopen vanaf  1.319 euro, bijna net zo duur als een Nano.

In de glanzende showroom van het Japanse Yamaha in het moderne winkelcentrum van
Saket staan nog   duurdere motoren. De 22-jarige verkoper rijdt zelf een 150 cc
Yamaha  R-15 van 1.490 euro, zijn vader een  goedkopere Hero Honda.  Hij weet
precies wat de Indiase jongeren verwachten van een motor. ,,Het gaat om twee
dingen", zegt hij. ,,Uitstraling en kracht".   Veel tijd om te praten heeft hij
niet. ,,Nee, van recessie hebben we hier niet veel gemerkt. En nu verkopen we
meer dan vorig jaar".

Ook in de Hero Honda  garage in Passonda, waar de mobiel telefonerende Vipin
Kasana zijn motor heeft gekocht, gaan de zaken voorspoedig. Verkoper Vipul
Agarwal (20) verklapt dat hij zelf een Yamaha heeft, hetzelfde model als zijn
collega in Saket. Trots laat hij hem zien. ,,Mijn vader heeft geholpen hem te
kopen", zegt hij.

En Vipin Kasana? Die vertelt thuis in zijn dorp, waar zijn familie grond bezit,
dat ook zijn vader hem heeft geholpen zijn Hero Honda te kopen. Zelf heeft hij
nog geen baan. Binnenkort hoopt hij aan de slag te kunnen als onderwijzer. Net
als zijn vader. Die vertrekt elke ochtend om zes uur op zijn oude Bajaj naar een
basisschool in Greater Noida, vlakbij Delhi, zo'n drie kwartier rijden verderop.
,,Een mooie motor", zegt hij over aanwinst van zijn zoon. ,,We hebben gehoord
dat het een goede is. Misschien koop ik er ook wel een. We zullen zien".

'Het gaat om kracht en uitstraling'

Een 22 jarige motorenverkoper

Indiase markt voor motoren

Afgelopen boekjaar (tot eind maart) zijn in India bijna 1,6 miljoen auto's
verkocht en 7,43 miljoen gemotoriseerde tweewielers (80 procent motoren, 16
procent scooters).

Marktleider is (meer dan 55 procent) Hero Honda, waarin Hero en het Japanse
Honda elk een belang van 26 procent hebben. De rest is op de beurs genoteerd.

Hero Honda produceerde vorig jaar 3,72 miljoen motoren. Het bedrijf is groter
dan de drie daarop volgende fabrikanten (Bajaj, TVS Motors en Honda) samen.
Honda opereert ook zelfstandig op de Indiase markt.

De afgelopen jaren zijn de verkoopcijfers fors gestegen, behalve in 2007/08 toen
de totale motorenmarkt 8 procent verloor (terwijl Hero Honda toen nog heel
lichtjes groeide). In dat jaar is  60 procent van de motoren op afbetaling
gekocht. Nu is dat minder dan 20 procent.

LOAD-DATE: October 16, 2009

LANGUAGE: DUTCH; NEDERLANDS

GRAPHIC: Reclame voor de Hero Honda, ergens in New Delhi. De Japans-Indiase
joint venture  is de grootste motorenfabrikant ter wereld en heeft in India een
marktaandeel van 55 procent.
Straatbeeld in New Delhi, de hoofdstad van India waar door de stijgende
koopkracht het aantal motors explosief toeneemt.
Foto's Wim Brummelman

PUBLICATION-TYPE: Krant

JOURNAL-CODE: NRC Handelsblad


                         Copyright 2009 NRC Media B.V.
                              All Rights Reserved

                              26 of 152 DOCUMENTS



                                NRC Handelsblad

                            10 oktober 2009 zaterdag

De stelling  van Douwe Jan Elzinga: een Kamerlid dat geheimen lekt, moet
strafrechtelijk vervolgd

SECTION: OPINIE & DEBAT

LENGTH: 1758 woorden

SAMENVATTING

Deugt een parlementariër die informatie lekt? Of moet die worden beboet wegens
een ambtsovertreding? Een discussie tussen Folkert Jensma en Douwe Jan Elzinga,
hoogleraar staats- en bestuursrecht in Groningen.

VOLLEDIGE TEKST:

Als journalist zeg ik: volksvertegenwoordigers moeten zoveel mogelijk informatie
publiek maken. Daar  moet de rechter buiten blijven.

,,Openbaarheid is regel, dat is een zeer belangrijk goed. Geheimhouding is
uitzondering, vooral in de parlementaire sfeer. Daar ben ik het mee eens. In de
afgelopen 150 jaar is  de openbaarheid enorm toegenomen.  Vroeger was alle
buitenlands beleid geheim, dat was het prerogatief (privilege, red.) van de
kroon. Nu is er nog maar heel weinig wat als geheim wordt aangemerkt. En als het
dan niet wordt geopenbaard, wordt het vaak onder geheimhouding aan het parlement
vrijgegeven. Parlementariërs moeten meer rechten hebben dan anderen, ook  om
misstanden aan de kaak te stellen.  Vandaar de parlementaire immuniteit."

Dat verplicht dan burgemeesters, officieren van justitie en Kamervoorzitters tot
grote terughoudendheid. Maar dat is steeds minder zo.

,,Mijn stelling is: omdat de ruimte voor openbaarheid heel groot is, moet je
streng en precies zijn wanneer er geheimhouding moet zijn. Er zijn zaken die
evident vertrouwelijk moeten zijn. Als Groningen een nieuwe burgemeester nodig
heeft, dan moet de vertrouwenscommissie vertrouwelijk werken. Tot voor kort kon
een gemeenteraadslid de kandidaat van de meerderheid uitschakelen  door z'n naam
te lekken.  Dat is hopeloos. Sinds enige tijd wordt daar fors op toegezien. Die
commissies moeten gesloten blijven."

Er wordt dus meer vervolgd?

,,Zeker, er zijn nogal wat mensen die  lekten ook veroordeeld. Daar is het
strafrecht een goed instrument. Ook om vergaderingen van colleges en van de
ministerraad gesloten te houden.  Daar wordt pittig gediscussieerd, op het
scherpst van de snede.  Als daaruit zou worden gelekt, is dat bedreigend voor de
mogelijkheid om elkaar in vertrouwelijke sfeer de nieren te kunnen proeven."

Wat moet er dan geheim blijven?

,,Kabinetsoverleg. Alles in de sfeer van bedrijfsgeheimen, intern beraad op
departementen, voorbereiding van wetsvoorstellen, de veiligheid van de staat,
persoonlijke gegevens."

Zo'n flauw stuk als de Miljoenennota valt daar toch buiten? Dat is  bedóéld om
openbaar te worden.

,,Dat is een definitiekwestie. Er staat in de strafwet dat je als minister, als
volksvertegenwoordiger, als ambtenaar, geen regeringsbescheiden mag publiceren
waarvan de regering heeft gezegd dat ze geheim zijn. Dat is ons systeem. Als
raadslid kun je vinden dat burgemeester en wethouders zich daarin vergissen. Dat
kun je aan de rechter voorleggen. Als Kamerlid is dat lastiger.  Maar als de
regering zegt, vanwege de positie van de koningin, of wat dan ook, dat zij
vinden dat er geen openbaarheid mag zijn, dan is daarmee de vertrouwelijkheid
opgelegd."

Een verstandig volksvertegenwoordiger komt toch wel énige ruimte toe om zelf te
beoordelen?

,,Nee, als een  kabinet of college zegt: we geven dit stuk niet of onder
geheimhouding, dan is dat maatgevend.   Het enige wat je hebt, is je positie in
de vergadering - daar ben je immuun. Er is geen reden om te zeggen: ik  doe het
toch. Dan schep je een glijdende schaal."

Maar dat kan een democraat toch niet accepteren. Hier zegt de macht tegen  het
volk: hou je mond. En je mag nooit ontsnappen.

,,Ik kan dat wel accepteren. Je moet hierin vrij digitaal  zijn. Als het orgaan
geheimhouding oplegt dan is die er, totdat in rechte blijkt dat het anders ligt.
Anders stort het systeem in."

Dus je moet als raadslid met je geheime stuk met brandende inhoud niet naar de
krant lopen, maar naar de kortgedingrechter?

,,Ja, of proberen de regeling te veranderen. Het speelt natuurlijk wel een rol
of je met lekken een hoger belang dient. Dat kan onder omstandigheden. Dan neem
je maar het risico van een vervolging omdat je een misstand aan de kaak wilt
stellen. Prima. Of je maakt zo'n stuk openbaar tijdens de vergadering. Dan neem
je alleen het risico van een disciplinaire maatregel. Dat is ook prima."

Maar lekken om de openbaarheid te dienen kan u niet bekoren?

,,Lekken gebeurt meestal niet om een hoger belang te dienen. Maar om politiek te
maken, om met een journalist op goede voet te komen, zodat er ook weer eens wat
terugkomt. De gemeenschappelijke grond van lekken  is handel, met politieke
motieven."

Goed, een Kamerlid lekt toch, wordt vervolgd en doet een beroep op dat hogere
belang. Hij kon niet anders.

,,Het aardige is dat we die volksvertegenwoordiger daar een forum voor bieden:
de vergadering van de Tweede Kamer. Daar kun je dat hogere belang heel secuur en
precies beargumenteren. Buiten de strafrechter en de strafwet om."

Geheimen kunnen in de vergadering straffeloos openbaar worden?

,,Ja en dat gaat ver. In de vergadering kun je de wet overtreden. Daar kun je
iemand voor huisvuil uitmaken zonder dat het strafrecht eraan te pas komt. Dat
privilege vinden veel mensen al middeleeuws, omdat het rechtsongelijkheid
inhoudt ten opzichte van gewone burgers. Maar ik hecht er zeer aan. Omdat je dan
een forum hebt. Als je dat niet kiest, maar een relletje gaat schoppen in de
krant, maak je de verkeerde afweging."

PvdA-Kamerlid Paul Tang, die delen van de 'geheime' Miljoenennota  lekte, moet
dus worden vervolgd?

,,Als hij ermee zou wegkomen, dan geeft dat blijk van een enorm ongelijke
behandeling. Decentraal   is strafvervolging evident, het OM geeft er ook
prioriteit aan. Je kunt niet streng zijn op het ene niveau en coulant op het
andere. Ook voor het OM is het lastig. Het lekken van de Miljoenennota is een
ambtsovertreding.  Je komt voor een Kamerlid dan uit bij de procureur-generaal
van de Hoge Raad: het forum privilegiatum.

Maar moet de procureur-generaal dan tegen een Kamerlid een boete eisen!?

,,Die procedure hebben we in Nederland nooit gebruikt. Het is dood recht. Dan
kun je zeggen: laat maar lopen. Voor een ambtsovertreding is het ook een zware
procedure. Maar je kunt  niet niks doen want decentraal doen we het wel."

U bent wel streng, zeg.

,,Ja, dat kun je zeggen. Maar dit gaat niet over Tang of over de Miljoenennota,
maar over  al die vervolgingsbeslissingen over raadsleden  die zijn genomen en
nog genomen worden. Dit zal ook vaker voorkomen. Het kan zijn dat de veiligheid
van de staat in het geding komt. Wat doe je dan? Daar moet je wel over
nadenken."

Dit is een grote kwestie.

,,Groter dan men denkt. Neem dat lekken uit de ministerraad. Dat is veel
ernstiger. Dat hebben we altijd dicht weten te houden. Ik begrijp heel goed dat
daar een onderzoek met strafrechtelijke componenten naar wordt gedaan. Dit is
bedreigend. Stel dat een minister zou hebben gelekt. Dan komt het forum
privilegiatum ook in beeld.

Maar het  lekken van de Miljoenennota kun je ook duiden als protest tegen het
schimmenspel op Prinsjesdag. Zo erg is dat niet.

,,Ik vind van wel.  Ik vind zelf ook al jaren dat de majesteit die zitting
symbolisch moet openen en een kort algemeen verhaal moet uitspreken. En dat de
premier dan de beleidsvoornemens van het kabinet moet uitleggen. Dat gaat ook
gebeuren, hoor, met de troonwisseling. Op  enig moment komt die splitsing er.
Die discussie is deze zomer ook  gevoerd. Hoe moet het verder met de Troonrede,
met de majesteit - Bos heeft er een bijdrage aan geleverd. Dat gaat niet over
niks. Dan vind ik het de verantwoordelijkheid van een Kamerlid  om zich  aan het
embargo te houden. Er was door het kabinet vastgesteld dat de oude regeling nog
van toepassing zou zijn, met nadruk. Tang heeft  gezegd: ik heb er lak aan, ik
geef gewoon de stukken weg. Een algemeen belang werd niet gediend.

Als hij een kerel was geweest dan....

...had hij in de Kamer tijdens het vragenuur ofzo allerlei mededelingen uit de
Miljoenennota moeten doen. En erbij moeten zeggen - vrienden, ik vertel dit nu
omdat ik geheimhouding belachelijk vind. Ik maak van mijn immuniteit gebruik om
de openbaarheid te dienen. Ik stel me kwetsbaar op. Maar hij gaf het stiekem aan
een journalist. Dan roep je de verdenking op dat er een ruilverhouding is."

Zijn dit soort regels wel bestand tegen de mediadruk?

,,Dat embargo op de Miljoenennota gaat eraan, dat kan niet anders. Ik zie de
ruimte voor openbaarheid alleen maar groter worden. Dat is goed. Dat is in het
verleden ook steeds gebeurd. Het aantal uitzonderingen zal ook afnemen.
Waardoor het lekken afneemt. Maar hoe groter de ruimte voor openbaarheid hoe
strenger je de uitzonderingen moet bewaken. Geen zachte heelmeesters."

Immuniteit is gebonden aan de vergadering. Maar waarom niet aan de persoon? Dan
kan Wilders qualitate qua kwetsende films maken zonder vrees voor de
strafrechter.

,,Zo doet men dat in Italië en Duitsland. Maar dat is ingewikkeld, die ongelijke
behandeling ten opzichte van normale burgers.  Je komt gauw met art. 6 van het
Europees Verdrag voor de Rechten van de Mens in de knoop, het recht op toegang
tot de rechter. Iedereen mag  iedereen aanklagen en dan zou je een
parlementariër niet kunnen aanklagen? Er zijn ook al wat arresten uit
Straatsburg die immuniteit beperken. In Italië wordt het ook teruggedraaid. Daar
wordt het weer meer locatiegebonden. Je merkt dat er landen zijn die er
überhaupt van af willen. Vooral omdat het taalgebruik overal kwetsender wordt."

Dan moeten we dus af van dat forum privilegiatum voor Kamerleden en ministers.

,,We zijn toe aan een bruikbare procedure. Nu hebben we de wet Ministeriële
Verantwoordelijkheid die nooit is gebruikt. Het is dood recht. Dat werkt ook
belemmerend. Laten we eens denken over een gewone procedure bij de strafrechter,
bijvoorbeeld met een verlofstelsel, waarbij het Openbaar Ministerie  eerst
toestemming van de Kamer nodig heeft. Zowel voor Kamerleden als ministers en
oud-ministers. Voor het geval er werkelijk iets aan de hand is."

Staatsrechtexpert

Douwe Jan Elzinga is hoogleraar staats- en bestuursrecht aan de
Rijksuniversiteit Groningen. Hij is gespecialiseerd in de aansprakelijkheid van
politieke ambtsdragers en schreef veel over  bestuurlijke vernieuwing, dualisme
en de staatsrechtelijke verhoudingen binnen het Koninkrijk.

Op verzoek van de gemeente Ede deed hij eind september onderzoek naar de
aansprakelijkheid van een gemeenteraadslid die in de gemeenteraad uit
vertrouwelijke informatie citeerde.

Elzinga is ook honorair  hoogleraar staats- en bestuursrecht aan de Universiteit
van Aruba.

Het advies van de staatscommissie die Elzinga voorzat, leidde in 2000 tot de
dualisering van het gemeentebestuur - de ontkoppeling van wethouderschap en
raadslidmaatschap.

LOAD-DATE: October 10, 2009

LANGUAGE: DUTCH; NEDERLANDS

GRAPHIC: Foto Dennis F. Beek

PUBLICATION-TYPE: Krant

JOURNAL-CODE: NRC Handelsblad


                         Copyright 2009 NRC Media B.V.
                              All Rights Reserved

                              27 of 152 DOCUMENTS



                                NRC Handelsblad

                            7 oktober 2009 woensdag

Vrolijke agnost in een koud heelal;
Ad Dunning (1930-2009), cardioloog, columnist, essayist

SECTION: BINNENLAND; Blz. 2

LENGTH: 679 woorden

SAMENVATTING

A.J. Dunning bestreed misstanden in de zorg, geloofde niet in God, was tegen de
monarchie en kon prachtig schrijven.

VOLLEDIGE TEKST:

Het was een van zijn geliefde metaforen. Geneeskundige kennis is een eiland in
een oceaan van onwetendheid. ,,Dat eiland wordt steeds groter. Daarmee neemt de
kustlijn ook in lengte toe en zien we des te beter wat we niet weten."

De cardioloog Ad Dunning, die gisteren op 78-jarige leeftijd na een operatie aan
slokdarmkanker in Amsterdam overleed, heeft zijn hele leven gewezen op de
beperkingen van de medische wetenschap en gewaarschuwd tegen de overspannen
verwachtingen die de mens heeft, zodra hij tegenover de 'witte jas' staat. ,,Men
verwacht wonderen, vooral bij ziektes die nu nog bijna onbehandelbaar zijn.
Mensen hebben een diep ingesleten behoefte aan magie", zei hij in een interview
in het tijdschrift Medisch Contact in 2007.

Arend-Jan Dunning werd in 1930 geboren in een gereformeerd milieu in Arnhem.
Naar eigen zeggen werd hij per toeval cardioloog. Hij studeerde medicijnen aan
de Universiteit van Amsterdam en was van 1980 tot 1994 hoogleraar cardiologie,
verbonden aan het Amsterdams Medisch Centrum.

Dunning was ook een getalenteerd schrijver. In juni van dit jaar ontving hij van
de Koninklijke Nederlandse Akademie van Wetenschappen de Van Walreeprijs voor
medische wetenschapscommunicatie voor zijn omvangrijke oeuvre. Hij schreef
talloze essays, columns - van 1982 tot 1993 in NRC Handelsblad - en een vijftal
boeken, zoals Broeder Ezel (1981), Stof van dromen (1997), Betoverde wereld
(1999) en Post Mortem (2003).

Dat laatste boek had als ondertitel 'gesprekken in het vagevuur': mensen in het
schemergebied tussen hemel en hel doden de tijd met discussies over de
hoofdzonden van het aardse bestaan. Dunning, die zichzelf een 'vrolijke agnost'
noemde, citeerde graag de uitspraak van de Franse filosoof Pascal: de mens is
een zwak, maar denkend riet. Het grootse van de mens is dat hij weet heeft van
zijn sterven, aldus Dunning in Medisch Contact. Of, zoals hij in 1992 schreef in
zijn droge maar parelende stijl in de wetenschapsbijlage van NRC Handelblad:
,,We leven in een koud heelal dat geen weet van ons heeft, zonder God of gebod
en onze oorsprong of toekomst kennen we niet. We moeten er met elkaar het beste
van zien te maken, maar iedere krantelezer weet dat het niet meevalt."

Dunning drukte graag zijn stempel op het gezondheidsbeleid. Hij was voorzitter
of lid van een aantal gezaghebbende commissies, zoals de commissie-Dekker die
advies uitbracht over de structuur en financiering van de gezondheidszorg en van
de commissie-Keuzen in de zorg. Die laatste stelde nieuwe criteria vast voor
vergoeding van ziektekosten door het ziekenfonds. Dunning pleitte voor ethische
keuzes bij het vaststellen van die criteria: alleen gezondheidszorg die
noodzakelijk, werkzaam en doelmatig is en niet door de patiënt zelf bekostigd
kan worden, verdient het vergoed te worden in het basispakket met collectief
verzekerde zorg. Zo ontstond de term 'de trechter van Dunning'. Die ethische
keuzes leidden tot stevige discussies, maar overheid en politiek besloten
uiteindelijk om de gezondheidszorg voor een steeds groter deel aan de markt over
te laten.

Over de gezondheidszorg in Nederland zei Dunning: ,,Als we al iets te klagen
hebben is het dat de gezondheidszorg te ver is doorgeschoten. Nederlanders, met
name rijke Nederlanders, zijn bang voor ziekten, bang de controle over hun
lichaam te verliezen."

In 1994 was de PvdA'er Dunning voorzitter van de commissie die de
kandidatenlijst opstelde voor een geheel vernieuwde PvdA-fractie voor de Tweede
Kamer. En in 1996 deed hij van zich spreken als een van de oprichters van het
Republikeins Genootschap. Als het om genetisch bepaalde erfopvolging gaat, dan
zijn er onder het gewone volk net zo goed troonpretendenten te vinden, betoogde
Dunning. ,,In de allereerste plaats blijken ze [de Oranjes] buitenechtelijke
nakomelingen in vrijwel elke generatie te hebben, die genetisch dichter bij
Willem van Oranje staan dan de huidige familie." Typisch Dunning.

LOAD-DATE: October 7, 2009

LANGUAGE: DUTCH; NEDERLANDS

GRAPHIC: A.J. Dunning
Foto Bram Budel

PUBLICATION-TYPE: Krant

JOURNAL-CODE: NRC Handelsblad


                         Copyright 2009 NRC Media B.V.
                              All Rights Reserved

                              28 of 152 DOCUMENTS



                                NRC Handelsblad

                            3 oktober 2009 zaterdag

Duitsland gidsland;
Column

BYLINE: Bas Heijne

SECTION: OPINIE & DEBAT

LENGTH: 1083 woorden


Je kunt het ook zo zien: de aanhoudende strijd tussen 'volk' en 'elite' die
Nederland de laatste jaren in zijn greep houdt, heeft weinig met idealen en
visie, maar vooral met nijd te maken. De begrippen volk en elite zijn harde
stokken om een hond te slaan. Mensen die namens 'het volk' spreken, blijken
meestal niet ergs volks en mensen die ervan beschuldigd worden tot de
verderfelijke elite horen, hebben vrijwel altijd een achtergrond die nogal
gewoontjes is. Waartegen gestreden wordt is geen elite van baronnen en dubbele
namen, het is een elite van gewone jongens en meisjes die zich een plaatsje in
het centrum van het openbaar bestuur hebben verworven en nooit meer achterom
hebben gekeken. De bestuurlijke elite, die voornamelijk bestaat uit mannen die
nauwelijks boeken lezen en alleen naar het theater gaan om elkaar te ontmoeten,
zegt cultuur hoog in het vaandel te hebben, net als een pluriforme samenleving -
en zo ontstaat de onheilige drie-eenheid van allochtonen, bestuurders en
cultuurliefhebbers, een prachtig doelwit. Aan de andere kant, het volk dat met
de rotzooi achterblijft, de miskenden en gekrenkten, die gedwongen worden te
luisteren naar vioolspel terwijl Rome brandt.

Van dat heldere schema blijft overigens weinig over, zodra je de opvattingen van
de betrokken partijen tegen het licht houdt. Kijk naar de heersende opvattingen
van links en rechts over de maatschappij: links houdt traditioneel heel veel van
gewone mensen, daar is de sociaal-democratie voor uitgevonden, maar krijgt een
hekel aan het volk, wanneer het zich begint uit te leven in harde sentimenten en
zich verslingerd aan afzichtelijk populisme.

Aan de rechterkant heerst een even grote gespletenheid: aan de ene kant de
oprechte zorg voor de hardwerkende burger die niet meer gehoord wordt, die
dagelijks lijdt onder het democratisch tekort en de zwalkende instituties - en
aan de andere kant het spook van Theodore Dalrymple, een volkomen ontspoorde
massa, die het aan respect voor gezag ontbreekt, geen enkele sociale
verantwoordelijkheid meer neemt en eigen falen altijd aan anderen wijt. Dat is
volgens rechts weliswaar de schuld van de linkse elite, die geen
verantwoordelijkheid heeft genomen en niet handhaaft - maar het beeld is aan
beide kanten, links en rechts, hetzelfde: het volk heeft twee gezichten, een
redelijk en een onredelijk gezicht.

In de huidige discussies wisselen die verschillende gezichten van het volk
elkaar af, zodat in de beeldvorming de burger zich nu eens terecht in de steek
gelaten voelt en dan weer hopeloos verwend is, de ene dag gedreven wordt door
intense betrokkenheid bij een falend politiek systeem en de volgende dag een
grenzeloos egoïsme wordt toegedacht.

Met de elite is het niet anders - nu eens een baken van beschaving in tijden van
verdwazing en hatelijk populisme, dan weer een troep volgevreten graaiers en
onverantwoordelijke zelfverrijkers. Iedereen gebruikt het beeld wat hem het
beste uitkomt. En er is altijd wel een passend voorbeeld uit het nieuws bij te
vinden: de PvdA-directeur van een woningcorporatie die zijn eigen salaris
maandelijks verhoogt of de kansarme bewoner van een kansarme buurt die niet van
zijn dochter kan afblijven, op zolder een hennepplantage heeft en onbekommerd
scheldt op profiterende buitenlanders. Intussen loopt de zuurgraad op.

Bij de verkiezingen in Duitsland afgelopen weekend was de teneur van Nederlandse
commentatoren dat het daar eigenaardig beschaafd toeging - men vocht elkaar niet
de tent uit, er vlogen geen beschuldigingen en beschimpingen heen en weer, er
was geen sprake van oprispingen over 'uitschot' (Jan Peter Balkenende).
Vertwijfeld vroegen verschillende weekbladen zich af waar de Duitse Wilders was.
Hoe kon het dat de kwestie die Nederland nu al bijna tien jaar obsedeert en
verscheurt - het integratiedebat - in de Duitse verkiezingen geen rol speelde?
Dat moest wel een akelige vorm van ontkenning zijn. Ik was tijdens de
verkiezingen in Berlijn met een groep studenten. En de Nederlanders die we daar
spraken, herhaalden consequent hetzelfde refrein: wat het integratiedebat
betreft, lopen wij tien jaar voor op de Duitsers, zij moeten nog ontwaken uit de
multiculturele droom, enzovoort.

Hollandse hoogmoed: Nederland loopt tien jaar voor op Duitsland. In de tijd dat
Nederland zichzelf gidsland waande, ging men ervan uit dat de rest van de wereld
op ons wilde lijken, nu men zich van alle kanten bedreigd voelt in zijn
eigenheid en de aanwezigheid van de islam tot een nationale obsessie heeft
gemaakt, gaat men er opnieuw klakkeloos vanuit dat de rest van de wereld wel zal
volgen. Wie zich niet uitleeft in hysterie en woede, heeft het gewoon nog niet
begrepen, zo simpel is het. Anders gezegd: proberen de Duitsers het goed te
doen, zitten ze toch weer helemaal fout.

Maar Duitsland is een groot land, veel groter en belangrijker dan Nederland - en
grote landen voelen zich iets meer thuis in een geglobaliseerde wereld dan
kleine landen. Het is geen toeval dat het integratiedebat heftiger is naarmate
de landen kleiner of onbeduidender zijn - Nederland, België, Denemarken,
Zwitserland en Oostenrijk. Het beeld van een Duitse politieke elite die het
debat onderdrukt door een overmaat aan politieke correctheid klopt niet, want
dan zou de rechts-extremistische NPD na al die jaren wel in de Bondsdag zijn
gekomen - ook nu waren er lang niet genoeg 'proteststemmen'. De Duitsers zijn te
beschaafd om het te zeggen, maar misschien beschouwen ze die Nederlandse
obsessie met integratie wel als een manier van wegkijken, in plaats van
benoemen.

De dag voor de verkiezingen hoorde ik Angela Merkel spreken. In de Nederlandse
commentaren was ze afgeschilderd als iemand zonder charisma. In een grote hal
hield ze een goede toespraak, zonder retoriek of doorzichtige trucs, waarin ze
de kleine wereld van het gezin moeiteloos met de grote wereld van de
wereldeconomie wist te verbinden. Het was een politieke preek voor eigen
parochie, maar het betoog was helder, de toon beschaafd - je kunt dat saai
noemen, maar ik heb de afgelopen tien jaar geen enkele Nederlandse politicus
zo'n goede speech horen houden. Denk aan Rita Verdonk in de Passengerterminal
met haar insinuaties over duistere krachten die het Sinterklaasfeest willen
afschaffen en je begrijpt dat het verschil tussen Nederland en Duitsland gewoon
een verschil in niveau is - en die Hollandse strijd tussen 'volk' en 'elite'
niets anders dan sociale nijd over en weer, die ons steeds verder doet afdrijven
van de rest van de wereld.

LOAD-DATE: October 2, 2009

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2009 NRC Media B.V.
                              All Rights Reserved

                              29 of 152 DOCUMENTS



                                NRC Handelsblad

                             2 oktober 2009 vrijdag

Mensenharten om de zonnegod te voeden;
Beeldende kunst British Museum toont rijk versierde sculpturen en offerandes van
de Azteken onder Moctezuma

BYLINE: Floris van Straaten

SECTION: KUNST; Blz. 9

LENGTH: 807 woorden

SAMENVATTING

Moctezuma was voor de komst van de Spanjaarden begin 16de eeuw een geduchte
koning die met harde hand de Azteken leidde. Hun kunst staat op een hoog peil.

VOLLEDIGE TEKST:

Tegen de sluwheid en de wapens van de Spaanse conquistador Hernan Cortés en zijn
kornuiten was hij niet opgewassen. Daardoor is de laatste grote Aztekenleider
Moctezuma de geschiedenis ingegaan als een enigszins tragische figuur.

Op later geschilderde portretten staat Moctezuma (1467-1520) dan ook soms
afgebeeld als een gebogen, gebroken man. In het moderne Mexico roept hij al
evenzeer ambivalente gevoelens op. Was hij immers niet de man, die een lange
periode van Spaanse koloniale overheersing hielp inluiden?

Een nieuwe tentoonstelling in het British Museum laat zien dat Moctezuma echter
voor de komst van de Spanjaarden een geduchte leider was, die zijn steeds
toenemende aantallen onderdanen zeventien jaar lang met harde hand regeerde. Een
man ook, die dank zij belastingen die hij oplegde aan verslagen tegenstanders
zijn hoofdstad Tenochtitlán (waar het huidige Mexico Stad ligt) wist uit te
bouwen tot een welvarende plaats met fraaie tempels en een schitterend paleis
voor hemzelf.

In dezelfde voormalige leeszaal met zijn fraaie koepel, waar het British Museum
eerder tentoonstellingen organiseerde over de eerste Chinese keizer Qin
Shihuangdi, de Romeinse keizer Hadrianus en de Perzische heerser Shah Abbas,
komen nu de pracht en het eigen karakter van de Aztekencultuur volop tot hun
recht.

Azteken blijkt trouwens al evenzeer een verkeerde aanduiding als Montezuma. De
Azteken werden 300 jaar later zo aangeduid door de Duitse natuurvorser Alexander
von Humboldt. Zelf noemden ze zich nooit Azteken maar Mexica.

Het meest tot de verbeelding spreken de met turkooisstukjes ingelegde
voorwerpen. Of het nu om een tweekoppige slang gaat of om maskers dan wel
schedels, het effect is altijd bijzonder. Spectaculair is ook een stenen dolk
met op het heft een met turkoois ingelegde krijger die zijn handen uitstrekt
naar het lemmet.

Hoewel de kunst van de Azteken (Mexica) soms een primitieve indruk maakt met
figuurtjes met heel grote hoofden, blijkt uit sommige sculpturen dat ze juist op
dat terrein op een hoog peil stonden. Zo is er een bak in de vorm van een grote
adelaar, die met zijn meer dan levensgrote afmetingen ronduit intimiderend is.
Het onbehagen bij de bezoeker wordt er niet minder op, wanneer hij leest dat  in
de rugholte van de stenen roofvogel de harten werden gedeponeerd van mensen die
werden geofferd om de zonnegod te voeden.

Van een kille schoonheid is ook de welgevormde kop van een krijger van de
Adelaars, een van de twee eliteregimenten, Van onder zijn helm kijkt hij je bars
aan. Vriendelijker zijn twee sculpturen van 'gewone' burgers, een geknielde
vrouw en een man, van alle gewichtigheid gespeend maar juist in hun soberheid
ontroerend.

De ironie wil dat er van zulke gewone mensen betere afbeeldingen overgeleverd
zijn dan van de machtige heerser Moctezuma, die als een soort schakel tussen
zijn onderdanen en de goden fungeerde. Van hem zijn er, afgezien van de
impressies die Europeanen lang na zijn dood van hem schilderden, slechts een
paar gestileerde afbeeldingen. De tentoonstelling slaagt er evenmin in veel
licht te werpen op de persoonlijkheid van Moctezuma. Was hij een charmante man
of slechts een houwdegen? De bezoeker komt er niet goed achter.

,,Dat soort dingen werd ook met opzet uit de openbaarheid gehouden", zegt Colin
McEwan, samensteller van de tentoonstelling. ,,Gewone onderdanen mochten de
heerser niet eens aanraken en niet in de ogen kijken. Het imago van de heerser
werd zorgvuldig gepolijst. De individuele persoon werd daarbij ondergeschikt
gemaakt aan de waardigheid van de leider."

Zo blijft Moctezuma een raadselachtige figuur, die - dat staat wel vast - een
treurig einde kende. Nadat Cortés vergezeld van slechts dertig van zijn
manschappen in 1519 Moctezuma's paleis was binnengedrongen, dreigde hij de
heerser brutaalweg met de dood als hij niet meeging. Moctezuma verzette zich
niet en ging met Cortés mee, mogelijk omdat hij deze als een incarnatie van een
Azteekse god beschouwde. De Spanjaarden lieten hem veel oude privileges behouden
en formeel bleef hij aan het bewind. Opmerkelijk genoeg kon Moctezuma het goed
vinden met de Spanjaarden. Af en toe dobbelde hij naar verluidt zelfs met
Cortés. Toen de Spanjaarden hun veroveringstocht door de gebieden van de Azteken
voortzetten, begon een deel van de plaatselijke edelen te morren. Daarop deed
Cortés een beroep op Moctezuma, die de verzamelde aristocratie van Temochtitlán
tot kalmte en medewerking met de  Spanjaarden maande. De eens als een halve god
vereerde heerser raakte zo echter hoe langer hoe meer in diskrediet bij zijn
eigen bevolking. Niet lang daarna kwam hij onder nooit opgehelderde
omstandigheden om het leven.

LOAD-DATE: October 2, 2009

LANGUAGE: DUTCH; NEDERLANDS

GRAPHIC: Mozaiëk van een tweehoofdige slang
 eeuw
Offermes met ingelegd handvat met een soldaat van een elite eenheid en een
lemmet van kwarts
Tezcatlipoca mensenschedel ingelegd met mozaïek van stukjes turkoois (15de-16de
eeuw)
Foto's AFP

PUBLICATION-TYPE: Krant

JOURNAL-CODE: NRC Handelsblad


                         Copyright 2009 NRC Media B.V.
                              All Rights Reserved

                              30 of 152 DOCUMENTS



                                NRC Handelsblad

                            1 oktober 2009 donderdag

Voorkeur Radio, televisie en internet

SECTION: MEDIA; Blz. 21

LENGTH: 668 woorden

actualiteiten

EénVandaag.  China viert het 60-jarig bestaan van de Volksrepubliek met feesten
en parades. Maar nog steeds wordt een aantal bevolkingsgroepen onderdrukt: de
Tibetanen, de Oeigoeren en kritische Chinezen. Een portret van deze groepen.
Ned.1, 18.15-18.40u.

Nederlands Filmfestival Journaal.  Verslag van het Nederlands Filmfestival in
Utrecht. Ned.2, 19.55-20.25u.

Netwerk.  Ex-gemeenteleden over de Amersfoortse predikant Gertjan Goldschmeding,
die in het nieuws kwam vanwege zijn omstreden visie op het slaan van kinderen.
De ex-leden en nauw betrokkenen bij de gemeente vertellen hoe groot de invloed
van de in opspraak geraakte voorganger was en is op hun persoonlijke leven.
Ned.2, 20.25-20.50u.

Koppen.  De Belgische politici Herman De Croo en Marie-Rose Morel praten over de
kanker die hen trof. De Croo wordt gevolgd in de cruciale week waarin hij te
horen krijgt of zijn stembandkanker te genezen is of niet. Verder een verslag
over een groep Vlaamse toeristen die een bezoek brengen aan Molokai,  het eiland
waar pater Damiaan zestien jaar lang tussen de melaatsen heeft geleefd. Ook
aandacht voor de terugkeer van de catch, een mix van worstelen, theater en
acrobatie. Op bezoek bij de Belgian Wrestling School, die veel aan catch doet.
Eèn, 20.45-21.20u.

Nova/Den Haag vandaag.  Aandacht voor het debat over de Westerschelde, verslag
over de blokkade van de PvdA en de ChristenUnie voor een vervolgmissie in
Uruzgan en een terugblik op de mislukte AOW-onderhandelingen. Ned.2,
22.15-22.40u.

praatprogramma

De wereld draait door.  NOS-presentator Mart Smeets vertelt over vader en zoon
Selinger en hun belangrijke rol bij het Nederlandse volleybal. Hoogleraar,
kunstenaar en grafisch ontwerper Vincent Icke verbindt actuele verschijnselen
aan wetenschap. Actrice Tosca Niterink praat over het succes dat ze samen met
Arjan Ederveen had met 'Theo en Thea', met als aanleiding de marathonuitzending
zaterdagnacht. Tafeldame is Yvon Jaspers. Ned.3, 19.30-20.22u.

De laatste show.  Regisseur Stany Crets en hoofdrolspeelster Amaryllis
Uitterlinden praten over de de première, aanstaande zaterdag, van de Pippi
Langkous-musical Pippi zet de boel op stelten in de Antwerpse
Arenbergschouwburg. Leo Delcroix, commissaris-generaal voor de
wereldtentoonstelling van 2010 in Shanghai, kijkt terug op zestig jaar
Volksrepubliek China. Topvolleyballer Kristof Hoho vertelt over zijn
hartstilstand tijdens een training in Italië vorige week. Eén, 22.10-23.00u.

Pauw & Witteman.  'Het grote glazen plafond' is vandaag het debatthema in het
praatprogramma. Met veel politieke gesprekken. Ned.1, 23.05-0.00u.

informatief

The secret live of twins.  Tweede deel van tweedelig programma waarin eeneiige
tweelingen wetenschappelijk worden onderzocht. Onder hen de eeneiige tweeling
Mark en John, die wetenschappers helpen bij onderzoek naar de mogelijke
genetische basis van de seksualiteit: de een is homo en de ander hetero. BBC 1,
22.00-23.00u.

Met niets begonnen.  Jaap van Zuijlekom is de oprichter van de kampeerzaak De
Vrijbuiter. Het alles-onder-één-dakconcept van het bedrijf is een succes. Marc
Dik vraagt Van Zuijlekom of al het nieuw verworven geld hem niet heeft vervreemd
van zijn doelgroep en wat de tentenmaker eigenlijk met dakloze kinderen heeft.
Ned.1, 22.30-23.00u.

Andere tijden. De grootste familie van Nederland: De TROS.
Geschiedenismagazine. Omroepvereniging TROS groeide met populaire programma's
(o.m. Mr. Ed, het sprekende paard en Op losse groeven) uit tot een lieveling van
het publiek en een belangrijke speler in Hilversum. TROS Aktua werd de
actualiteitenrubriek voor de gewone man. Een terugblik. Ned.2, 21.25-22.00u.

amusement

Die schönsten Hits der Deutschen.  Muziekdocumentaire over de populairste Duitse
liedjes van de afgelopen zestig jaar.  ARD, 20.15-21.45u.

sport

UEFA Europa League.  Voorbeschouwingen, om 19.00u. de wedstrijd PSV-Cluj, om
21.00u. rechtstreeks verslag van Anderlecht-Ajax. Vanaf 23.00u. samenvattingen
van de overige gespeelde wedstrijden. RTL 7, 18.00-0.00u.

LOAD-DATE: October 1, 2009

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2009 NRC Media B.V.
                              All Rights Reserved

                              31 of 152 DOCUMENTS



                                NRC Handelsblad

                            1 oktober 2009 donderdag

Ierland kijkt anders aan tegen EU dan vorig jaar;
Verdrag van Lissabon

BYLINE: Floris van Straaten

SECTION: NEDERLAND & EUROPA; Blz. 7

LENGTH: 1672 woorden

SAMENVATTING

Morgen stemt Ierland opnieuw over de hervormingsplannen voor de Europese Unie.
,,Het is beter om in Europa niet uit de pas te lopen."

VOLLEDIGE TEKST:

Darren Gannon (32), een lange potige man, is druk bezig de ramen van een
advocatenkantoor in het noorden van Dublin te lappen in de herfstzon. Zoals veel
Ieren heeft hij het vertrouwen in 's lands politici volledig verloren. Hij vindt
het een belediging dat de regering van premier Brian Cowen morgen het Europese
hervormingsverdrag, dat beoogt de Europese Unie slagvaardiger te maken, weer in
een referendum aan de kiezers voorlegt. Hadden die dat vorig jaar niet met een
duidelijke meerderheid afgewezen? ,,Ik stem zeker weer nee. Misschien dat ze dan
eens luisteren", zegt hij welgemoed, terwijl hij een lange stok met een zeem
erop naar boven duwt.

Het zijn mensen als Gannon die niet alleen de Ierse regering maar ook
regeringsleiders elders in Europa koude rillingen bezorgen. Zal Ierland wederom
nee stemmen en zo de hervormingsplannen  definitief om zeep helpen? Het verdrag
moet immers door alle lidstaten worden geratificeerd voor het in werking kan
treden. Een nieuwe verwerping van het verdrag, waarin  zoveel politiek kapitaal
is geïnvesteerd, zou de EU in een diepe crisis storten. Uit democratisch oogpunt
is het moeilijk voorstelbaar dat de Ieren het verdrag ten derde male voorgelegd
krijgen.

Aan de vooravond van de  volksraadpleging - grondwettelijk verplicht alvorens de
regering het verdrag kan ratificeren - lijkt dit sombere scenario niet aan de
orde. Opiniepeilingen geven aan dat het ja-kamp op een comfortabele meerderheid
afkoerst. Maar niemand durft nog te juichen. Er zijn te veel mensen die nog
twijfelen..

Sommigen hebben hun buik vol van de zaak. Met tegenzin zal Brian Farrell (23),
student internationaal recht aan het befaamde Trinity College in  Dublin,
opnieuw ja stemmen. ,,Ik heb aarzelingen dat we dit nu weer moeten doen. Het is
haast alsof ze ons van hogerop willen vertellen hoe we moeten stemmen", zegt
hij, gezeten op een bankje naast een van Trinity's smetteloze gazons.

De regering bestrijdt dat het ondemocratisch zou zijn opnieuw een referendum te
houden. Ze heeft na het debacle van 2008 onderzoek laten doen. Daaruit bleek dat
velen hadden tegengestemd wegens specifieke zorgen. Over de rechtspositie van
werknemers of  de Ierse neutraliteit, maar ook over de handhaving van de lage
Ierse belastingtarieven voor bedrijven en het behoud van een Ierse
Eurocommissaris. Op al deze punten wist de regering alsnog garanties van de
andere EU-lidstaten te verkrijgen.

Sinds het referendum in juni 2008 is er ook anderszins veel veranderd. De
'Keltische Tijger' van de laatste 20 jaar, die was uitgegroeid tot het
welvarendste land van Europa na Luxemburg, is in een spiraal naar beneden
geraakt. De Ierse economie krimpt dit jaar  met 9 procent. Als Ierland niet tot
de eurozone had behoord, was het er nu vermoedelijk even slecht aan toe geweest
als IJsland.

Veel Ieren beseffen dat en willen de betrekkingen met de EU niet nodeloos onder
druk zetten. ,,Ik heb vorige keer niet gestemd, maar stem deze keer
waarschijnlijk voor het verdrag", zegt Mary, een vrouw van middelbare leeftijd
die haar achternaam niet wil geven. ,,Het is beter voor Ierland om in Europa
niet uit de pas te lopen. Wat zou Ierland nou op zichzelf zijn? Niet meer dan
een klein eiland, toch?"

Werd de campagne vorig jaar op weinig inspirerende wijze door de regering
geleid, ditmaal treedt die minder op de voorgrond, ook omdat haar populariteit
tot een dieptepunt is gedaald door de crisis. De vrees is dat veel mensen anders
van de weeromstuit tegen het verdrag zouden stemmen.

In plaats daarvan voeren veel gewone burgers die vorig jaar niet actief waren in
de veronderstelling dat hun land wel ja zou stemmen,  campagne. Op de bovenste
etage van een  kantoorkolos in het centrum van Dublin zijn tientallen
vrijwilligers van actiegroep 'Ireland for Europe', bezig voor het ja-kamp. Velen
beschouwen het als hun heilige plicht Ierland voor een nationale ramp te
behoeden.

,,We moeten dit winnen en we moeten allemaal onze verantwoordelijkheid nemen",
zegt prof. Brigid Laffan, die de ivoren toren van de wetenschap tijdelijk heeft
verwisseld voor het voorzitterschap van 'Ireland for Europe'. ,,Door een nee kan
de Ierse economie forse schade lijden en politiek gezien zou het land naar de
periferie van Europa afzakken. Wij vinden deze zaak te belangrijk om aan
politici over te laten."

De groep kan op steun rekenen van prominenten als voetballer Robbie Keane,
speler van het Londense Tottenham Hotspurs en captain van het Ierse nationale
team, en dichter en Nobelprijswinnaar Seamus Heaney.

Ook het bedrijfsleven heeft zich volop in de campagne gestort.
Werkgeversorganisatie IBEC stelde dat Ierland zijn reputatie in Europa moet
herstellen door alsnog voor het verdrag te stemmen. IBEC wees er fijntjes op dat
in 1973, toen Ierland lid werd van de Europese Economische Gemeenschap, voor een
equivalent van 17 miljoen euro aan buitenlands kapitaal was geïnvesteerd in
Ierland. Nu is dat 131 miljard euro.

Zelfs Michael O'Leary, de grofgebekte baas van luchtvaartmaatschappij RyanAir
die gewoonlijk evenmin veel  op heeft met de ,,verdomde politici" in zijn land,
doet mee.  O'Leary laat nu een vliegtuig rondvliegen met daarop de tekst 'Yes to
Europe'. ,,Europa is goed voor Ierland", verklaart hij overal ,,Dit verdrag is
goed voor de economie en voor banen."

Curieus genoeg is de Ierse vakbondscentrale ICTU, die een diepe afkeer koestert
van het harde personeelsbeleid van RyanAir, eveneens voor het verdrag.  Zij
hopen via het Europees Handvest voor de Grondrechten van de burger  te
bewerkstelligen dat de Ierse werkgevers verplicht  worden met de vakbonden te
overleggen. Anders dan elders in Europa kunnen werkgevers vakbonden volkomen
links laten liggen, als ze dat willen.

Bij zo'n breed gedragen coalitie voor het verdrag kan men zich afvragen of er
nog organisaties zijn die het opnemen voor de tegenstanders. Niet veel, luidt
het antwoord. Het nee-kamp blijft beperkt tot Sinn Féin, de linkse
nationalistische partij, en de nog kleinere Socialistische Partij, enkele
vredesgroepen en ultraconservatieve katholieken. Ook is Libertas, de beweging
die onder leiding van de zakenman Declan Ganley vorige keer een hoofdrol speelde
in het nee-kamp, te elfder ure weer opgedoken. In juni zei Ganley nog zich uit
de beweging terug te trekken nadat hij geen zetel  in het Europees Parlement had
gewonnen. Hij bedacht zich vorige maand  en doet weer mee. Of het veel uitmaakt
is de vraag.

Volgens de tegenstanders staat Ierland met een ja een belangrijk deel van zijn
soevereiniteit af aan Brussel. Ze ontkennen bovendien bij hoog en bij laag dat
een afwijzing van het verdrag economische schade oplevert.

Met dat laatste is de econoom Alan Barrett, verbonden aan het gerespecteerde
onafhankelijke Instituut voor Economisch en Sociaal Onderzoek (ESRI), het niet
eens.

,,We presenteerden ons altijd als toegangspoort tot de Europese markt, vooral
voor Amerikaanse bedrijven", zegt Barrett. ,,Een nee wekt de indruk dat we onze
banden met Europa losser maken en dat kan investeerders ontmoedigen. Bovendien
zou de rente op de regeringsobligaties er wel eens door omhoog kunnen gaan."

Het bedrijfsleven heeft zich volop in de campagne gestort

Ja? Nieuwe mensen

Als de Ieren ja zeggen, zal er meteen nog drukker worden gespeculeerd over de
twee nieuwe topfuncties die er volgens het Verdrag van Lissabon komen: een
vaste voorzitter voor de vergaderingen van regeringsleiders en een Hoge
Vertegenwoordiger van de Unie voor Buitenlandse Zaken en Veiligheidsbeleid. In
de wandelgangen heten ze gewoon EU-president en EU-minister van Buitenlandse
Zaken. Huidig EU-voorzitter Zweden wil dat hierover al eind deze maand wordt
beslist.

Maar na een Iers ja zijn er nog twee handtekeningen nodig, die van de
Tsjechische president Klaus en van zijn Poolse collega Kaczynski. Brusselse
diplomaten maken zich vooral zorgen over Klaus, die geen gelegenheid voorbij
laat gaan om te zeggen dat hij tegen het verdrag is. Hun angst is dat Klaus de
zaak weet te rekken tot het voorjaar, wanneer in Groot-Brittannië de
Conservatieven aan de macht komen. Die  dreigen ook een referendum te
organiseren als 'Lissabon' dan nog niet in werking is getreden.

Omdat het nieuwe Verdrag nog niet van kracht wordt, blijft de huidige Commissie
mogelijk  demissionair aan. Maar waarschijnlijk stelt Commissie-voorzitter
Barroso voor toch zo snel mogelijk nieuwe commissarissen te benoemen, dan maar
volgens het huidige Verdrag van Nice. En dat is lastig. Volgens 'Nice' moet
minstens één land zijn eurocommissaris inleveren.

Jeroen van der Kris

Nee? Crisis in Europa

Bij een Iers nee zal er meteen worden gezegd dat het crisis is in Europa.  Er is
al sinds 2001 gewerkt aan het nieuwe verdrag dat de EU besluitvaardiger moet
maken. Dat resulteerde in de Europese Grondwet, die in 2005 werd afgewezen door
Frankrijk en Nederland. In plaats daarvan kwam het Verdrag van Lissabon, dat er
grotendeels gelijk aan is.

Nog een keer onderhandelen over een nieuw verdrag is niet waarschijnlijk -
niemand heeft daar zin in. Wel waarschijnlijk is dat er al snel weer wordt
gesproken over een Europa-van-twee-snelheden. Dat wil zeggen: de landen die
nauwer willen samenwerken, moeten dat dan maar doen. In de praktijk is dat nog
niet zo makkelijk. In welk land willen de kiezers dat hun regering meer macht
geeft aan Brussel? Meer voor de hand ligt dat op termijn wordt geprobeerd een
aantal elementen van het Verdrag van Lissabon toch in te voeren.

Voorlopig zou de EU moeten blijven werken met het huidige Verdrag van Nice. Dat
is op zich geen ramp: de afgelopen jaren is gebleken dat dat best kan. Maar
politiek is het wel een probleem. Europese leiders zeggen al jaren dat een nieuw
verdrag absoluut noodzakelijk is en dat de EU zonder niet kan worden uitgebreid.
Voorstanders van 'Lissabon' in Brussel hebben waarschijnlijk wel een idee welk
land zijn commissaris zou moeten inleveren: Ierland.

Jeroen van der Kris

LOAD-DATE: October 1, 2009

LANGUAGE: DUTCH; NEDERLANDS

GRAPHIC: 'Door een nee kan de Ierse economie forse schade lijden.'
Foto AFP
'Nee. Misschien dat ze dan eens luisteren.'
Foto AFP

PUBLICATION-TYPE: Krant

JOURNAL-CODE: NRC Handelsblad


                         Copyright 2009 NRC Media B.V.
                              All Rights Reserved

                              32 of 152 DOCUMENTS



                                NRC Handelsblad

                           30 september 2009 woensdag

Strateeg met de blik van een lynx;
Vakbonden

BYLINE: Patricia Veldhuis; Michèle de Waard

SECTION: ECONOMIE/LOOPBAAN; Blz. 14

LENGTH: 1457 woorden

SAMENVATTING

Geprezen om haar moed en onderhandelingstalent, bekritiseerd om haar wil altijd
te willen winnen. Een portret van vakbondsvrouw Agnes Jongerius. ,,Zij gaat er
altijd wel hard in."

VOLLEDIGE TEKST:

'Een varkensstal is het 's nachts in de trein.",,We lopen risico's op het spoor.
Laatst is weer iemand 's morgens vroeg een blauw oog geslagen."

,,Agnes, ik hoop dat jullie ervoor zorgen dat wij er voortaan met 55 jaar uit
mogen, net als in Frankrijk."

In de kantine van de Nederlandse Spoorwegen zitten ze in alle vroegte aan een
grote tafel: machinisten, conducteurs, de directeur personeelszaken en mensen
van de vakbond.

Agnes Jongerius, voorzitter van de vakcentrale FNV, is naar de kantine  gekomen
om zelf te horen wat onder het personeel bij deze grote werkgever leeft.
,,Sociale veiligheid, roosters, werktijden en vervroegd uittreden. Dát houdt
gewone mensen bezig", zegt zij.

Als een machinist roept: ,,Maar wij moeten toch tot 67 hier blijven?" zegt
Jongerius beslist: ,,Nee, dat gebeurt niet."  Gestoken in een zwarte jurk, blauw
vest en stevige platte stappers kijkt ze de spoormannen doordringend aan.
Verplicht doorwerken tot 67? Gaat niet gebeuren, als het aan haar ligt.

De 'koningin van de AOW' werd ze genoemd,  de 'echte minister van Sociale
Zaken', toen ze op 24 maart, na het crisisberaad met het kabinet over een
sociaal akkoord,  triomfantelijk  in de camera's keek. De AOW-ingreep was van
tafel, zei ze. De vakbeweging kreeg tot 1 oktober van het kabinet de tijd om
samen met de werkgevers en onafhankelijke Kroonleden in de Sociaal-Economische
Raad (SER) te zoeken naar een alternatief voor de 4 miljard euro die de
AOW-verhoging naar 67 jaar zou opleveren.

Niet alleen  in de NS-kantine,  alle  ogen in 'de polder' zijn sindsdien op
Jongerius   gericht.

Sinds   vier jaar staat zij aan de top van de FNV, met een miljoen leden bij de
aangesloten bonden de grootste vakcentrale in Nederland, en in heel Europa
bekend  om haar hervormingsgezindheid. Hervormen met een sociaal gezicht.

Haar zelfbewuste optreden lokte heftige reacties uit. D66-fractieleider
Alexander Pechtold vond dat Jongerius  het kabinet in de tang hield. Prominente
leden van haar eigen partij, de PvdA, meenden dat Jongerius zich met haar
optreden te buiten was gegaan.

Een voormalig  minister van PvdA-huize zegt: ,,Ze heeft  een onstuitbare wil om
als kampioen naar buiten te komen en Piet Hein Donner [minister van Sociale
Zaken, red.] te laten zien wie aan het langste eind zou trekken." Maar
onverantwoord vindt deze bron zo'n houding wel, middenin een economische en
financiële crisis die Nederland opzadelt met buitengewone schulden en stijgende
werkloosheid. Heeft Jongerius na haar  njet tegen de hogere AOW-leeftijd wel
over stap twee en drie nagedacht, vraagt deze oud-minister zich af.  Dreigt ze
niet de gevangene te worden van haar eigen mythe? Wie zal bij een uit de hand
lopend conflict de rekening betalen? ,,Dat is ook de gewone man", zegt hij.

De geharnaste positie die Jongerius inneemt doet menig werkgever terugdenken aan
de discussie over versoepeling van het ontslagrecht, twee jaar geleden. ,,Ik
bewonder haar enorme moed en doorzettingsvermogen", zegt Loek Hermans,
voorzitter van de werkgeversorganisatie MKB-Nederland, die met Jongerius in de
SER zit. ,,Maar Agnes gaat er altijd wel heel hard in. Daarmee zet ze zichzelf
redelijk op slot. Dan kun je polderen wat je wilt, maar als enkel blokkades
worden opgeworpen kom je niet verder."

Werkgevers en minister Donner krijgen nog buikpijn als zij aan het ontslagrecht
denken. Maar de vasthoudendheid van de FNV, die ertoe leidde dat het kabinet
zijn plannen inslikte, leverde de vakcentrale elders in het land extra punten
op.  'De machtigste vrouw van Nederland', noemden  Pauw en Witteman haar  toen
zij  bij het tv-duo aan tafel schoof. De katholieke tuindersdochter, opgegroeid
in De Meern, staat op nummer zes in de top-200 van invloedrijke Nederlanders van
de Volkskrant.

Als vrouwelijke voorzitter van een traditionele mannenclub doet Jongerius niet
onder voor haar voorgangers Wim Kok, Hans Pont, Johan Stekelenburg en Lodewijk
de Waal. ,,Mijn eerste indruk van haar was: zij heeft het hart op de juiste
plek, maar ze is ook een hardliner", zegt Richard Steenborg, voorzitter van de
vakcentrale voor Middelbaar en Hoger Personeel (MHP).

In het polderoverleg heeft hij intensief met Jongerius te maken. Ze is een
,,strateeg eerste klas", weet Steenborg. ,,Agnes beheerst het
onderhandelingsspel als geen ander. Soms zit ze aan tafel met samengeknepen
ogen, de blik van een lynx. Dan zegt ze niks, maar je weet: ze heeft nog een
balletje in haar zak en als het nodig is, haalt ze dat tevoorschijn."

Onderhandelen heeft Jongerius wel geleerd als bestuurder bij de Vervoersbond
FNV, de bond waar ze eind jaren tachtig begon nog voordat ze haar bul had
gehaald als historicus in Utrecht.  Bert Denessen, inmiddels gepensioneerd, zat
in die tijd als manager personeel en organisatie bij Nedlloyd vaak aan de
vergadertafel met Jongerius. ,,Je kon niet om haar heen. Agnes kon je met een
brede glimlach vertellen dat ze het niet met je eens was. Ze wist precies wat ze
wilde."

Toch staat de FNV-voorzitter niet als radicaal te boek. Dat was ze niet in haar
studententijd in Utrecht. Dat was ze ook niet bij de Vervoersbond, herinnert
Jannie Mooren, secretaris bij de Stichting van de Arbeid, het overlegorgaan van
de sociale partners in Den Haag, die met Jongerius in het 'meidenklasje' bij de
Vervoersbond begon. ,,Rebels was ze zeker niet", vindt Mooren. Jongerius is
iemand die wikt en weegt, zeker geen ,,ondoordachte besluiten" neemt. Dat beaamt
Jos Jongerius, een van de twee broers in het gezin tussen vijf zussen. ,,Agnes
is zeer betrokken en heeft heel veel inzet. Diep in zichzelf is ze altijd bezig
te kijken hoe eruit te komen", zegt hij.  In die zin heeft ze goed oog voor de
verschillende belangen van de vele bonden. ,,Ze is een goede communicator", zegt
ook Henk van der Kolk, voorzitter van FNV Bondgenoten. ,,Agnes houdt lang alle
ballen in de lucht en dat leidt intern nooit tot scheve koppen."

In het  AOW-overleg binnen de SER, waarbij nog enkele uren is te gaan voordat de
deadline van 1 oktober is verstreken, moet het balletje uit de zak van Jongerius
nog wel in het spel worden gebracht. Want het overleg tussen vakbeweging en
werkgevers is helemaal vastgelopen. Een ontmoeting tussen Jongerius en Wientjes
in het weekend liep op niets uit. Ook de Kroonleden vangen met hun ideeën bot
bij de sociale partners. Het is ,,uiterst zwaar weer", erkent een deelnemer.

Agnes zit in een eeuwige spagaat, zegt Steenborg van de MHP. ,,Ze is iemand met
eigen opvattingen, maar ze is ook de boodschapper van haar achterban." En de
boodschap waarmee haar achterban haar op pad stuurt, is volgens hem ,,vrijwel
nooit" onderhandelbaar. Hij doelt op de SP-aanhangers in de achterban van de
pluriforme FNV, die elke poging om een toekomstbestendig sociaal-economisch
bouwwerk op te zetten, laten stuklopen.

Verhoging van de AOW-leeftijd is voor de SP een no-go. Paul Ulenbelt, Tweede
Kamerlid voor de SP, heeft zijn hoop op Jongerius gevestigd: ,,Ze kan de
koningin van Nederland worden als ze haar rug recht houdt." Daar vertrouwt hij
op. ,,Agnes is een stoer wijf. Zij durft." En ze is volgens hem oprecht. Als zij
praat over de AOW die met 65 jaar mogelijk moet blijven, komt het ,,heel diep
uit haarzelf". ,,Ze weet door haar werk bij de Vervoersbond in de havens en van
haar eigen ouders, wat het betekent om op hoge leeftijd nog te moeten werken."
Van der Kolk van FNV Bondgenoten voegt eraan toe: ,,Als je in de haven overeind
kan blijven, kun je wel iets hebben. Wientjes heeft reden om bezorgd te zijn."

Wat haar drijft? ,,Rechtvaardigheid. Zorgen dat dit een prettig land blijft",
zegt Wilna Wind, haar  collega in het FNV-bestuur. ,,Als ze vindt dat iets niet
deugt, zet ze haar tanden erin en kan ze niet meer loslaten." Daardoor lopen de
emoties soms hoog op.

Zelf is Jongerius de eerste om te bevestigen dat haar positie in de SER
,,standvastig" is. ,,Wat niet wil zeggen dat ik me terugtrek op een paddestoel
met stippen en niet meer beweeg. Verhoging van de AOW-leeftijd is gewoon een
slecht plan. De rekening van de kredietcrisis wordt direct doorgeschoven naar
werknemers. Dat maakt me woedend."

Cv Agnes Jongerius

1960 Geboren in De Meern, Utrecht, groeide als jongste van acht kinderen op in
tuindersgezin. Deed gymnasium bèta. Studeerde cum laude af in
sociaal-economische geschiedenis aan de Rijksuniversiteit Utrecht.

1987 Bestuurder Vervoersbond FNV.

1990 Bondsbestuur Vervoersbond.

1997 Bestuur Federatie Nederlandse Vakbeweging, FNV.

2005 Voorzitter van de FNV.

2009 Herkozen als voorzitter FNV.

Agnes Jongerius is getrouwd met radiojournalist Ger Jochems.

LOAD-DATE: September 30, 2009

LANGUAGE: DUTCH; NEDERLANDS

GRAPHIC: FNV-voorzitter Agnes Jongerius gisteren bij de presentatie van het
gezamenlijke plan van de vakcentrales FNV, CNV en MHP voor verhoging van de
AOW-leeftijd.
Foto Bram Budel

PUBLICATION-TYPE: Krant

JOURNAL-CODE: NRC Handelsblad


                         Copyright 2009 NRC Media B.V.
                              All Rights Reserved

                              33 of 152 DOCUMENTS



                                NRC Handelsblad

                           28 september 2009 maandag

Wat uit kinderkeeltjes komt is altijd goed;
Onderwijs Minister Cramer verklaart omwonenden van scholen vogelvrij door haar
besluit

SECTION: OPINIE; Blz. 7

LENGTH: 848 woorden

SAMENVATTING

Vorige week besloot minister Cramer dat de geluidsnormen niet gelden voor
schoolpleinen en kinderspeelplaatsen. De buren zijn de klos, meent Louis van
Overbeek.

VOLLEDIGE TEKST:

De ongelukkige die in Nederland het lot treft om naast een school te wonen,
hoeft zich vanaf vorige week geen illusies meer te maken. Kindergeschreeuw wordt
vanaf 1 januari 2010 vrijgesteld van de geluidsnormen, heeft minister Cramer
(VROM, PvdA) besloten.

Niet dat het veel uitmaakt. Want ieder die het waagt zich te beklagen over het
geschreeuw en gegil op het speelplein, wordt weggezet als een zeur. Kinderen
zijn immers per definitie schattig, hoeveel kabaal ze ook produceren en hoe
ongemanierd ze ook zijn.

Zelfs je eigen, door de overlast blijkbaar reeds geheel afgestompte buren
reageren in zo'n geval vaak: ,,Als je niet tegen het geluid kunt dat die lieve
kindjes maken had je maar niet naast een school moeten gaan wonen. En trouwens:
een fatsoenlijke hardwerkende Nederlander is overdag niet thuis en heeft er dus
ook geen last van.''

Feit is dat de geluidshinder afkomstig van schoolpleinen sterk is toegenomen.
Niet alleen zijn Nederlandse scholen de afgelopen decennia steeds groter
geworden door de samenvoeging van kleuter- en basisonderwijs, het beleid van
opheffen van kleine scholen en het aanmoedigen van fusies. Ook het traditionele
speelkwartier, waarbij kinderen eenmaal daags gedurende een beperkte tijd buiten
speelden, is iets van vroeger geworden. Schoolklassen hebben nu ieder op een
verschillend tijdstip een eigen speelpauze, zodat er nu de gehele dag door
kinderen buiten spelen en het de hele dag door 'speelkwartier' is.

Daarnaast kennen we sinds enige tijd de voor scholen verplichte voor-, na- en
tussenschoolse opvang, waardoor het geschreeuw nu van half acht 's morgens
non-stop tot half zeven 's avonds doorgaat.

En alsof dit alles niet zou volstaan om omwonenden van scholen horendol te
maken, zijn de kinderen in de loop der jaren steeds luidruchtiger geworden. Ze
lijken niet meer te kunnen spelen zonder aan één stuk door te gillen en in een
voortdurende staat van razernij van rennen, slaan en schoppen te verkeren, een
ontwikkeling, waarvoor filosofe Paula Kuitenbrouwer vorig jaar een plausibele
verklaring had. Doordat 'socialisering' in grote groepen in kinderdagverblijven
en op scholen als de beste vorm van opvoeding wordt beschouwd, hebben kinderen
al vanaf jonge leeftijd alleen leeftijdgenootjes als rolmodellen. In een
dergelijke omgeving krijgen ze geen moment rust, zodat het geen wonder is dat ze
aan gedragsstoornissen gaan lijden. Zo'n systeem van kinderopvang is wel handig
voor hun op werk gefixeerde ouders, maar de kinderen zelf worden er niet
socialer van. Meer rustige uren in huiselijke kring en selectiever omgang met
vriendjes is beter voor de ontwikkeling, aldus Kuitenbrouwer.

Gelukkig bestaat er op Europees niveau wel aandacht voor de geluidsoverlast
zoals bleek uit de in 2005 gestarte Europese campagne Stop that noise! van
eurocommissaris Spidla, waarbij ook nadrukkelijk werd ingegaan op het probleem
van het kinderkabaal. De Europese normen voor geluidsoverlast op scholen en
kinderdagverblijven mogen de 87 decibel niet overschrijden.

Geheel in strijd met dit Europese besef is echter het geluid dat  minister
Cramer al vorig jaar liet horen, die volgens het Nederlands Dagblad van 20
november 2008 verklaarde: ,,Kinderen moeten in het speelkwartier op het
schoolplein naar hartelust kunnen schreeuwen. Als regels tegen geluidshinder dat
onmogelijk maken, moeten die worden aangepast."

Gesteund door een Kamermeerderheid wijzigde zij dan ook het Activiteitenbesluit:
zelfs schoolpleinen die geheel door woningen worden omsloten, hoeven niets te
doen aan geluidsoverlast. Met omwonenden, die numeriek natuurlijk te onbeduidend
zijn om electoraal enig gewicht in de schaal te leggen, hoeven scholen dus geen
rekening meer te houden.

Kunnen getergde omwonenden dan niet bij de rechter aanvoeren dat het Nederlandse
beleid in strijd is met Europese normen? Nee, de Europese normen zien slechts
toe op arbeidsomstandigheden en hebben alleen tot doel om het gehoor van
werknemers, in dit geval de juffen en meesters, te beschermen. Omwonenden vallen
daar niet onder.

Ook zou men zich kunnen afvragen of de Nederlandse overheid door omwonenden van
scholen in het geheel niet tegen de geluidshinder te beschermen niet in strijd
met artikel 3 van het Europees Verdrag voor de Rechten van de Mens handelt, dat
een verbod op foltering inhoudt, en zich feitelijk schuldig maakt   aan
geestelijke marteling op grond waarvan men wellicht ook een rechtszaak zou
kunnen starten?

En ten slotte valt ook van het meest sympathieke middel, een beroep op gewone
redelijkheid, weinig te verwachten. De suggestie terug te keren naar het oude
regime van één gezamenlijk speelkwartier, of het voorstel een poging te
ondernemen kinderen te laten beseffen dat ze ook kunnen spelen zonder
voortdurend te schreeuwen en  zich te laten realiseren dat mensen in hun
omgeving ook oren hebben, wordt door school- en gemeentebesturen afgewimpeld als
totaal wereldvreemd.

LOAD-DATE: September 28, 2009

LANGUAGE: DUTCH; NEDERLANDS

GRAPHIC: Illustratie Ruben L. Oppenheimer

PUBLICATION-TYPE: Krant

JOURNAL-CODE: NRC Handelsblad


                         Copyright 2009 NRC Media B.V.
                              All Rights Reserved

                              34 of 152 DOCUMENTS



                                NRC Handelsblad

                          24 september 2009 donderdag

Waarom Duitsland geen Wilders heeft;
Zapkliklees

BYLINE: Hans Beerekamp

SECTION: MEDIA; Blz. 19

LENGTH: 431 woorden


Aan de vooravond van de Duitse parlementsverkiezingen werpen drie opiniebladen
dezelfde vraag op. HP/De Tijd vat de kwestie kernachtig samen in de kop Wo ist
hier ein Wilders?

De afwezigheid in het Duitse politieke landschap van een significante
rechts-populistische partij wekt bij Nederlandse beschouwers verbazing. Roelof
Bouwman stelt in HP/De Tijd dat de Nationaldemokratische Partei Deutschlands
(NPD), die nationaal ver onder de kiesdrempel blijft, niet de islam als
hoofdvijand ziet, maar eerder het kapitalisme, het 'Amerikaanse imperialisme' en
het 'internationale zionisme'. Wilders-achtige geluiden zijn eerder te horen uit
de rechterflank van de CDU, maar maken  weinig kans.

Sinds de Tweede Wereldoorlog rust er in Duitsland een groot taboe op het spelen
van de etnische kaart, zo blijkt uit een rondgang van Vrij Nederland langs
Duitse intellectuelen en journalisten: ,,Nederland werd hier altijd als een
rustig en verstandig land gezien, maar jullie zijn helemaal doorgedraaid."

Toch vindt De Groene Amsterdammer aanwijzingen dat de voedingsbodem voor
rancuneus nationalisme in Duitsland niet per definitie kleiner zou zijn.
Onderzoek wijst aan dat 10 tot 14 procent van de bevolking er een gesloten,
extreem-rechts wereldbeeld op na houdt. Protest tegen de bouw van een moskee
leidde in Keulen tot de oprichting van de partij pro Köln, die de gemeenteraad
haalde.

In De Groene haalt filosoof Rob Wijnberg Fromm en Nietzsches Umwertung der Werte
erbij om het huidige Nederlandse ressentiment  van het gewone volk tegen de
bestuurlijke elite te verklaren. De permanente verontwaardiging richt zich niet
uitsluitend tegen buitenlanders, maar ook tegen bankiers, rechters en politici.

Het verschil met onze situatie is de liberale consensus onder politici,
intellectuelen en media. Woede en wrok vinden daar geen klankbord, zoals in
Nederland na de ontzuiling en twee politieke moorden op geprononceerde uitdagers
van de consensus.

De enige die er in Duitsland wel doorheen breekt is komiek Hape Kerkeling, die
een Nederlandse vader heeft. Zijn alter ego Horst Schlämmer, een morsige
Rijnlandse journalist à la Koos Tak,  wil  bondskanselier  worden. De Horst
Schlämmer Partei bepleit rijkdom voor alle Duitsers en subsidie op zonnebanken.
Kerkelings film Isch kandidiere is een succes in de bioscopen en volgens een
enquête van Stern zou 18 procent van de Duitsers op hem willen stemmen.

Netwerk trok deze week naar Grevenbroich, Schlämmers net over de Nederlandse
grens gelegen bakermat. In een straatinterview prees een vrouw Schlämmer met de
woorden: ,,Hij zegt wat hij denkt."

LOAD-DATE: September 24, 2009

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2009 NRC Media B.V.
                              All Rights Reserved

                              35 of 152 DOCUMENTS



                                NRC Handelsblad

                          24 september 2009 donderdag

Kamer schakelt eigen parlementair advocaat in;
Wantrouwen in juridisch oordeel kabinet over Successiewet

BYLINE: Aertjan Grotenhuis

SECTION: ECONOMIE; Blz. 16

LENGTH: 643 woorden

SAMENVATTING

De Tweede Kamer sprak gisteren met staatssecretaris Jan Kees de Jager over de
nieuwe Successiewet. De Kamer gaat zelf advies inwinnen.

VOLLEDIGE TEKST:

,,De plannen voor een nieuwe Successiewet zijn zojuist door de gehaktmolen
gegaan", zo vat Tweede Kamerlid Johan Remkes (VVD) een rondetafelgesprek in de
Kamer samen. Gisteren bespraken de fiscaal specialisten in de Kamer de plannen
van staatsecretaris Jan Kees de Jager (Financiën, CDA) met wetenschappers en
praktijkfiscalisten. Het gaat om een herziening van de Successiewet, de
belasting op erven en schenken.

Tijdens dit gesprek bleek dat er zeer veel kritiek is op het voorstel van De
Jager. Kamerlid Farshad Bashir (SP) noemde het ,,onthutsend" dat er drie weken
voor de plenaire behandeling van de wet nog zo veel kritiek bestaat bij
deskundigen. Remkes vroeg zich af of er wel voldoende overleg met deskundigen
had plaatsgevonden. Na dit gesprek zet een Kamermeerderheid vraagtekens bij de
juridische oordelen van Financiën. Ze vraagt nu onafhankelijk advies van de
eigen parlementair advocaat.

De Successiewet is de meest gehate belastingwet van Nederland, vooral door het
onwaarschijnlijk hoge toptarief van 68 procent. Dat geldt voor erfenissen en
schenkingen als de betrokkenen geen partners of familie van elkaar zijn. De
Jager wil terug naar een toptarief van 40 procent.

Maar voor deze tariefverlaging heeft hij geen geld beschikbaar. De financiering
moet komen uit de strijd tegen fiscale ontwijkingsconstructies. Die lopen vaak
via trusts op bijvoorbeeld Guernsey of Jersey. De Jager schat dat hij daar
grofweg honderden miljoenen mee kan verdienen.

Juist de mensen die goed thuis zijn in dit soort constructies betwijfelen dat.
Zo sprak de Kamer gisteren Koos Boer, die aan de Leidse universiteit een
promotieonderzoek naar trusts afrondt. Hij werkt ook bij Deloitte
belastingadviseurs. De opbrengst die De Jager inschat, is zijns inziens niet
realistisch, omdat de vermogenden zich niet als lammetjes naar de slachtbank
laten leiden. Ze vinden nieuwe sluipwegen. Verder wijst Boer op het levensgrote
risico dat de Hoge Raad het wetsvoorstel onderuit haalt. Nederland schendt met
de nieuwe wet namelijk zijn eigen belastingverdragen.

Nederland neemt weliswaar maar deel aan vier verdragen op het terrein van
erfrecht, maar deze wetswijziging werkt ook door naar de inkomstenbelasting. En
op dat terrein is Nederland gebonden aan meer dan vijftig verdragen. Als het
wetstechnisch fout gaat, gaat ook de inkomstenbelasting die de rijksten zouden
moeten opbrengen in rook op.

De Kamerleden schrokken daar zo van dat ze nog diezelfde middag besloten het
oordeel te vragen van hun eigen juridisch adviseur: de parlementaire advocaat.
Die komt van het kantoor De Brauw Blackstone Westbroek.

Het is uitzonderlijk dat de Kamer het juridisch oordeel van het kabinet zozeer
wantrouwt. Deze stap vertraagt de parlementaire behandeling van het
wetsvoorstel, maar de voorziene ingangsdatum van 1 januari 2010 blijft haalbaar.
Dat laatste vinden het CDA en de VVD essentieel.

De PvdA signaleert dat de gewone burger er bij de wetswijziging niet op vooruit
gaat. Als de dekking die de staatssecretaris inschat niet deugt, draaien de
gewone belastingbetalers op voor een belastingverlaging voor de rijksten en voor
ondernemers. De PvdA eist een betere becijfering. Het afschieten van het
wetsvoorstel gaat de PvdA waarschijnlijk te ver.

De Successiewet is een paradepaardje van coalitiepartner CDA. Maar door de druk
op te voeren, verhoogt de PvdA de politieke prijs voor haar steun. Enige
vertraging is ook om een andere reden welkom. De financieel woordvoerder van de
PvdA, Paul Tang, kan dan alsnog zelf aan het debat over de Successiewet
deelnemen. Hij is nu door zijn fractie geschorst wegens het lekken van
embargostukken met Prinsjesdag.

'De plannen zijn door de gehaktmolen gegaan'

Johan Remkes, VVD

LOAD-DATE: September 24, 2009

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2009 NRC Media B.V.
                              All Rights Reserved

                              36 of 152 DOCUMENTS



                                NRC Handelsblad

                           22 september 2009 dinsdag

Beledigen van agent is toch strafbaar

SECTION: BINNENLAND; Blz. 3

LENGTH: 384 woorden


Het incasseren van beledigingen hoort niet bij politiewerk. Dat blijkt uit een
arrest dat de Hoge Raad in Den Haag vandaag heeft uitgesproken.

De Hoge Raad vernietigt een uitspraak die het gerechtshof in Leeuwarden in 2007
deed. Een studente had in de nacht van 14 augustus 2005 ,,sukkels, klootzakken,
losers" en ,,kankerlijers" geroepen naar enkele agenten. Het hof in Leeuwarden
had de studente op 6 februari 2007 vrijgesproken van belediging. Volgens het hof
waren de gebruikte termen an sich wel beledigend, maar mag van politieagenten
een zeker incasseringsvermogen worden verwacht.

Die opvatting, schrijft de Hoge Raad nu, is onjuist en ,,vindt geen steun in het
recht". Het hof had de omstandigheden waaronder de beledigingen waren gedaan -
door een aangeschoten studente te midden van nachtelijk uitgaanspubliek - als
verzachtend geïnterpreteerd. Maar de Hoge Raad oordeelt dat de omstandigheden
,,van onvoldoende gewicht zijn" om de woorden van de studente niet als
beledigend op te vatten.

Het hof in Leeuwarden moet de zaak nu opnieuw behandelen, met inachtneming van
het standpunt van de Hoge Raad.

De cassatie bij de Hoge Raad was ingesteld door het Openbaar Ministerie. Het OM
vindt dat geweld tegen mensen met een publieke taak, zoals agenten,
ambulancebroeders en brandweermensen, extra zwaar bestraft moet worden.
Officieren eisen in dit soort gevallen een straf die twee keer zo hoog is als
gebruikelijk bij gewone burgers. Om speciale aandacht te vragen voor dit
onderwerp werden in mei twee speciale themadagen op de rechtbank in Amsterdam
gehouden. Hier werden alleen zaken behandeld waarbij geweld was gebruikt of
beledigingen waren geuit tegen mensen met een publieke taak.

De politierechter legde in meeste van deze zaken geen dubbele straffen op. Ze
waren wel hoger dan gebruikelijk, maar niet tweemaal zo hoog. De politierechter
maakte onderscheid tussen hulpverleners en agenten. Agenten, oordeelde zij,
moeten meer dan bijvoorbeeld ambulancebroeders tegen een stootje kunnen. Op dit
standpunt kwam veel kritiek. Het CDA liet weten het onderscheid zonodig op te
willen heffen met speciale wetgeving. Ook de korpschefs waren zeer ongelukkig.
,,Met de stelling dat  het hier gaat om 'een beroepsrisico' voelen wij ons niet
gesteund bij het handhaven van gezag", zei een woordvoerder.

LOAD-DATE: September 22, 2009

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2009 NRC Media B.V.
                              All Rights Reserved

                              37 of 152 DOCUMENTS



                                NRC Handelsblad

                           18 september 2009 vrijdag

Als je je buurman introduceert, doe het dan goed

SECTION: OPINIE; Blz. 7

LENGTH: 562 woorden

SAMENVATTING

Politici halen buurman of kleinkind aan om een punt te maken. Een vak apart,
zegt Lars Duursma.

VOLLEDIGE TEKST:

Ineens was hij daar: Joost. Op de eerste dag van de Algemene Beschouwingen
introduceerde PvdA-fractievoorzitter Mariëtte Hamer haar buurman bij het grote
publiek. Ze vertelde hoe Joost zich zorgen maakt over zijn handel in DAF-trucks
en over de toekomst van zijn kinderen. Nauwelijks was Hamer klaar met spreken,
of Alexander Pechtold  nam het woord: ,,De PvdA heeft haar eigen 'Joe the
Plumber' en dat is 'Joost de Buurman'", zei de leider van D66 met een verwijzing
naar de loodgieter die tijdens de Amerikaanse verkiezingen werd opgevoerd als
schoolvoorbeeld van de doorsnee-Amerikaan.

Ook andere fractievoorzitters haalden doodgewone burgers aan tijdens de Algemene
Beschouwingen. Pieter van Geel (CDA) introduceerde Sophie, die symbool moest
staan voor alle kinderen die nu geboren worden. Femke Halsema en Alexander
Pechtold vertelden over hun respectievelijke buren Carrie en Gerard - al moest
dat toch vooral worden opgevat als een spottende reactie op 'Joost de Buurman'.

Het valt te prijzen dat Hamer en Van Geel probeerden de gevolgen van de crisis
te vertalen naar de gewone burger. Met 'menselijke voorbeelden' wilden ze laten
zien dat ze weten wat er speelt in de samenleving en zo sympathie opwekken bij
de kiezer; een persoonlijk verhaal overtuigt immers meer dan een anonieme
statistiek. Veel Amerikaanse politici hebben deze strategie met veel succes
toegepast. Bij de Algemene Beschouwingen maakten de menselijke voorbeelden
echter nauwelijks indruk. Waar ging het mis?

Om te beginnen was de timing uiterst gebrekkig. Tot het moment dat Mariëtte
Hamer haar buurman introduceerde, had ze in haar verhaal geen enkel persoonlijk
element gebracht. Zakelijk en ongeïnspireerd had ze haar verhaal opgelezen, en
dat was duidelijk niet haar verhaal; elk van haar fractiegenoten had precies
dezelfde speech kunnen geven. In zo'n algemeen verhaal passen geen persoonlijke
voorbeelden, want ze zorgen ervoor dat de spreker gemaakt en onnatuurlijk
overkomt.

Onnatuurlijk was ook het gebruik van Sophie door Pieter van Geel. ,,Laten we
samen zorgen dat Sophie trots op ons kan zijn", zo sprak Van Geel emotioneel.
Maar Sophie bestaat helemaal niet! Van Geel had simpelweg een meisje bedacht en
haar Sophie genoemd: ,,Sophie is namelijk de meest gegeven meisjesnaam van
2008."

Maar wie kan zich identificeren met een meisje dat niet bestaat? Niemand.
Vergelijk dat eens met het emotionele voorbeeld dat Barack Obama gaf tijdens
zijn overwinningstoespraak. Hij vertelde over de 106-jarige Ann Nixon Cooper,
die vroeger als zwarte vrouw niet mocht stemmen. Toen zij die dag haar stem had
uitbracht, realiseerde ze zich hoe Amerika kan veranderen.

Ten slotte ontbrak het bij de menselijke voorbeelden tijdens de Algemene
Beschouwingen aan relevantie. Nergens maakte Hamer duidelijk waarom wij
geïnteresseerd zouden moeten luisteren naar het persoonlijke verhaal van iemand
die we helemaal niet kennen. Eén extra zinnetje was al genoeg geweest,
bijvoorbeeld: ,,En zoals Joost zijn er nog miljoenen Nederlanders die zich
zorgen maken om hun toekomst." Het menselijk voorbeeld dient dan ter illustratie
van een groter punt, in plaats van als losstaand bewijs. Je toont als politicus
bovendien begrip voor miljoenen mensen, in plaats van alleen voor je buurman.

LOAD-DATE: September 18, 2009

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2009 NRC Media B.V.
                              All Rights Reserved

                              38 of 152 DOCUMENTS



                                NRC Handelsblad

                           18 september 2009 vrijdag

Topbankier nog niet optimistisch;
Citigroup-topman Vikram Pandit geeft toelichting aan gewone burgers

BYLINE: Freek Staps

SECTION: ECONOMIE; Blz. 12

LENGTH: 1017 woorden

SAMENVATTING

De geplaagde topman van de getroffen bank Citigroup was plots te zien in een New
Yorks cultureel centrum. Over de economie is hij zorgelijk, maar er zijn ook
vrolijke noten. ,,Citigroup is al van u!"

VOLLEDIGE TEKST:

Sommigen kwamen om hun hoogste baas eens in levende lijve te aanschouwen.
Anderen wilden van de bankier ,,graag weten waar het eigenlijk was misgegaan".

Vikram Pandit, bestuursvoorzitter van een van 's werelds grootste en meest
getroffen banken Citigroup, treedt normaliter amper in de openbaarheid, en al
helemaal niet om uit de losse pols over de financiële crisis en zijn eigen
controversiële rol daarin te spreken. Maar gisteravond was Pandit plots te zien
in een Joods New Yorks cultureel centrum, de 92nd Street Young Men's and Young
Women's Hebrew Association.

Pandit zat op het podium en de toeschouwers konden via briefjes vragen indienen.
Wat is de rol van de dollar op de lange termijn? Hoe gaan opkomende economieën
het doen? In welk land is het nu slim investeren? Heeft u nog tips?

De interviewer op het podium stak de draak met het gevlij door te zeggen dat
,,het wel lijkt alsof Pandit echt lekker bezig is" daar het aandeel Citigroup
sinds maart met wel 300 procent gestegen is. Het publiek gnuift om die
opmerking; omdat het aandeel van een absoluut dieptepunt komt zijn de cijfers al
snel indrukwekkend. Ook de zaal weet dat Citigroup sinds het begin van de crisis
90 procent van haar beurswaarde verloor. Als Pandit dan gevraagd wordt naar een
investeringstip gaat ook hij ook maar voor de lach: ,,Citigroup natuurlijk. Maar
goed, daar bent u allen allang eigenaar van!"

Pandit doelt op het ongebruikelijke belang dat de Amerikaanse overheid, en dus
de burgers, in de bank heeft: 34 procent. Dat was in ruil voor de 45 miljard
dollar aan noodkredieten die 'Washington' eind vorig jaar verstrekte omdat de
bank anders ten onder zou gaan, en daarmee mogelijk ook de rest van het
wereldwijde financiële stelsel.

Pandit wil niet ingaan op vragen over zijn afkomst. ,,Geen India vanavond." Wat
er wel over hem bekend is: hij kwam als tiener uit Mumbai om in New York te
studeren. Hij heeft geen Indiase tongval maar juist het platte Texaanse accent
aangenomen - het waarom is een mysterie. Hij werkte jaren bij Morgan Stanley,
werd eind 2007 topman van Citigroup en hij verdiende vorig jaar 38 miljoen
dollar.

Ondanks zijn uiterlijke kalmte op het podium is Pandit een van de meest
geplaagde bankiers op Wall Street. Bankentoezichthouder Sheila Bair eist
openlijk zijn vertrek, minister van Financiën Timothy Geithner steunt hem juist.
,,Ik weet dat dit soort gedachten heersen", zegt Pandit, maar zodra Citi winst
maakt ,,verdwijnen al die geluiden weer".

Het zou ook helpen als Citigroup de miljardenkredieten terugbetaalde. Van de
grote banken hebben alleen Citi en Bank of America dat nog niet gedaan. Pandit
doet het voorkomen alsof zijn bank de overheid daarmee een gunst verleent, in
plaats van andersom. Een deel van de noodkredieten is in aandelen gaan zitten.
Die stegen in waarde, zo dus ook de overheidsbelegging. ,,Ze kunnen die aandelen
gewoon verkopen als ze willen." Alhoewel even afwachten wel fijn zou zijn: ,,Ik
zou eerst wat meer stabiliteit in de financiële markten willen zien."

Maandag riep president Obama op Wall Street de financiële sector op in te
stemmen met ingrijpende hervormingen, in plaats van deze te bevechten. Pandit
zegt dat hij van goede wil is, desondanks stelt hij zich afwijzend op. Een
agentschap dat bankklanten moet beschermen vindt hij bijvoorbeeld ,,oké", maar
,,we moeten wel blijven nadenken wat goed is voor onze zakelijke klanten. Zij
proberen ook hun eigen bedrijven succesvol te houden." Pandit bedoelt:
overheidsbescherming staat bedrijfsmatig succes in de weg. Of neem het idee van
een grensoverschrijdende toezichthouder voor wereldwijd opererende banken.
Pandit zegt opnieuw voor regelgeving te zijn. ,,Maar heel praktisch hè... hoe
krijg je bijvoorbeeld de meer dan honderd landen waarin wij werken zo gek dat ze
allemaal hun eigen regels opgeven?"

Pandit ziet cijfers uit die landen en hij wil een paar waarschuwingen geven. In
de economieën van Latijns-Amerika en Zuidoost-Azië heeft hij wel vertrouwen en
in China gaat het goed omdat de overheid dat nou eenmaal besloten heeft. Over de
VS en Europa maakt hij zich meer zorgen: veel geld is in de economie gestoken,
met als resultaat beperkte groei ,,die bovendien makkelijk werd bereikt want we
komen uit het diepst denkbare dal".

Zijn conclusie? ,,We leven allemaal van de stimuleringsingrepen" en ,,we hebben
nog kwartalen van onzekerheid voor ons". Het enige dat nu al zeker is?
Werkloosheidscijfers blijven ,,structureel hoog".

Tegelijkertijd met de negatieve vooruitzichten voor de meeste Amerikanen heeft
een van Pandits werknemers volgens zijn arbeidscontract dit jaar recht op een
bonus van 100 miljoen dollar (68 miljoen euro). Is dat eigenlijk te veel, is dan
de vraag. ,,Ja." Maar verder gaat Pandit niet. Bonussen zijn juist goed, betoogt
hij. Zijn bank moet ,,een meritocratie zijn: een systeem dat mensen waardeert om
en beloont voor hun prestaties. En dus voor het nemen van risico's."

100 miljoen dollar bonus voor een Citi-medewerker, is dat eigenlijk te veel?
'Ja'

Citigroup schrapte al 100.000 banen

Citigroup (sinds 1812) is een van 's wereld grootste banken; gemeten in het
aantal klanten bestaat er zelfs geen grotere bank. De bank stond bekend als
'financiële supermarkt" door de verschillende aangeboden producten en diensten.

Nu wordt de instelling onder druk van de financiële crisis snel kleiner. Van de
395.000 werknemers die in 106 landen bij Citigroup werkten, zijn er 100.000
ontslagen (onder wie meer dan tien van Pandits directe bestuurscollega's). Sinds
het begin van de neergang, die in de VS begon toen de huizenmarkt in 2006
inklapte, is Citi's aandelenkoers met 90 procent gedaald.

De bank was een ,,op risico gerichte" instelling, zo vat Pandit het samen, maar
wil eindigen als ,,een op klanten georiënteerde bank: terug naar onze wortels".
Daartoe is het bedrijf in tweeën gesplitst. Voor het slechte deel worden kopers
gezocht.

LOAD-DATE: September 18, 2009

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2009 NRC Media B.V.
                              All Rights Reserved

                              39 of 152 DOCUMENTS



                                NRC Handelsblad

                          17 september 2009 donderdag

Ierse regering helpt banken

SECTION: ECONOMIE; Blz. 17

LENGTH: 230 woorden


De Ierse regering heeft gisteren bekendgemaakt dat ze slechte leningen van
Ierse banken zal overnemen voor  een totaalbedrag van 54 miljard  euro om de
banken te ontlasten.

Het ministerie van Financiën  heeft een agentschap opgezet, de  National Asset
Management Agency (Nama), dat zich over de leningen ontfermt. Nama neemt de
leningen, vooral verstrekt voor hypotheken, over met een korting  van zo'n 30
procent. De prijs, die  de regering betaalt ligt echter 17  procent boven de
huidige marktwaarde van de leningen.

Minister van Financiën Brian  Lenihan zei gisteren dat de operatie al loont
voor de overheid als de huidige onroerendgoedprijzen stijgen met  10 procent.
Veel Ierse banken zijn  in ernstige problemen geraakt  doordat cliënten, die
hypotheekleningen hadden opgenomen, niet  meer aan hun verplichtingen kunnen
voldoen.

In ruil voor de nieuwe faciliteit  heeft Lenihan de banken laten weten dat ze
geen nieuwe kapitaalinjecties van de overheid hoeven te  verwachten.

De aanpak van de regering is  omstreden, vooral omdat lastig  valt te zeggen of
de regering niet te  veel of te weinig betaalt voor de  slechte leningen. De
voornaamste  oppositiepartijen zijn er fel op tegen. Veel Ieren  vrezen dat de
Ierse regering de  banken te veel ter wille is, terwijl  de gewone man de
broekriem  moet aanhalen. De vakbonden  hebben al demonstraties  gehouden tegen
de plannen.

LOAD-DATE: September 17, 2009

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2009 NRC Media B.V.
                              All Rights Reserved

                              40 of 152 DOCUMENTS



                                NRC Handelsblad

                           15 september 2009 dinsdag

Grondwet is niet voor eeuwig;
Staatscommissies voor de Grondwet zonder politici erin leveren zelden iets op

BYLINE: J.J. Vis.

SECTION: OPINIE; Blz. 8

LENGTH: 872 woorden

SAMENVATTING

Hoog tijd dat de Grondwet betekenis krijgt en toegankelijker wordt voor de
burgers. Maar van de politiek valt weinig te verwachten, vreest J.J. Vis.

VOLLEDIGE TEKST:

Twee maanden geleden werd de staatscommissie-Thomassen ingesteld  met  onder
meer de opdracht het kabinet te adviseren over de toegankelijkheid en de
betekenis van de Grondwet voor de burgers. Er zitten geen politici in de
commissie en dus is de kans groot dat het eindrapport voorlopig nauwelijks
gevolgen zal hebben. De ervaring leert dat  staatscommissies voor de Grondwet
alleen  resultaten hebben als leidinggevende politici het op voorhand eens zijn
over de hoofdzaken en daarna met  hulp van deskundige buitenstaanders de details
uitwerken. Bij vrijwel alle grote grondwetsherzieningen  is dat zo gegaan.

Onze Grondwet is nogal ontoegankelijk en heeft voor de burgers  weinig
betekenis. Het begrip burger komt er alleen maar in voor als het gaat om de
meester van de burger: de burgemeester. Die ontkenning valt historisch wel te
begrijpen. Onze Grondwet  bekijkt Nederland en zijn bewoners vanuit  het
koninklijke standpunt en daarbij passen eerder 'onderdanen' dan burgers. Wij
hebben wel een paar passen gezet op weg naar een echte democratie, maar nog
steeds hanteert de Grondwet de volgorde van eerst regering met koningschap
(Hoofdstuk 2), na Hoofdstuk 1 met de grondrechten, en pas daarna Hoofdstuk 3
over de volksvertegenwoordiging. Dat wij een democratie zouden zijn in de zin
van Government  of the people, by het people and for the people   staat niet in
de  Grondwet en is in feite ook niet waar. Staatsfilosofisch zijn we nog steeds
een monarchie  bij de gratie Gods en worden onze ministers  door de koningin
benoemd,  zonder formele instemming van de volksvertegenwoordiging.  Wie
probeert  de burgers  zelf  te laten beslissen over benoemingen van ambtsdragers
of bepaalde wetsvoorstellen, ontmoet al snel een soort doodsangst bij de
gevestigde  orde die democratiseringsvoorstellen dan ook steeds torpedeerde -
hoewel onderzoek aantoonde dat de meeste burgers er voor waren.

Het autocratische koningschap  van onze eerste twee koningen is gaandeweg
overgenomen door de politieke partijen die natuurlijk wel voor iedere burger
toegankelijk zijn, maar  de gewone  burger geen ruimte laten voor echte
beslissingen.

Onze Grondwet is eigenlijk vooral een soort wapenstilstand tussen tegenstrijdige
visies. Dat zie je  aan de onderwerpen die er níét in staan. Dat wij een
monarchie zijn (of hebben?) wordt niet uitdrukkelijk vastgesteld, maar blijkt
indirect uit  de  mededeling  in artikel 24 dat het koningschap erfelijk wordt
vervuld door de wettige opvolgers van Koning Willem I. Dat  ministers aftreden
als  verkiezingen worden gehouden, dat  de verhouding tussen regering en
parlement wordt gekenmerkt door de vertrouwensregel, hoe een kabinet moet worden
geformeerd, dat kerk en staat gescheiden zijn - de Grondwet zwijgt er over.
Omdat het bij al deze kwesties gaat  om een principieel  meningsverschil. Waar
ligt de hoogste macht: bij het volk/de volksvertegenwoordiging,  zoals
liberalen, sociaal-democraten en veel nieuwe groeperingen vinden, of bij  een
goddelijke autoriteit  zoals de christen-democraten vinden? De
christen-democratische visie is intussen ver in de minderheid.  In een echte
democratie zou dat gevolgen moeten hebben. Zo niet bij ons.

De  Grondwet  zwijgt ook over allerlei ongevaarlijke en voor de hand liggende
onderwerpen. Zo staat er niets in over de  vlag, het  volkslied  en de feestdag
van de natie.

En ten slotte: veranderingen van de Grondwet voltrekken zich langs een
wonderlijk spoor. Onze Grondwet behoort tot het rigide  soort. Er zijn twee
lezingen nodig:  eerst beslissen beide Kamers met gewone meerderheid, na
verkiezingen met tweederde. Lang geleden werd de Kamer  direct na de eerste
lezing  ontbonden voor zo'n herzieningsverkiezing  zodat de kiezers goed wisten
waar het om ging. Tegenwoordig laat men die speciale ontbinding samenvallen met
de gewone periodieke verkiezing zodat het wijzigingsvoorstel zoek raakt in
allerlei actuele politieke kwesties. Verkiezingen gaan nooit meer echt om
grondwetsherzieningen. De kiezer weet nergens van, en de nieuw gekozen
afgevaardigden waarschijnlijk evenmin. Het is tijd om deze  tijdrovende en
verouderde methode te vervangen door iets moderns: de enkelvoudige beslissing
met tweederde meerderheid.

Toegankelijkheid en betekenis van de Grondwet voor de burgers - er valt veel aan
te doen. Hopelijk vindt de politiek dat ook.

Commissie geïnstalleerd, oktober 2010 advies

In het beleidsprogramma van het kabinet-Balkenende IV, Samen werken samen leven,
wordt het voornemen vermeld een staatscommissie in te stellen die advies zal
geven over het versterken van de Grondwet. Op 9 juli 2009 was deze installatie
een feit.

De commissie-Grondwet zal het kabinet  adviseren over onderandere de
toegankelijkheid van de Grondwet voor de burger, het eventueel opnemen van een
preambule  en de invloed van de internationale rechtsorde op de nationale
rechtsorde. Oktober 2010 moet er een advies klaarliggen.

De commissie wordt geleid door Wilhelmina Thomassen,  raadsheer bij de Hoge
Raad.

De negen andere leden van de commissie zijn vooral rechtswetenschappers.

LOAD-DATE: September 15, 2009

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2009 NRC Media B.V.
                              All Rights Reserved

                              41 of 152 DOCUMENTS



                                NRC Handelsblad

                           12 september 2009 zaterdag

Politicus,   u bent geen gewone burger  De West-Europese kiezers zijn al
goeddeels omgeschakeld van een partijendemocratie naar een publieksdemocratie.
Maar de politieke stelsels zelf zitten nog  in hun oude jas

BYLINE: Luuk van Middelaar

SECTION: OPINIE & DEBAT

LENGTH: 2684 woorden

SAMENVATTING

Nederlandse parlementariërs moeten uit de verschansing van de partijprogramma's
komen. Beleidslijnen voor 2011-2015 spreken niet voor zich. Die hebben drama
nodig. Dat is geen poppenkast, het borgt juist onze vrijheid, aldus Luuk van
Middelaar.

VOLLEDIGE TEKST:

In het najaar van 2003 - enkele maanden later zou ik fractiemedewerker worden  -
had ik op het Binnenhof een kennismakingsgesprek met een parlementariër. Deze
was bijna tien jaar tevoren in de Tweede Kamer gekozen en sindsdien steeds
herkozen. ,,Wat een mooie opdracht: volksvertegenwoordiger zijn", zei ik om het
ijs te breken bij het betreden van de lift. Stilte. Ik probeerde het snel nog
eens: ,,Dat je het volk mag vertegenwoordigen." ,,Goh", zei het Kamerlid terwijl
de liftdeuren zich sloten, ,,zo had ik het eigenlijk nog nooit bekeken."

Welkom in het hart van de Nederlandse democratie.

Politici zijn geen gewone burgers, maar buitengewone burgers. Het geldt in het
bijzonder voor de leden van de Tweede Kamer. Onze 150 vergadertijgers,
wettenmakers, backbenchers en volkstribunen maken zich op voor de jaarlijkse
parlementaire hoogmis van Prinsjesdag en de Algemene Beschouwingen. Als ze al
weten dat ze iets vertegenwoordigen, waarom vlot het dan toch niet met de
vertegenwoordiging in ons land?

De gevolgen van het gemis aan zelfkennis van het parlement doen zich voelen. De
verhoudingen tussen politiek en burgers zijn verhard. De pogingen, na 2002
gedaan, de kiezers een grotere stem te geven in wie hen nationaal en lokaal
bestuurt, zijn gestrand. Inmiddels schijnt de stemming in Den Haag te zijn: dat
hebben we geprobeerd en het is mislukt. Een gekozen burgemeester is
'on-Nederlands'. We hebben een nationaal referendum gehouden; daarop kwam een
dreun van een nee, dus liever niet nog eens. En als we de burgers meer invloed
geven, halen we nog meer populisten als Wilders in huis. Democratie is
gevaarlijk. De burgers krijgen nu van minister Ter Horst (Binnenlandse Zaken,
PvdA) een nieuwe strik om de Grondwet - ontwerp uw eigen preambule! - en dat
moet het dan maar zijn.

Deze bestuurlijke arrogantie gaat niet toevallig gepaard met een onverminderde
angst voor het volk. Dit blijkt weer in de discussie over beloningen.
PvdA-voorzitter Liliane Ploumen wil goedverdienende bestuurders in de publieke
sector weren uit functies in haar eigen partij. Dienstbaarheid en soberheid is
het parool. De SP attaqueerde deze zomer het wachtgeld van oud-ministers en
oud-Kamerleden. Op zichzelf boeiende kwesties - maar waar houdt het op? Geen
dure hoeden meer op Prinsjesdag? Beatrix in een Koperen Koets?

Natuurlijk kunnen salarissen, wachtgelden of dinerkosten omlaag. Maar politici
die zichzelf collectief de haren uit het hoofd trekken van schaamte, dienen de
publieke zaak niet. Als het hele Binnenhof straks in tweedehands juten zakken
loopt, weten wij burgers nog steeds niet wat onze vertegenwoordigers eigenlijk
doen en waarom dat nuttig is.

Het verweer tegen de wachtgeldregeling was pover. Oud-Tweede Kamerlid Ton de Kok
(CDA) schreef op de Opiniepagina van deze krant op 12 augustus: ,,Het
Kamerlidmaatschap is geen baan, maar een metier." Volgde een opsomming
kwaliteiten waarover parlementariërs moeten beschikken (duizendpoten!) en een
schildering van de grote gevaren waaraan zij staan blootgesteld
(afbreukrisico!). De rest van werkend Nederland was niet echt onder de indruk.
Van directiesecretaresse tot glazenwasser tot topkoks: er zijn  meer veeleisende
beroepen. Of metiers.

Constitutioneel zelfbegrip ontbrak in deze argumentatie. 'Kamerleden zijn geen
gewone burgers', luidde de kop boven De Koks stuk. Inderdaad, maar waarom? Niet
omdat ze een pittige job hebben, maar omdat ze die burgers vertegenwoordigen.
Die handeling speelt zich op een ander vlak af. Net als de kunst leeft de
democratische politiek van een onderscheid tussen de vertegenwoordigde en de
vertegenwoordiger. René Magritte kon met reden onder zijn schilderij van een
pijp zetten: Ceci n'est pas une pipe. Het ding en zijn representatie vallen niet
samen. Zo ook geldt dat voor de figuur die een burger vertegenwoordigt: Ceci
n'est pas un citoyen.

Dus in plaats van in deemoed en zelfbeschuldiging uit het schilderij te stappen,
zal de vertegenwoordigende politiek een eigen ruimte moeten opeisen en bespelen.
Een eigen ruimte, met een eigen opdracht en bestaansrecht. Dit geldt vooral voor
de Tweede Kamer. Daar wordt namens de bevolking tot de regering en tot de andere
partijen gesproken, daar worden conflicten zichtbaar gemaakt, bediscussieerd en
ten slotte bij meerderheid beslecht. Dit laatste is cruciaal. De
voorzittershamer na een stemming transformeert het verwarrende gekakel in een
door alle partijen gedragen besluit. Alleen in debat en besluit kunnen wij, de
vertegenwoordigde burgers, onszelf zien als eenheid in verdeeldheid. Dit doen de
Algemene Politieke Beschouwingen volgende week - waarover ze ook maar zullen
gaan - en dat is een hele prestatie. (Op Prinsjesdag, dat andere niet te
onderschatten symbolische moment, draait het om de eenheid van de natie: de
koningin, het staatshoofd, vertegenwoordigt ons allen alleen.)

Dit schouwspel van de vertegenwoordiging is niet boven kritiek verheven. Ook de
wachtgelddiscussie is daarmee niet van de baan.  Het verwijt van zakkenvullerij
wordt echter niet weggenomen met lagere salarissen, maar alleen dankzij een goed
functionerende vertegenwoordiging. Hier wringt de schoen in Nederland. Juist wie
de kiezers buitenspel zet en de benoemde burgemeesters, benoemde en bijbanende
commissarissen en dichtgetimmerde regeerakkoorden over ons heen strooit, kan op
publieke verontwaardiging rekenen. En als de mensen dan zeggen, met een blik op
het boven hen gestelde bestuur: ,,Dit is niet alleen geen pijp, maar ook geen
schilderij van een pijp!", dan hebben zij gelijk.

Wat is goede democratische vertegenwoordiging? Het is altijd een handeling van
een persoon. Parlementariërs zijn de bemiddelaars tussen de stemmen van het volk
en de verantwoordelijkheid van een regering. Zij vertolken belangen, eisen,
verlangens, emoties, van straat naar staat. Maar ook berichten zij terug, als
uitleggers aan hun achterban, in termen van algemeen belang, lange termijn of
geopolitieke situatie.

Uit dit heen-en-weer-beeld spreekt ook op welke twee manieren je het vak van
politicus gemakzuchtig kunt uitoefenen: als populist en als regent. Deze beide
verschansen zich tegenover elkaar, elk aan één zijde van de kloof tussen kiezer
en bestuur. De populist spreekt alleen namens het volk. De regent of
politicus-ambtenaar spreekt alleen vanuit de staat. De een pretendeert het volk
te zijn, de ander wil het leiden. Beide missen de vertegenwoordigende beweging
heen en weer.

Schreeuwerig populisme en regenteske ambtenarenpraat zijn dus de keerzijden van
eenzelfde zwakte van de Nederlandse politiek. Het is luiheid en onvermogen van
de elite om alleen met de vinger naar het populisme van Wilders c.s. te wijzen.
Elk Kamerlid moet zelf op een zeepkist kunnen staan. In België bewegen politici
zich avond aan avond al handenschuddend door cafézaaltjes: dat schept een band
met de kiezer. Het vraagt een fysieke verschijning in het publiek,
aanraakbaarheid ook. Om personen die er staan, en spreken.

Een belangrijke defensieve reflex op het Binnenhof is dat we in Nederland geen
'personendemocratie' willen, maar een 'partijendemocratie' willen blijven. Op
het woord 'personen' volgen in deze afweerreactie onmiddellijk de woorden
'cultus', 'verheerlijking', 'Fortuyn' of 'Wilders', uiteraard met de nagedachte:
en we weten waar dat toe leidt... Deze denktrant is eigenaardig en kortzichtig.
Ten eerste zijn politici altijd personen geweest. Onzichtbare, niet-belichaamde
macht ontbeert per definitie legitimiteit. Niemand regeert, zoals het laatste
boek van Marc Chavannes heet over de stand van onze democratie, is niet voor
niets een doembeeld. Alleen personen kunnen verantwoording afleggen voor
besluiten ten overstaan van een publiek. Ten tweede zijn er onstuitbare
historische en technologische ontwikkelingen die de persoon van de politicus
sterker op de voorgrond zetten.

Bij het denken over vertegenwoordiging is de partijendemocratie uit de
verzuiling geen zaligmakende maatstaf. Er ging iets aan vooraf, er zal wat op
volgen. De Franse politicoloog Bernard Manin onderscheidt in een belangrijk boek
(Principes du gouvernement représentatif, 1995) drie fasen in de westerse
representatieve democratie, gerekend vanaf de Amerikaanse en Franse revoluties
aan het einde van de 18de eeuw: parlementarisme, partijendemocratie en
publieksdemocratie.

Onder het 'parlementarisme' (ca. 1780 - ca. 1880) kozen de kiezers een persoon
op grond van vertrouwen. Vaak waren het lokale of regionale notabelen, door
iedere kiezer in het dorp of de stad gekend. Dit paste bij het
districtenstelsel. In het parlement stemden de afgevaardigden zonder last of
ruggespraak, op grond van het debat. Partijvorming was zwak of afwezig, evenals
programma's. In de schitterende roman Lucien Leuwen van Stendhal, die speelt in
de jaren 1830, is de vader van de hoofdpersoon een ironische Parijse bankier die
Kamerlid wordt. Met zijn salonpraatjes heeft hij veel parlementair succes. Tot
zijn schrik wordt Leuwen sr. bijna de macht aangereikt: hij weet niet wat ermee
te doen, want  ontbeert elk programma.

In de West-Europese 'partijendemocratie' (ca. 1880 - ca. 1980) beslist de trouw
aan een partij de keuze. De notabelen verdwijnen van het toneel; ervoor in de
plaats komen de militanten en partijkaders. Kiezers drukten met hun stem hun
culturele en sociaal-economische identiteit uit. Vanaf 1880 kwamen massapartijen
op, met richtinggevende programma's. De Nederlandse verzuiling is een
schoolvoorbeeld van partijendemocratie, inclusief het evenredigheidskiesstelsel
uit 1917. Het was aan de partijleiders, in onderhandeling, te beslissen wat en
hoeveel van hun eigen programma te verwezenlijken. Beslissingen vielen vaker in
de discussies binnen en tussen partijen dan in het parlement. Parlementaire
vertegenwoordiging gold als geslaagd wanneer in de Kamer een 'afspiegeling'
zichtbaar was van de maatschappelijke krachtsverhoudingen tussen groepen.

In de 'publieksdemocratie' (ca. 1980 - heden) gaat het (opnieuw!) meer om
personen dan om programma's. De kiezer bevestigt met zijn stem geen lokale
banden, zoals in het parlementarisme, drukt evenmin zijn sociaal-economische
identiteit uit, zoals in de partijendemocratie, maar reageert op het electorale
aanbod. Breuklijnen en selectiecriteria wisselen snel; de kiezer gaat 'zweven'.
Twee belangrijke oorzaken van deze omwenteling zijn te noemen. Ten eerste is
daar de toenemende macht van de media en communicatie-experts. Televisie brengt
het gezicht van de politicus binnen het bereik van miljoenen; daar hoeven de
kopstukken niet langer partijzaaltjes voor af. Wel vergt dit nieuwe kwaliteiten,
een nieuw type politiek personeel. Ten tweede is de politieke onvoorspelbaarheid
groter geworden, onder meer door de mondiale economische verstrengeling. Een
partijprogramma kan niet alles tevoren vastleggen; een politicus kan zich niet
alles laten voorschrijven.

Bijgevolg kiest het hedendaagse electoraat  dus noodgedwongen personen op
vertrouwen, op een vermoeden hoe een politicus, geconfronteerd met het
onbekende, zal handelen. Denk aan het beslissende moment in de Amerikaanse
presidentsverkiezingen van vorig jaar: de reacties van McCain en Obama op de val
van Lehman Brothers, 15 september. De Republikeinse veteraan leek in paniek,
bewoog alle kanten op, terwijl de jonge Democraat de tijd nam om deze ongekende
gebeurtenis te verwerken. Die week sloeg Obama het finale gat met zijn rivaal,
dat hem op 2 november de zege bracht.

Maar hoe weten de kiezers wie de politicus is? Het gaat waarschijnlijk met het
soort intuïtief-rationele oordeel waarmee mensen ook op straat of op een
receptie iemand in een flits taxeren: de ogen, de stem, de handen, de kleding,
de uitgesproken woorden. Vertrouw ik deze persoon? Het 'wie' van de politicus
komt niet alleen naar buiten op de sofa van de tv-studio's, maar evenzeer in
zijn handelingen, toespraken en stemgedrag. Wie dat allemaal meeneemt, kan een
uitstekend politiek oordeel over hem of haar vellen.

Vorige week zondag, 6 september, sprak SP-leider Agnes Kant in Buitenhof van
'kiezersbedrog' omdat CDA en PvdA in hun verkiezingsprogramma's niets hebben
staan over de door het kabinet bepleite verhoging van de AOW-leeftijd. Het is
typisch een kreet uit de oude partijendemocratie (waarin zij zelf is geworteld).
Die programma's werden geschreven in de zomer van 2006; inmiddels zijn we een
kredietcrisis verder, stopte de staat miljarden in de bankensector en leven we
economisch en politiek in een andere wereld. Het is iedereen duidelijk dat iets
moet gebeuren. Balkenende en Bos bedriegen hun kiezers niet, nee, zij menen hun
verantwoordelijkheid te nemen. Dat is het overtuigendst wanneer zij in 2011 hun
lot in handen van diezelfde kiezers leggen en tegen het publiek zeggen: ,,Dit is
wat we gezien de noodsituatie hebben gedaan met de AOW, dit stellen we voor de
toekomst voor, ik vraag u opnieuw uw vertrouwen." En dan zullen de kiezers wel
oordelen.

In zulke scènes voel je een overgangssituatie. In termen van Manins historische
schets: de West-Europese kiezers zijn al goeddeels omgeschakeld van een
partijendemocratie naar een publieksdemocratie, terwijl de politieke stelsels
die omwenteling niet of moeizaam meemaken. Die zitten nog in hun oude jas. (In
Amerika is de situatie anders omdat eigenschappen van het 19de eeuwse
parlementarisme, zoals de relatief zwakke partijdwang en de sterke band tussen
kiezer en Congressman, tussentijds niet verdwenen.)

Politieke partijen erkennen deze omwenteling tegen heug en meug. Vanouds waren
zij allereerst de leverancier van een samenhangende visie op de toekomst, in de
tweede plaats van politiek personeel. Die verhouding schuift. Maar meestal volgt
bezinning pas na een fikse nederlaag. Zo besloten PvdA en VVD na hun echec in
2002 alle partijleden te laten meebeslissen over de keuze van de leider. Het
leverde de ene partij verkiezingswinnaar Wouter Bos op (2003), maar bracht de
andere vanwege het verscheurende duel Rutte-Verdonk aan het twijfelen (2006).
Voor het CDA, altijd huiverig voor staatkundige- en partijvernieuwing, komt de
grote test bij het vertrek van Balkenende, wellicht per 2011. Zal diens opvolger
door de kiezers net zo goed worden vertrouwd als de premier? Het is lang niet
zeker.

Hoe partijen worstelen zie je ook in de grappige, steeds terugkerende discussie
(recent in de PvdA na de nederlaag bij de Europese verkiezingen): moeten we
eerst een programma vaststellen of eerst een leider kiezen? Het juiste antwoord:
eerst een lijsttrekker kiezen! De kans dat daar het 'verkeerde' programma bij
komt is gering. In de keuze van een politiek leider ligt de richting besloten.

Vergelijkbare experimenten met de rekrutering van politici zie je in de landen
om ons heen. In Frankrijk besloot de Parti Socialiste twee weken geleden - na
drie opeenvolgende nederlagen bij de presidentsverkiezingen - primaries in te
voeren; net als in Amerika krijgen alle potentiële (linkse) kiezers zeggenschap
over de socialistische kandidaat. Daar zal dus geen partijtijger boven komen
drijven, maar een persoonlijkheid uitrollen.

De opdracht aan de Nederlandse volksvertegenwoordigers is dus snel uit de
verschansing van de partijprogramma's te komen. Beleidslijnen voor de jaren
2011-2015, die spreken niet voor zichzelf. Die vragen om verantwoording, nu en
achteraf. Die hebben drama, conflict en passie nodig om zichtbaar te worden. Die
vragen om vertolking, om interruptie en interventie. Dat is geen poppenkast,
geen symboliek en geen spektakeldemocratie. Het borgt onze vrijheid. Alleen
handelende en sprekende personen kunnen vertrouwen wekken. Dankzij dat
belichaamde woordenspel van volgende  week weten we weer, als het slaagt, dat
iemand regeert.

Politici die zichzelf de haren uit het hoofd trekken van schaamte, dienen de
publieke zaak niet

Populisme en ambtenarenpraat zijn de keerzijde van de zwakte van de Nederlandse
politiek

LOAD-DATE: September 11, 2009

LANGUAGE: DUTCH; NEDERLANDS

GRAPHIC: Portret Roel Rozenburg / Illustratie Jeannette van Bommel

PUBLICATION-TYPE: Krant

JOURNAL-CODE: NRC Handelsblad


                         Copyright 2009 NRC Media B.V.
                              All Rights Reserved

                              42 of 152 DOCUMENTS



                                NRC Handelsblad

                          10 september 2009 donderdag

Een schrijvende verpleegster;
Dag Frits Abrahams

BYLINE: Frits Abrahams

SECTION: ACHTERPAGINA; Blz. 22

LENGTH: 541 woorden


'Ik werd er volledig door van mijn sokken geblazen", vertelde de Vlaamse
schrijver Erwin Mortier gisteravond in het Amsterdamse zaaltje Spui25 over de
literaire ontdekking die hij een jaar of acht geleden deed. Tijdens de research
voor zijn roman Godenslaap stuitte hij op het kleine boek The Backwash of War
van de Amerikaanse verpleegster-schrijfster Ellen N. La Motte  (1873 - 1961).

Het gaat over de ervaringen van een verpleegster, La Motte zelf, in een Frans
veldhospitaal in België tijdens de Eerste Wereldoorlog. Het verscheen voor het
eerst in 1916, werd in 1934 herdrukt en raakte daarna in de vergetelheid. Over
La Motte werd hoofdzakelijk nog  in medische kringen geschreven, want ze was een
zeer opmerkelijke verpleegster. Afkomstig uit een gefortuneerde Amerikaanse
familie, vertrok ze met ideële motieven naar Europa om aan het front te werken.

Het is de verdienste van Mortier dat hij haar ook als literair fenomeen heeft
herontdekt en nu voor het voetlicht brengt via een zelf vervaardigde vertaling,
bij De Bezige Bij verschenen als Het kielzog van de oorlog (vorige week in deze
krant gunstig besproken door Maartje Somers). Het is mij een raadsel waarom
nooit eerder befaamde Amerikaanse schrijvers zo'n  poging tot herwaardering
hebben gedaan.

's Middags, voor ik naar de bijeenkomst met Mortier ging, had ik Het kielzog van
de oorlog gelezen. Dat lukte, het is een boek van slechts 160 pagina's, maar het
is zo knap geschreven dat ik het gevoel had de schrijfster en haar boek niet
voldoende recht te hebben gedaan. Het is geen boek om van te smullen, maar om
van te proeven, stukje voor stukje - want La Motte schreef schetsen,
bijeengehouden door het thema van de Eerste Wereldoorlog en haar indringende
stijl.

Wat mij vooral intrigeerde was het laconieke sarcasme waarmee zij als
schrijfster op haar doel afging. Ze is begaan met het lijden van de gewone man
op het slagveld, maar ze schrijft met subtiel venijn over ijdele generaals en
artsen, voor wie de oorlog ook een manier was om hun status te verhogen. Mortier
wees erop dat mannelijke schrijvers doorgaans veel heroïscher - met nadruk op de
kameraadschap in de loopgraven - over deze oorlog hebben geschreven dan hun
vrouwelijke collega's. De vrouwen hadden meer oog voor de waanzin van de
gruwelen.

Hij las één, inderdaad schitterend, hoofdstuk - Een chirurgische triomf -
integraal voor. Het gaat over een Parijse kapper die met angst en beven zijn
zoon naar het front moet laten gaan. Hij krijgt hem als een deerniswekkend
monster terug.

Het verhaal eindigt aldus:  ,,Antoine keek neer op dit wrak van een zoon dat
voor hem lag, en het wrak, dat het niet echt op prijs stelde een chirurgische
triomf te zijn, bleef snikken, bleef uit zijn zichtloze ogen huilen, bleef met
zijn vier stompen om genade verzoeken, bleef in wanhoop smeken: 'Dood me, Papá!'
Maar Antoine kon dat niet doen, want hij was beschaafd."

Wil Hansen, redacteur van De Bezige Bij die Mortier interviewde, zei: ,,Deze
kreet doet me denken aan het sterven van Kafka. Hij riep tegen een vriend: Doodt
u mij, anders bent u een moordenaar."

Frappant. Ook ik had bij dit verhaal aan Kafka moeten denken, niet zozeer wegens
die kreet, maar wegens de bijna potsierlijke absurditeit van het beschreven
leed.

LOAD-DATE: September 10, 2009

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2009 NRC Media B.V.
                              All Rights Reserved

                              43 of 152 DOCUMENTS



                                NRC Handelsblad

                           9 september 2009 woensdag

Niemand rent voor een baas van zes ton;
Topbeloningen Scheve inkomensverhoudingen zijn schadelijk voor de economie

BYLINE: Rick van der Ploeg.

SECTION: OPINIE; Blz. 7

LENGTH: 1015 woorden

SAMENVATTING

Onderwijs is de motor achter een rechtvaardiger inkomensverdeling. Met meer
hoogopgeleiden dalen de verdiensten, betoogt Rick van der Ploeg.

VOLLEDIGE TEKST:

'Geld maakt niet gelukkig. Het is beter te geven dan te nemen. Het enige wat ze
niet van je kunnen afpakken, is een goede opleiding." We hadden zat geld thuis,
maar dit soort protestantse wijsheden van mijn ouders dragen nog steeds bij aan
mijn geluk. Want het geluk zit niet in het hebben van de laatste Maserati,  maar
in wat je kunt betekenen voor anderen. En dat je elke dag de kans kunt grijpen
iets te leren of te begrijpen en door iets geraakt te worden.

De  Nederlandse Nobelprijswinnaar economie (1969), Jan Tinbergen, is bekend om
zijn baanbrekende ontwikkeling van de econometrie, maar ook voor zijn studies
naar ongelijkheid. Hij zag dat door technologische ontwikkelingen de
lagergeschoolden steeds minder aan het werk komen en minder verdienen, terwijl
hogeropgeleiden ervan profiteren. Ook globalisering heeft ongelijkheid tussen
geschoolden en ongeschoolden in westerse samenlevingen enorm vergroot. De
hoogopgeleiden profiteren immers van goedkope migranten die karweitjes doen die
anderen niet willen doen, terwijl laagopgeleiden hun werk zien verdwijnen naar
China en India.

De koninklijke weg naar gelijkere inkomensverdeling is daarom onderwijs. Door
expansie van het aantal hoogopgeleiden dalen hun verdiensten en wordt de
ongelijkheid minder. Dat remt economische prikkels veel minder dan achteraf
inkomensverschillen wegpoetsen met progressieve belastingen en subsidies voor
lagere inkomens.

Ondanks ongekende expansie van hogeropgeleiden in westerse landen heeft het
aanbod de vraag naar hogeropgeleiden niet kunnen bijbenen. Dat heeft alles te
maken met razendsnelle technologische ontwikkelingen en globalisering. Maar ook
met de steeds ingewikkelder en dus minder transparante manieren van zakendoen,
vooral in de financiële wereld, waardoor gewone burgers voor de gek worden
gehouden en er torenhoge salarissen en bonussen worden verdiend.

Mensen met een schaars talent dat wereldwijd te gelde valt te maken en met
ambitie om grof geld te verdienen, verdienen daarom bakken met geld. Vaak heeft
dat niets met talent te maken, maar met mazzel dat het toevallig goed gaat met
het bedrijf waar je de baas  van bent. Later blijkt dan vaak dat die managers
het niet altijd goed blijven doen. Geen wonder dat het onderzoek van mijn
collega Sir Tony Atkinson aantoont dat het percentage dat de top-1 procent van
inkomens zich weet toe te eigenen de laatste twintig jaar spectaculair gestegen
is, vooral in het Verenigd Koninkrijk en de Verenigde Staten, maar ook in
Nederland. Terwijl landen met de meest rechtvaardige inkomensverhoudingen
macro-economisch bezien beter presteren.

Jan Tinbergen stelde dat de hoogstbetaalden niet meer mochten verdienen dan vijf
keer het loon van de laagstbetaalden in een organisatie. Deze norm laat genoeg
ruimte om mensen te compenseren die vuil, onprettig werk doen of op
onregelmatige tijden of 's nachts  werken. Maar Tinbergen vond vooral dat het
contraproductief is voor het goed functioneren van de organisatie als de top
meer betaald krijgt  dan deze norm. Zeg dat de laagstbetaalden 20 procent meer
verdienen dan het wettelijk minimumloon, ongeveer twintigduizend euro bruto per
jaar, dan mag de top niet meer dan een ton verdienen. Dat is nog altijd 30
procent minder dan de Balkenendenorm (het salaris van de minister-president).

Hoe kan een manager zijn werknemers motiveren hard te werken of de lonen te
matigen om de concurrentie te lijf te gaan, als hij twintig keer zoveel
verdient?  Een organisatie dankt haar succes aan teamwork, niet alleen aan prima
donna's, maar teamwork wordt door scheve inkomensverhoudingen binnen de
organisatie ondermijnd. Als de productiviteit van de besten geprikkeld wordt
door extreem hoge prestatiebeloningen, dan schaadt dat de intrinsieke motivatie
om dingen voor de organisatie te doen. Maar het loopt pas echt de spuigaten uit
als er schandalig veel wordt verdiend in organisaties die gefinancierd worden
met publieke middelen.

Toch zijn er duizenden in de semipublieke sector die meer dan de premier
verdienen. Er is echter geen reden waarom de president van De Nederlandsche
Bank, de voorzitter van de Autoriteit Financiële Markten, de voorzitter van een
universiteit, hogeschool, ziekenhuis, woningcorporatie of een presentator bij de
publieke omroep buitensporig veel meer moet verdienen dan de premier. Ze lopen
immers veel minder afbreukrisico dan de premier of een baas van een bedrijf dat
in de markt moet overleven.

PvdA-partijvoorzitter Lilianne Ploumen vindt dat partijgenoten die boven de
Balkenendenorm zitten niet meer in aanmerking komen voor een ministers- of
burgemeesterspost. Prima, in zoverre het gaat om de meest exorbitante graaiers.

Maar het is onzin om iedereen die meer dan Balkenende verdient uit de PvdA te
gooien. De PvdA is immers een middenpartij die draagvlak voor een sterke,
solidaire economie zoekt onder zowel de hoogste als laagste inkomens. Beter is
het om de Balkenende- of liever nog de Tinbergennorm eindelijk eens serieus te
handhaven voor de semipublieke sector.

En wat te doen met de gigantische salarissen die  betaald worden in de
financiële wereld. Dat oud-minister Joop Wijn en vriend van Wouter Bos bij een
'staatsbedrijf' als ABN Amro zes ton verdient is bizar en niet te
rechtvaardigen, en zeker niet door zijn goede contacten in het Haagse.

Hopelijk is minister Bos samen met zijn Europese collega's succesvol in het aan
banden leggen van bonussen in de financiële wereld. Overheden hebben immers
wereldwijd 5.000  miljard dollar gepompt in het redden van het financiële
stelsel.

Maar het gaat niet alleen om de hoogte van bonussen, managers moeten ook
inleveren als ze er een zooitje van maken en beloningen moeten worden gekoppeld
aan langetermijnresultaten. En het gaat om meer transparantie en meer publieke
verantwoording van degenen die menen recht te hebben op torenhoge salarissen. Er
is nog een lange weg te gaan voordat recht wordt gedaan aan de ethiek van
Tinbergen.

LOAD-DATE: September 9, 2009

LANGUAGE: DUTCH; NEDERLANDS

GRAPHIC: Illustratie Cyprian Koscielniak

PUBLICATION-TYPE: Krant

JOURNAL-CODE: NRC Handelsblad


                         Copyright 2009 NRC Media B.V.
                              All Rights Reserved

                              44 of 152 DOCUMENTS



                                NRC Handelsblad

                            8 september 2009 dinsdag

Hoe Obama's zorgplan slim werd ondermijnd;
Steun brokkelde af na interventie Sarah PalinGezondheidszorg VS  President in
problemen gebracht door Sarah Palin, Facebook en vijftig anonieme lobbyisten
Gezondheidszorg VS Obama wil concurrentie voor verzekeraars, maar  Democraten
beginnen terug te krabbelen

BYLINE: Tom-Jan Meeus

SECTION: VOORPAGINA; Blz. 1

LENGTH: 1599 woorden

SAMENVATTING

Verdraaide feiten, astroturf als geheim wapen, de stille triomf van
verzekeraars: het Witte Huis is het initiatief in het zorgdebat kwijt.

VOLLEDIGE TEKST:

Na een relatief onbekommerd eerste half jaar  is president Obama voor het eerst
echt in de problemen. Zijn belangrijkste binnenlandse project, de herziening van
het zorgstelsel, dreigt op een mislukking uit te lopen. De jonge president moet
alle zeilen bijzetten om het niet af te leggen tegen andere machtscentra  in
Amerika, zoals het stadje Wasila  in Alaska, Facebook, het populaire sociale
netwerk op internet, en een groepje van vijftig anonieme lobbyisten  op
Pennsylvania Avenue in  Washington.

Obama zou de kosten van het peperdure zorgstelsel terugdringen. Hij zou iedereen
een ziektepolis garanderen - 46 miljoen Amerikanen hebben nu geen verzekering.
Maar na weken van woedende zomerprotesten is de steun voor de plannen
afgebrokkeld. De president probeert deze week met een toespraak het initiatief
terug te winnen, maar het Witte Huis laat al merken dat de ambities
teruggeschroefd zullen worden.

Wat is er gebeurd? Iets van de organisatie achter de protesten kwam vorige week
naar buiten toen e-mails uitlekten van twee van de grootste ziekteverzekeraars,
WellPoint en UnitedHealth. Er blijkt uit dat de bedrijven - ,,kom vandaag in
actie!" - hun personeel in de zomer aanzetten om het verzet op gang te brengen.

Op papier was deelname van werknemers niet verplicht. Maar in de praktijk werkt
dat anders, legt Judy Dugan van Consumer Watchdog uit, een
consumentenorganisatie die de brieven naar buiten bracht. Zo kregen de 75.000
werknemers van UnitedHealth het verzoek contact op te nemen met een
publicrelationstak van het bedrijf. De directie hield zo bij wie meedeed en wie
niet. ,,Dan weet elke werknemer dat hij weinig keus heeft."

UnitedHealth toverde zijn 75.000 werknemers zo om tot ,,minilobbyisten", zegt
Dugan. ,,Een actie op ongekend grote schaal."

Het is een praktijk die in de VS bekend staat als astroturf: protest aanwakkeren
in de hoop dat het grote publiek aanhaakt. Obama kent het fenomeen maar al te
goed. Als opbouwwerker in Chicago bracht hij begin jaren tachtig bewoners van
verpauperde wijken met dezelfde middelen in beweging. En ook in zijn campagnes
tegen Hillary Clinton en John McCain maakte hij er vorig jaar gebruik van, onder
meer door de steun van gewone burgers, kleine donoren, veel groter voor te
stellen dan achteraf het geval bleek.

De president kreeg deze zomer kortom een koekje van eigen deeg. ,,Klopt", zegt
Dugan. Maar er is volgens haar een verschil. Bedrijven als UnitedHealth doen
niet alleen aan astroturf, ze beschikken tegelijk over het geld om het debat in
Washington naar hun hand te zetten. ,,Het is deprimerend hoe effectief ze in een
paar weken het hart uit de plannen hebben gehaald."

Het zenuwcentrum van die operatie bevindt zich op Pennsylvania Avenue 701 in
Washington, een barok kantoorpand tussen het Congres en het Witte Huis. Je kunt
van buiten niet zien dat hier de vijftig lobbyisten van UnitedHealth werken,
maar dit zijn de mensen die deze zomer de plannen van Obama wisten te
onthoofden.

Verzekeraars gingen de strijd onzeker in. Door een spectaculaire stijging van
ziektepremies de laatste jaren, en duizenden incidenten waarbij verzekerden
operaties niet kregen uitbetaald, geloven Amerikanen ze niet langer op hun
woord. ,,Mensen haten verzekeraars", zegt Trudy Lieberman, onderzoeker aan
Columbia University die voor de Columbia Journalism Review blogt over de rol van
de media in het zorgdebat.

Volgens Obama is  essentieel dat verzekeraars, die in veel regio's monopolist
zijn,  concurrentie krijgen: de beste manier om de prijs van polissen te
drukken. Hiervoor wil hij een overheidsbedrijf oprichten dat ziektepolissen
tegen lagere tarieven aanbiedt. In de taal van Washington: de 'public option'.

Democraten hebben zestig senatoren, een 'supermeerderheid', en alleen als alle
zestig de 'public option' steunen kunnen zij een Republikeinse blokkade
beletten. Zodoende was het doel van UnitedHealth om Democratische senatoren in
de zomer los te weken van Obama. Het haalde Tom Daschle als adviseur binnen, een
vertrouweling van de president die door een belastingaffaire geen minister van
Volksgezondheid werd.

De eerste Democraat die afhaakte was een senator uit North Dakota, Kent Conrad,
die als alternatief voor de 'public option' een plan voorstelde dat UnitedHealth
eerder bij hem had ingestoken. Ook een senator uit Virginia, Mark Warner, keerde
zich tegen de 'public option'. Onderzoek wees uit, zei hij, dat verzekeraars
door de 'public option' liefst 88 miljoen klanten zouden verliezen. Het
onderzoek, dat een grote rol speelt in de discussie, werd uitgevoerd door een
dochter van UnitedHealth.

Zo spraken steeds meer Democraten zich tegen de 'public option' uit, en Obama
liet in de zomer al merken dat hij twijfelt aan de haalbaarheid. Officieel zit
het nog steeds in de plannen, maar zelfs de vurigste voorstanders beginnen de
hoop op te geven. Tegelijk is er nog steeds wel een kans dat het doel wordt
bereikt om elke Amerikaan een ziekteverzekering te garanderen. Zonder de 'public
option' is het nadeel voor de regering wel dat de markt (en de kosten) dan
verder zullen groeien. Maar voor verzekeraars zou het game, set en match zijn:
geen nieuwe concurrentie, wel miljoenen nieuwe klanten.

En het bijzondere is, zegt Trudy Lieberman van de Columbia Journalism Review,
dat Amerikaanse media hier tot dusver nauwelijks aandacht voor hebben. ,,Het
publiek wordt in de armen gedreven van bedrijven die ze verachten - en de media
zijn  bezig met bijzaken."

De bekendste bijzaak was de interventie van Sarah Palin, die een grote rol
speelde bij de afgebrokkelde steun voor de plannen. De 'running mate' van McCain
in 2008 schreef in augustus op haar Facebook-pagina dat de zorgplannen
,,dodencommissies" (death panels) bevatten, die zouden beslissen of ouderen en
gehandicapte kinderen nog zorg krijgen. ,,Doodgewoon kwaadaardig", aldus Palin
vanuit haar huis in Wasila, Alaska.

Vanaf dat moment zakte de waardering voor de plannen dramatisch in. De meeste
'oude' media, zoals kranten en tv-zenders, meldden niettemin dat Palins
beweringen onjuist zijn. In een van de wetsontwerpen staat dat artsen met
gezinnen in een vroeg stadium, als iedereen gezond is, moeten doornemen welke
behandelingen zij wensen wanneer familieleden later te ziek zijn om zelf te
beslissen. Een hospitaal in het stadje La Crosse, Wisconsin, doet dit al sinds
medio jaren tachtig. Families zijn tevreden, kosten van ouderenzorg zijn veel
lager dan elders. Soms 75 procent lager, aldus een woordvoerder.

Maar dat aspect van het verhaal bleek van beperkte waarde. Bijna de helft van de
bevolking denkt nog steeds  dat Palins bewering op waarheid berust. En niet
alleen kijkers van FoxNews. Ook 57 procent van het CNN-publiek blijkt meer
waarde te hechten aan haar woord dan aan de items waarin CNN zelf liet zien dat
Palin flauwekul verkocht.

Conservatieven smalen dat Obama alweer een koekje van eigen deeg kreeg. Vorig
jaar in de campagne profiteerde hij van een filmpje dat suggereerde dat McCain
de oorlog in Irak honderd jaar wilde voortzetten. In werkelijkheid sprak McCain
over vredestroepen die honderd jaar konden blijven. ,,Beide partijen zijn
onoprecht, dat is absoluut zo", zegt Lieberman.

Tegelijk roept het Palin-intermezzo voor 'oude' media existentiële vragen op:
als iets eenmaal op Facebook staat, blijken ze slecht in staat mythevorming door
te prikken. Een rol speelde volgens Lieberman dat journalisten Palins
interventie zo ,,sappig" vonden, dat ze er eindeloos op terugkwamen. Hun verweer
- dat ook haar critici aan het woord kwamen - geeft aan dat er iets
fundamenteels mankeert aan de werkwijze van Amerikaanse journalisten, zegt ze.
,,Het is schijnobjectiviteit. De lezer of kijker moet zogenaamd zelf bepalen wat
juist is. Zo werkt het dus niet."

En de zomer bracht voor 'oude' media meer onmacht aan het licht. Niet alleen is
nu duidelijk dat de woedende protestbijeenkomsten het product waren van
astroturf, ook is bekend hoe de woede - soms gespeeld, soms echt - zijn weg naar
de media vond. Amateurfilmers legden alle incidenten vast, plaatsten ze op de
videowebsite YouTube, en Republikeinen voerden het aantal hits met oneigenlijke
middelen op - waarna kabelzenders de filmpjes overnamen.

Judy Dugan zag het met pijn in het hart aan. Voor ze in 2006 de onderzoekssectie
van Consumer Watch ging leiden werkte ze twintig jaar op de redactie van de Los
Angeles Times. Ze was  deel van een team dat een Pulitzer-prijs won, en   kan
spreekt nog met hartstocht  over de manier waarop haar krant vroeger naam maakte
met onderzoek naar de verzekeringsindustrie.

Maar toen ze drie jaar terug vertrok was de krant in doodsnood, en dat is nog
steeds zo. ,,We beleven het verval van de journalistiek in dit land", zegt ze.
Het verloop van het zorgdebat deze zomer was er een uitvloeisel van. ,,En het
probleem is: we weten niet hoe we hier nog uitkomen."

'Mensen haten verzekeraars'

Onderzoeker Trudy Lieberman

'Astroturfing' en 'grassroots'

In het Amerikaanse politieke taalgebruik is de term 'Astroturf'  in 1985
geïntroduceerd door senator Bentsen uit Texas. Hij kreeg veel kiezerspost,  maar
had in de gaten dat het lang niet allemaal spontane brieven van betrokken
burgers waren, doorgaans aangeduid  als een grassroots-beweging omdat ze groeit
van onder op. ,,Een Texaan ziet echt wel verschil tussen grassroots en
Astroturf" - een bekend merk kunstgras. Daarmee was de term gemunt voor
kunstmatig aangewakkerde protesten die spontaan lijken te zijn.

LOAD-DATE: September 8, 2009

LANGUAGE: DUTCH; NEDERLANDS

GRAPHIC: Bij een bijeenkomst over zorg in Louisville, Colorado, discussieerden
voor- en tegenstanders van Obama's plannen met elkaar. Morgen spreekt de
president  beide huizen van het Congres toe over zijn plannen.
Foto AFP

PUBLICATION-TYPE: Krant

JOURNAL-CODE: NRC Handelsblad


                         Copyright 2009 NRC Media B.V.
                              All Rights Reserved

                              45 of 152 DOCUMENTS



                                NRC Handelsblad

                            7 september 2009 maandag

Geen bank die Michael Moore nog binnenlaat;
Aanklacht tegen het kapitalisme in première

BYLINE: Peter de Bruijn

SECTION: KUNST; Blz. 8

LENGTH: 779 woorden

SAMENVATTING

In zijn nieuwste film hekelt Michael Moore het kapitalisme. Tegen de achtergrond
van de economische crisis neemt hij het op tegen de 'aasgieren' van het systeem.


VOLLEDIGE TEKST:

De Amerikaanse documentairemaker Michael Moore detoneert enigszins in de
glitterende setting van het Lido van Venetië, waar hij zijn nieuwe film
presenteert. Zaterdag liet hij zich publiekelijk interviewen door de directeur
van vakblad Variety in een gesponsorde tent achter het Grand Hotel Excelsior,
vandaag ontvangt hij de pers in het nog luxere Hotel des Bains. Moore mag dan in
Venetië zijn voor de première van zijn nieuwe antikapitalistische pamfletfilm
Capitalism: A Love Story, als filmmaker is hij zelf onherroepelijk onderdeel van
de kapitalistische industrie.

De Sala Perla van het Casino van Venetië was voor het eerst tijdens dit
filmfestival bomvol, voor de perspremière van de nieuwe film van Moore. Al na de
eerste minuten, waarin oude zwart-witbeelden van bankovervallers zijn gemonteerd
op de rockklassieker Louie, Louie, klonk applaus.

Moore hoeft deze keer niet zozeer het publiek te overtuigen van zijn linkse
gelijk, want de voedingsbodem voor stevige kritiek op de markteconomie is ruim
aanwezig door de huidige economische crisis. Daarom zet hij in deze film hoger
in. Capitalism: A Love Story leidt tot een oproep om het kapitalisme af te
schaffen. Het vertegenwoordigt het kwaad, en het kwaad kan niet worden hervormd,
maar moet gewoon verdwijnen. Wat ervoor de in de plaats moet komen, noemt Moore
'democratie', om zo het in Amerika beladen woord 'socialisme' te vermijden.

Ook bij zijn persconferentie gisteren, waarin hij in het voorbijgaan de
Italiaanse president Berlusconi typeerde als ,,a crazy man" (,,al mag ik dat
misschien niet zeggen, omdat ik hier te gast ben"), hield hij een pleidooi voor
uitbreiding van de democratie naar de werkvloer; van de huidige economische
verhoudingen ,,zie ik niet wat er democratisch aan is".

Moore volgt in dezelfde methode die hij eerder in films als Fahrenheit 9/11 en
Bowling for Columbine gebruikte, met komische archiefbeelden, slim gekozen
muziek en reportagebeelden met zichzelf in de hoofdrol. De film volgt op Sicko,
over de gezondheidszorg in de VS, maar sluit nog beter aan op Moore's debuut
Roger and Me (1989). Daarin liet hij zien wat het vertrek van General Motors
betekende voor zijn geboorteplaats Flint, Michigan. Inmiddels is de fabriek
failliet en begint heel Amerika ,,meer en meer op Flint te lijken".

Moore's nieuwe film laat schrijnende beelden zien van mensen die hun huis worden
uitgezet. Uitgebreid komt een makelaar aan het woord van ,,Condo Vultures",
gespecialiseerd in het voor bodemprijzen opkopen van in beslag genomen woningen.
Dat is kapitalisme, rondcirkelende aasgieren, wil Moore maar zeggen.

Genuanceerd gaat hij nog steeds niet te werk. Capitalism: A Love Story stapt
naadloos over van de baanzekerheid van de naoorlogse, economische  bloei van de
VS, naar de sociale afbraakpolitiek, volgens Moore, van de jaren tachtig onder
president Reagan. De economische crisis van de jaren zeventig slaat hij over.
Voor het buitenland heeft hij geen enkele interesse. Moore mag dan een mondiaal
podium hebben, het woord 'globalisering' komt bij hem niet voor.

In de 'bail out' waarmee Washington kort voor de presidentsverkiezingen met vele
miljarden Wall Street uit de brand hielp, ziet hij een flagrant complot van
politiek en kapitaal, waarvan de gewone man de dupe is. Moore gaat de banken
langs met een juten zak, om het geld van de belastingbetalers terug te halen.
Maar zijn gezicht is ondertussen zo bekend dat hij nergens meer binnenkomt.

Opmerkelijk is de grote rol van geestelijken in de film, waaronder de katholieke
priester die Moore's huwelijk inzegende. Van priester tot bisschop verklaren ze
allemaal dat de kapitalistische principes van winst en eigenbelang onverenigbaar
zijn met christelijke ethiek. Moore, die zelf ooit priester wilde worden, wil zo
zijn gelovige landgenoten overtuigen.

De film is wat minder polemisch dan de kijker van Moore gewend is. Hoop put hij
hij uit de verkiezing van Barack Obama en uit allerlei kleinschalige
protestacties. Hij staat lang stil bij een fabriek die door de arbeiders is
bezet om hun ontslag zonder sociaal plan ongedaan te maken, en bij een gezin dat
met hulp van buurtgenoten opnieuw het huis betrekt waar het zojuist is uitgezet.
De film besluit met archiefbeelden waarin president Roosevelt, die de Amerikanen
na de Tweede Wereldoorlog sociale grondrechten belooft, zoals het recht op
huisvesting en werk. Die rechten moeten er nu eindelijk maar eens komen, luidt
de conclusie. Er is crisis, dus er is hoop voor Michael Moore.

LOAD-DATE: September 7, 2009

LANGUAGE: DUTCH; NEDERLANDS

GRAPHIC: Moore eist in zijn film geld van de belastingbetaler terug.

PUBLICATION-TYPE: Krant

JOURNAL-CODE: NRC Handelsblad


                         Copyright 2009 NRC Media B.V.
                              All Rights Reserved

                              46 of 152 DOCUMENTS



                                NRC Handelsblad

                            7 september 2009 maandag

Overleg over verhoging van de AOW-leeftijd zit muurvast;
Arbeidsmarkt FNV denkt eerder aan alternatieven als bezuinigen op
hypotheekrenteaftrek of verhoging van hoogste belastingtarief

BYLINE: Michèle de Waard

SECTION: ECONOMIE; Blz. 9

LENGTH: 903 woorden

SAMENVATTING

Het kabinet wil de AOW-leeftijd verhogen naar 67 jaar, maar vakcentrale FNV is
tegen en zoekt naar alternatieven. ,,Als er geen oplossing komt die ons zint,
gaan we dwarsliggen."

VOLLEDIGE TEKST:

Gaat de AOW-leeftijd wel of niet naar 67 jaar? De politieke druk om naar
alternatieven te zoeken, werd afgelopen weekend opgevoerd. De grootste
vakcentrale, de FNV, organiseerde zaterdag in pakhuis De Zwijger aan het
Amsterdamse IJ een dag waar vakbondsleden hun alternatieven konden presenteren.
Een dag later kreeg de FNV steun van Geert Wilders, leider van de PVV.
,,Asociaal", noemde hij de verhoging van de AOW-leeftijd. ,,Wij zullen hier
nooit voor tekenen."

Nog drie weken heeft de Sociaal-Economische Raad, bestaande uit sociale partners
en Kroonleden, om het kabinet een alternatief voor de verhoging van de
AOW-leeftijd te presenteren. Maar het overleg zit muurvast, omdat de FNV volgens
ingewijden 'van geen wijken wil weten'. En de voorzitter van de vakbond, Agnes
Jongerius, kan niet alleen rekenen op politieke steun van de uiterst rechtse
PVV, maar ook van het uiterst linkse kamp. Want ook de SP van Agnes Kant ziet
niets in langer doorwerken voor de 'gewone man'.

De vakcentrale gebruikte de alternatievenshow aan het IJ vooral om de druk
verder op te voeren. De opmerkingen van premier Jan Peter Balkenende vorige week
bij de opening van het academische jaar in Tilburg, dat verhoging van de
AOW-leeftijd nog maar het begin is en dat veel meer moeilijke offers gevraagd
zullen worden, was bij de FNV-top niet in goede aarde gevallen.

De premier deed er nog een schepje bovenop door vrijdag na de ministerraad
duidelijk te maken dat het SER-advies niet bindend is. Het is een ,,zwaarwegend
advies, niets meer en niets minder''. En dat terwijl PvdA-fractieleider Mariëtte
Hamer die dag net had verklaard dat een unaniem advies van de SER voor de PvdA
wel als bindend zou worden beschouwd, een opmerking waar haar politiek leider
Wouter Bos later overigens nuances bij plaatste.

Hoe dan ook, in pakhuis De Zwijger gaf de FNV zaterdag een niet mis te verstaan
signaal af. Als er geen oplossing komt die de FNV zint, ,,dan voelen wij ons
zwaar bedonderd en gaan we dwarsliggen'', zei vicevoorzitter Wilna Wind
onomwonden. ,,Dan pakt de overheid mensen twee jaar AOW af - 25.000 euro - en
die rekening zullen we bij de werkgevers door de bus gooien.''

De onderhandelingen aan de cao-tafel worden een stuk harder, dreigde de FNV, en
daar zitten de werkgevers tijdens het dieptepunt van de grootste naoorlogse
recessie die Nederland treft niet op te wachten. ,,Schandalig", noemde de
grootste werkgeversorganisatie VNO-NCW de dreiging van Wind zaterdagavond. En
dat terwijl de werkgelegenheid achteruit holt.

De FNV houdt voet bij stuk, bleek opnieuw in De Zwijger. De vakcentrale haalde
alles uit de kast om 'politiek Den Haag' en andersdenkenden in de SER nog eens
op het hart te drukken waarom verhoging van de AOW-leeftijd ,,onnodig'' en
,,oneerlijk'' is. Er was een debat met oud-politici (Roger van Boxtel), economen
(Alfred Kleinknecht) en columnisten. Wel een eenzijdig debat, want de deelnemers
waren allemaal hartgrondig tegen langer doorwerken. De enige pleitbezorger van
een hogere AOW-leeftijd die de noodzaak van de maatregel gezien de dramatische
situatie van de schatkist, een krimpende beroepsbevolking en stijgende pensioen-
en zorgkosten, kon verdedigen - de econoom Sweder van Wijnbergen - liet verstek
gaan.

Iedereen die alternatieven aandroeg, had ruim baan. Deskundigen en gewone
mensen, want de FNV had liefst 7.000 reacties van de achterban ontvangen met
alternatieve voorstellen. ,,Ik vind dat je mensen zelf moet laten kiezen wanneer
ze willen ophouden met werken. Als dat 65 is, moet het ook kunnen'', zei een
vrouw in de zaal, die met 14 jaar was gaan werken en er al 50 jaar op had
zitten. ,,Er zijn zoveel bedrijven verkocht. De opbrengst van de energieconcerns
kan toch gebruikt worden'', suggereerde een ander. Vergeleken met die miljarden
was de 4 miljard die de AOW-maatregel de staat oplevert 'peanuts'.

In de zaal plaatste Janneke Boshut de hogere AOW-leeftijd verrassend in een
bredere context. Moest de hele AOW niet herzien worden, vroeg ze zich af. ,,De
koningin krijgt AOW. Miljonairs krijgen AOW. Waarom wordt er geen inkomens- of
vermogensgrens getrokken, zodat alleen mensen die het echt nodig hebben AOW
krijgen'', hield ze de zaal voor. Een studente communicatie ging dwars tegen de
trend in. ,,Ouderen moeten eerder ophouden, anders komen jongeren nooit aan de
bak.''

Aan het slot van de show werd in één klap duidelijk hoe het bezuinigingspakket
van het kabinet er volgens de zaal uit moest zien. Toen twee koks een
reusachtige slagroomtaart het podium opdroegen, die de 4 miljard symboliseerde,
was een keuze snel gemaakt. Geen puntje, maar de halve taart moest opgaan toen
gestemd werd over bezuinigen op de hypotheekrenteaftrek. Ook verhoging van het
toptarief van de belastingen was populair bij de showgangers (,,60 procent, maar
72 procent kan ook''). Snijden in de gezondheidszorg vond niemand een goed idee.

Volop alternatieven, besloot Jongerius. ,,We willen een eerlijke oplossing van
deze crisis.'' En ze waarschuwde iedereen: mocht er de komende weken in de pers
staan 'De FNV is door de bocht', ,,geloof het niet. We hebben nog drie weken.
Het gaat lukken.''

'We zullen de rekening bij de werkgevers door de bus gooien'  Vice-voorzitter
FNV Wilna Wind

LOAD-DATE: September 7, 2009

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2009 NRC Media B.V.
                              All Rights Reserved

                              47 of 152 DOCUMENTS



                                NRC Handelsblad

                           5 september 2009 zaterdag

Expertdiscussie

SECTION: OPINIE & DEBAT

LENGTH: 680 woorden

Fleurens karikatuur

Bart Fleuren maakt zich zorgen over de eenzijdige visie van de overheid op de
verschillende wetenschappelijke disciplines (Opiniepagina, 1 september). Volgens
hem zou de overheid  te weinig aandacht schenken aan  de humaniora zoals
filosofie, geschiedenis en klassieke talen.

Ik ben het met hem eens dat  de humaniora een belangrijke functie vervullen door
hun aandacht voor normatieve vragen.

Maar Fleuren schetst een karikatuur. Zonder de humaniora, die zich vooral met
normen en waarden bezighouden, zouden we barbaren zijn en natuurwetenschappen
zouden met hun materialistische uitgangspunten slechts aangeven hoe onze wereld
feitelijk in elkaar zit.  Een vak als geschiedenis kan niet zonder
feitenonderzoek, al is de status van een historisch feit niet altijd even
duidelijk. Maar dat laatste geldt ook voor nieuwe feiten die in
natuurwetenschappen worden geproduceerd.

Binnen de natuurwetenschappen vinden we echter ook (sub)disciplines die
normatieve posities toelaten of in ieder geval bespreekbaar maken, zoals
duurzaamheid in de milieugerelateerde wetenschappen, natuurbescherming in
ecologische wetenschappen en gezondheid in de medische wetenschappen. Ook
besteden natuurwetenschappelijke tijdschriften aandacht aan normatieve vragen in
bijvoorbeeld hun redactionele kolommen.

Aan de andere kant vinden we binnen de humaniora (sub)disciplines die zich juist
op die andere velden bewegen en samenwerking zoeken met natuurwetenschappers,
bijvoorbeeld wetenschapsfilosofie, ethiek en geschiedenis van de
natuurwetenschappen.  Natuurwetenschappers veranderen onze wereld door de feiten
en producten die ze creëren.

Daardoor ontstaan nieuwe normatieve en politieke vraagstukken, bijvoorbeeld de
discussie over embryoselectie, die op hun beurt weer nieuw onderzoek in de
natuurwetenschappen en de humaniora (en gammawetenschappen) aanzwengelen, soms
in een onderling verband zoals enkele recente subsidieprogramma's van NWO
illustreren.

Sjaak Swart

Werkzaam bij de Science & Society Group van de faculteit wiskunde en
natuurwetenschappen van de Rijksuniversiteit Groningen en bij het Athena
Instituut van de Vrije Universiteit Amsterdam.

Recht op privacy

Heeft een lid van de koninklijke familie meer, minder, of evenveel recht op
bescherming van zijn privacy als een gewone burger? Die vraag komt op bij
vergelijking van de uitspraak in het kort geding van prins Willem-Alexander
tegen AP, en uitspraken over publicatie van foto's van gewone Nederlanders. Het
verspreiden door AP van vier foto's van de skivakantie van de prins en zijn
gezin is volgens de Amsterdamse rechtbank onrechtmatig. Deze uitspraak is in
lijn met vaste rechtspraak over het recht op privacy van bekende personen. Maar
als dit vonnis wordt vergeleken met het arrest van het Hof Amsterdam van januari
2009, valt een verschil op.

In dit laatste geval oordeelde het Hof dat het aanbieden van een foto gemaakt
van een niet-bekende persoon, joggend in een park met een mp3-speler op, niet
onrechtmatig was. De foto was volgens het Hof  niet compromitterend of
aanstootgevend, en artikelen moeten kunnen worden voorzien van illustraties. De
inbreuk op de privacy van de hardloopster was niet zo ernstig dat het belang van
de informatievoorziening daarvoor moest wijken. Dit zou moeten leiden tot de
conclusie dat het kroonprinselijk paar de verspreiding en publicatie van de
onschuldige foto's van hun vakantie moet dulden, temeer daar zij publieke
figuren zijn. Maar het beeld lijkt te ontstaan dat een gewone burger niet kan
optreden tegen publicatie van haar foto, terwijl onze kroonprins en prinses, die
een gewichtige staatrechtelijke functie bekleden, daartoe wel in staat zijn.
Opvallender, en kwalijker, is dat de rechter in deze zaken in feite oordeelt
over de noodzakelijkheid van de publicatie. Daarmee dringt het gevaar van
censuur zich op. De pers heeft een niet te onderschatten functie en in een
democratische samenleving moet zij veel vrijheid krijgen. Het is een slechte
zaak als de rechter op de stoel van de hoofdredacteur gaat zitten.

Judith van Schie

Werkzaam bij Bousie Advocaten.

LOAD-DATE: September 4, 2009

LANGUAGE: DUTCH; NEDERLANDS

GRAPHIC: professorenhoed

PUBLICATION-TYPE: Krant

JOURNAL-CODE: NRC Handelsblad


                         Copyright 2009 NRC Media B.V.
                              All Rights Reserved

                              48 of 152 DOCUMENTS



                                NRC Handelsblad

                            4 september 2009 vrijdag

Postuum excuses gevraagd voor  man die WO II bekortte;
Turing gold als  vader van de informatica

BYLINE: Margriet van der Heijden

SECTION: VOORPAGINA; Blz. 1

LENGTH: 569 woorden

SAMENVATTING

Het Britse wiskundig genie Alan Turing werd in 1952 wegens een homorelatie
vervolgd. Collega's willen postuum excuses voor hem.

VOLLEDIGE TEKST:

De Britse wiskundige en informaticus Alan Turing heeft de Tweede Wereldoorlog
bekort door de versleutelde berichten van de Duitse strijdkrachten te helpen
ontcijferen. Maar nog geen zeven jaar na de oorlog maakte de Britse overheid de
man die de grondslag legde voor de computerwetenschap  het werken  onmogelijk.
En zijn reputatie werd verwoest nadat hij in 1952 werd vervolgd, omdat hij  een
seksuele relatie met een man had toegegeven.

Dat was in Groot-Brittannië tot 1967 strafbaar. Tijdens de  spionageschandalen
op het  hoogtepunt van de Koude Oorlog zou zijn geaardheid hem chantabel maken,
heette het. Turing moest kiezen tussen celstraf of chemische castratie met
oestrogeen-injecties - hij koos het laatste. In 1954 pleegde hij  zelfmoord,  41
jaar oud.

,,Als ik Brit was, zou ik zeker tekenen", zegt  de Nijmeegse logicus,
computerwetenschapper en Spinozaprijswinnaar  Henk Barendregt. Hij doelt op de
petitie die de Britse regering oproept om Turing postuum excuus aan te bieden.
Duizenden Britten hebben er de afgelopen twee weken hun namen onder gezet.

,,Het leek of de Britten een blinde vlek voor Turing hadden gekregen", zegt
computerexpert en schrijver John Graham-Cumming, die de petitie opstelde. Zeker,
er zijn boeken geschreven en films gemaakt over het kraken van  de Duitse
Enigma-machines.  Maar Turing raakte bij het brede publiek in de vergetelheid,
zegt hij. Het museum in Bletchley Park, het landhuis waar Turing met zijn team
vanaf 1940  codes kraakte, moet het al jaren zonder overheidssteun doen.

Graham-Cumming ergerde zich er zo aan dat hij besloot de petitie op te stellen.
Dat  zoveel mensen die steunen - nu  ruim 27.000 - verraste hem.
,,Evolutiebioloog Richard Dawkins tekende", zegt hij met enige verbazing,
,,schrijver Ian McEwan, acteur Stephen Fry, de wiskundige Sir Roger Penrose,
fysicus Sir Michael Berry en  talloze gewone burgers."

Collega-wetenschappers wisten  tijdens en voor de Tweede Wereldoorlog  van
Turings homoseksualiteit, hij was daar op Bletchley Park ook open over. Zij
zagen vooral zijn genialiteit. Al op 24-jarige leeftijd  schreef Turing het
wiskundige en conceptuele artikel (On computable numbers) dat van hem  'de vader
van de informatica' maakte.

Hij ontwikkelde de zogeheten 'Turing-test' die vaststelt of een computer
intelligent is: dat zou zo zijn  als een proefpersoon die de computer niet ziet
maar er wel mee communiceert, gelooft dat hij met  een mens van doen heeft.
Turing maakte ook een gedetailleerd ontwerp voor de eerste computer ooit.

De Nijmeegse hoogleraar  Barendregt zou ook vanwege al dit werk  zeker getekend
hebben: ,,Turing is de grondlegger van ons vak." Cryptograaf en wiskundige
Ronald Cramer, hoogleraar in Leiden, zou zijn naam niet onder de petitie zetten.
"Natuurlijk, de behandeling van Turing is abject. Maar wat schieten we op met
excuses achteraf?"

In de wetenschap heeft Turing bovendien nimmer ter discussie gestaan, zegt hij.
,,De belangrijkste informatica-prijs is naar hemring vernoemd."

Graham-Cumming hoopt nu  wel op excuses van de Britse regering. Deze zomer is
het 70 jaar geleden dat de Britse geheime dienst in Bletchley Park, met de
codenaam Station X,  met het ontcijferingswerk begon, zegt Graham-Cumming. ,,Een
goed moment voor een spijtbetuiging."

LOAD-DATE: September 4, 2009

LANGUAGE: DUTCH; NEDERLANDS

GRAPHIC: Alan Turing
Foto Bloomberg

PUBLICATION-TYPE: Krant

JOURNAL-CODE: NRC Handelsblad


                         Copyright 2009 NRC Media B.V.
                              All Rights Reserved

                              49 of 152 DOCUMENTS



                                NRC Handelsblad

                           3 september 2009 donderdag

EU komt met plan bonussen bij G20

SECTION: ECONOMIE; Blz. 15

LENGTH: 311 woorden


Een mondiaal systeem moet excessieve bonussen in de financiële sector indammen.
De ministers van Financiën van de Europese Unie hebben gisteren unaniem besloten
om voor de G20-vergadering eind september, in het Amerikaanse Pittsburgh, een
blauwdruk te maken voor zo'n systeem.

,,Bankiers feesten alweer alsof het 1999 is", zei de Zweedse minister Anders
Borg, ,,maar het is 2009." Volgens Borg staan regeringen onder groeiende druk om
bonussen aan te pakken. ,,De werkloosheid stijgt. Overheden zitten diep in de
schulden. Wij kunnen de rekening niet alleen aan gewone burgers presenteren.
Degenen die de crisis veroorzaakten, mogen niet vrijuit gaan."

Europese ministers spraken eerder dit jaar af bonussen in te dammen. Vooral
Frankrijk, Duitsland en Nederland drongen daarop aan. Maar mede door verzet van
Groot-Brittannië - 's werelds grootste financiële centrum - bleef het bij
vrijblijvende 'aanbevelingen' uit Brussel. Nu bonussen stijgen en
overheidstekorten groeien, is het volgens de Nederlandse minister Wouter Bos
cruciaal dat Amerika - tweede financiële centrum ter wereld - meedoet. Om de
Amerikanen zover te krijgen, moet Europa met concrete voorstellen komen. ,,Wij
zijn allemaal bezorgd over de terugkeer van oude gewoontes. Zelfs de Britten,
ditmaal."

Over de inhoud van de regeling onderhandelen de EU-hoofdsteden nog. Ingewijden
waarschuwen voor hooggespannen verwachtingen. Zo zullen er geen maximumbedragen
of bonus-malus-bepalingen in staan, zoals Frankrijk wil. Wel wordt gerept van
een 'correlatie' tussen prestatie en bonus, bonussen die over jaren worden
uitgesmeerd, en een verbod om overheidsgeld voor bonussen te gebruiken.

De ministers besloten gisteren ook de Europese bijdrage aan het Internationaal
Monetair Fonds te verhogen van 75 miljard naar 125 miljard euro. Morgen is er
een bespreking van alle G20-ministers van Financiën in Londen.

LOAD-DATE: September 3, 2009

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2009 NRC Media B.V.
                              All Rights Reserved

                              50 of 152 DOCUMENTS



                                NRC Handelsblad

                            31 augustus 2009 maandag

Voorkeur Radio, televisie en internet

SECTION: MEDIA; Blz. 15

LENGTH: 668 woorden

actualiteiten

EénVandaag. Reportage over de kabinetsplannen voor verhoging van de AOW-grens
naar 67 jaar, tenzij de Sociaal Economische Raad en vakbonden met een goed
alternatief komen. De gewone man ziet het plan niet zitten, de achterban verzet
zich ook. Ned.1, 18.15-18.40u.

Netwerk. Het Vlaamse dorpje Doel, vlak over de grens met Nederland, moet wijken
voor uitbreiding van de haven van Antwerpen. Vandaag moesten de overgebleven
bewoners hun sleutel inleveren en werd een begin gemaakt met de sloop van de
huizen. Maar sommige bewoners van Doel zijn niet van plan te vertrekken. Ned.2,
20.25-21.00u.

Nova/DenHaag vandaag.  Reportage met nieuwe ontwikkelingen in de zaak van de
wegens oorlogsmisdaden veroordeelde chemicaliënhandelaar Frans van Anraat.
Minister Plasterk praat over de opening van het academisch jaar. Ned. 2,
22.15-22.40u.

informatief

Radar.  Consumentenprogramma met onder meer een reportage waarin op een
bijzondere manier de handelswijze van de farmaceutische industrie wordt onthuld,
die blijkt op grote schaal indirect reclame te maken voor receptgeneesmiddelen,
waarbij de pillenfabrikanten er niet voor terugschrikken om consumenten te
'verzieken' tot patiënten. Ned.1, 20.30-21.20u.

praatprogramma

De wereld draait door. Nieuw seizoen waarin presentator Matthijs van Nieuwkerk
weer gasten uit de politiek, wetenschap, sport, cultuur en media ontvangt. Met
ook weer de Jakhalzen, Fokke & Sukke, Lucky TV. Gasten vanavond: Olympisch
zwemkampioen Maarten van der Weijden, presentator Beau van Erven Dorens over
zijn programma CQC en een optreden van zangeres Cara Emerald. Jan Mulder is
tafelheer. Ned.3, 19.30-20.20u.

Knevel & Van den Brink. Gasten vanavond: Antoinette Hertsenberg vertelt over de
Radarreportage waarin met behulp van een nepwebsite pillenfabrikanten worden
betrapt op manipulatie van consumenten. Danny de Munnik vraagt aandacht voor
zijn nieuwe cd. Ned.1, 22.55-23.50u.

Een simpel plan: De sledehondenrace.  Eerste deel van een achtdelige serie over
mensen met een bijzonder verhaal. Sam Deltour en Dries Jacobs willen deelnemen
aan de Iditarod, een sledehondenrace dwars door Alaska, 1800 kilometer lang.
Eén, 20.40-21.25u.

The future of food. Laatste aflevering van driedelige serie over de
voedselcrisis. De Britse journalist en presentator George Alagiah praat onder
meer in Cuba, India  en Afrika met mensen die zeggen oplossingen te weten voor
de problemen die ontstaan als in het midden van de eeuw de vraag naar voedsel is
verdubbeld. BBC 2, 22.00-23.00u.

documentaire

Hollandse wereldwonderen: De molens van Kinderdijk.  Eerste deel van een
achtdelige documentaireserie over Werelderfgoed in Nederland gaat over de
negentien monumentale poldermolens in de Alblasserwaard waar de Noord en de Lek
samenkomen. Ned.2, 19.55-20.25u.

Hardcore profits.  Documentaire van Tim Samuels over de manier waarop de
pornografie via de nieuwe technologie binnendringt in het leven van de
consumenten Hoe bedrijven die zich bezighouden met mobiele telefonie, en credit
cardmaatschappijen, die worden geacht 'familievriendelijk' te zijn, zeer veel
geld verdienen aan de verspreiding van pornografie, evenals sommige
internetondernemers. BBC 23.00-23.30u.

Podium: Een ziel van hout.  In verband met het overlijden van de Nederlandse
componist Robert Heppener afgelopen dinsdag op 84-jarige leeftijd, een
registratie van zijn opera Een ziel van Hout , uitgevoerd door het Nieuw
Ensemble en het Nederlands Kamerkoor. Voorafgaand aan de registratie zijn er
interviews met Heppener en dirigent Ed Spanjaard. Ned.2, 0.45-2.30u.

amusement

Brainstorm.  Presentatie van vernieuwende en afwijkende programmaformats. Met
onder meer Brainstorm (20.30u.), waarin 5 BN'ers binnen een uur een film moeten
verzinnen, het culturele magazine Hall of fame (21.25u.), gepresenteerd door
Oboema Sesetokoe en de choreograaf Adriaan Luteijn en Blikvoer, waarin twee
debaters elkaar proberen te overtuigen, mede met behulp van webcamreacties van
anderen. Onderbr. door Sportjournaal en Journaal. Ned.3, 20.30-0.20u.

LOAD-DATE: September 1, 2009

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2009 NRC Media B.V.
                              All Rights Reserved

                              51 of 152 DOCUMENTS



                                NRC Handelsblad

                           29 augustus 2009 zaterdag

Net als de gemiddelde   burger relativeert de kroonprins zijn plichten en claimt
hij zijn rechten Maar Willem-Alexander is geen gewone burger en het wordt tijd
dat hij zich daar eindelijk rekenschap van geeft

BYLINE: Daniela Hooghiemstra

SECTION: OPINIE & DEBAT; Blz. 1

LENGTH: 2304 woorden

SAMENVATTING

Natuurlijk heeft de kroonprins net als ieder andere publieke figuur recht op
privacy. Maar eisen dat waar hij met zijn familie komt, het recht op vrije
nieuwsgaring wordt opgeheven, getuigt van een zorgwekkend gebrek aan begrip voor
de bindende en dienende rol die hij straks als koning in een moderne
democratische samenleving moet gaan vervullen, schrijft Daniela Hooghiemstra.

VOLLEDIGE TEKST:

In een persoonlijke brief aan de rechtbank klaagde Willem-Alexander twee weken
geleden zijn nood over de aanwezigheid van fotografen tijdens vroegere vakanties
in Porto Ercole. ,,Het meevaren op de Jumbo, het motorjacht van mijn opa, was
voor ons nooit een plezier. Nooit wist je of je door een telelens werd bespied."
Met de brief, die duidelijk uit het hart kwam, deed de aanstaande koning een
klemmend beroep op medeleven: ieder mens heeft toch het recht om een gewoon
leven te leiden?

Voor iemand die op zijn privacy gesteld is, getuigt het van moed om in een
openbare brief herinneringen aan zijn jeugd op te halen. Maar als illustratie
van zijn positie in de zaak tegen het internationale persbureau AP schiet de
anekdote over de Jumbo tekort. De inbreuk op de privacy van de kroonprins begon
namelijk al veel eerder: in 1965, toen zijn ouders aan de Nederlandse
volksvertegenwoordiging vroegen of zij met elkaar mochten trouwen. Van de
privacy van zijn grootouders, die in de jaren vijftig met elkaar verstrikt
raakten in een paleisoorlog die bijna tot een constitutionele crisis leidde, was
toen al niet veel meer over. Zijn grootvader Bernhard koos voor een leven in de
internationale spotlights en onderhield warme banden met journalisten. Hij
raakte verwikkeld in een omkoopschandaal dat hem tot middelpunt van een politiek
debat maakte dat zich jarenlang heeft voortgesleept. Dat Willem-Alexander zich
in het gezelschap van zijn flamboyante grootvader bespied voelde, is dus niet zo
gek. Kinderen vinden het zelden leuk om object van aandacht te zijn. Ook onder
officiële fotosessies hebben ze te lijden. Prinse(sse)n die argeloos naar lenzen
staren, leveren al generaties lang een droevig beeld op. Hun erfelijke last is
de prijs van de monarchie.

Al met al kijkt Willem-Alexander tevreden terug op de ruimte die hem als kind is
gegund om een 'normaal' leven te leiden, schreef hij in zijn brief. Hij had het
voorrecht om op te groeien ,,in een omgeving die zoveel mogelijk aansluit bij
die van andere kinderen". Van alle troonopvolgers in Nederland tot nu toe, had
Willem-Alexander inderdaad de meeste vrijheid. Hij ging naar een 'gewone'
school, had een 'gewoon' studentenleven en 'gewone' vrienden en mocht alle
dingen die 'gewone' leeftijdgenoten ook mochten. Alles was zo 'gewoon', dat je
bijna zou vergeten dat hij lid was van een bijzondere familie, met bijzondere
privileges. Gewone kinderen woonden niet in een paleis, hadden geen lakeien,
kregen geen persoonlijke studiebegeleiding van gerenommeerde professoren en
vlogen niet in hun eigen vliegtuigje over Den Haag. De 'normalisering' betrof
dus vooral de plichten, niet de rechten van de kroonprins.

Willem-Alexander had van kind af aan een hekel aan het keurslijf van het
koninklijke bestaan. Hij had maar liever dat zijn broer koning werd. Die houding
staat in schril contrast met die van zijn grootmoeder Juliana, die bij haar
inhuldiging als koningin de vraag stelde: ,,Wie ben ik dat ik dit doen mag?" In
haar jeugd een stuk beperkter in haar bewegingsruimte dan haar kleinzoon, zag
zij haar positie als erfelijk staatshoofd kennelijk als een voorrecht.
Generaties lang hebben opvoeders in de familie Van Oranje geworsteld met de
vraag wat voor een troonopvolg(st)er de juiste pedagogische aanpak is. Een
prins(es) moet vertrouwd raken met zijn/haar bijzondere publieke functie, maar
moet zich als individu ook vrij kunnen ontwikkelen. In het verleden won - alle
goede bedoelingen van ouders ten spijt - het eerste het altijd van het laatste.
In het leven van zowel de drie negentiende-eeuwse koningen als die van
Wilhelmina, Juliana en Beatrix, woog de publieke plicht aan het einde van het
liedje toch zwaarder dan het privébelang. Hoewel zij allemaal grote privileges
hadden, stonden de levens van Willem-Alexanders voorgangers steeds in het teken
van een aanzienlijk persoonlijk offer dat op de ene of andere manier gebracht
moest worden. Willem-Alexander is de eerste in de geschiedenis van het
Koninkrijk bij wie de pendule naar de andere kant neigt. Tot dusver heeft hij
laten zien dat zijn privébelang wat hem betreft voorgaat. Als hij  zou moeten
kiezen tussen een vrouw of de troon, zei Willem-Alexander ooit tegen Paul
Witteman, dan werd het de vrouw. Deze taakopvatting is een logisch voortvloeisel
uit zijn jeugd. In overeenstemming met de tijdgeest lag het accent daarin op
zijn eigen ontplooiing. Zijn ouders wilden hun kind zo vrij mogelijk laten
opgroeien. Vooral prins Claus, die zelf zwaar te lijden had onder de beperkingen
en de publieke plichten die de positie van zijn echtgenote met zich meebracht,
leerde zijn oudste zoon om toch vooral zichzelf te zijn. Bij Willem-Alexander,
toch al eigenzinnig van aard, was dat niet aan  dovemansoren gezegd. Tijdens een
bezoek aan Delfzijl in 1976 wees hij op het moment dat er een camera klikte naar
verluidt op zijn voorhoofd, zeggend: ,,Jullie zijn allemaal gek." In datzelfde
jaar sprak hij tijdens een foto-uurtje in Ierland de gevleugelde woorden: ,,alle
Nederlandse pers opgerot." De kroonprins was toen pas elf jaar oud, maar het
verschil met eerdere generaties was evident.

Als puber zette hij zijn strijd tegen de formele eisen waaraan hij als
troonopvolger werd geacht te voldoen, voort. Op zijn eerste schooldag op het
Vrijzinnig Christelijk Lyceum in Den Haag hield hij voor de verzamelde
fotografen lachend zijn tas omhoog met daarop het logo van een Baarnse
platenzaak. ,,Kijk eens jongens, een mooie foto voor CRM", zou hij daarbij
hebben geroepen. Of de toenmalige minister van Cultuur, Recreatie en
Maatschappelijk Werk - destijds druk met de bestrijding van sluikreclame - dit
grappig vond, is niet bekend. Maar op een foto van het moment is te zien dat,
terwijl Willem-Alexander de tas omhoog houdt, zijn vader lachend naast hem
staat.

Confrontaties met zijn ouders - vermoedelijk vooral met zijn moeder - waren
uiteindelijk de reden dat de prins in 1983 verhuisde naar het Atlantic College,
een internationale middelbare school in Wales. Hij werd daartoe niet gedwongen,
vertelde hij in 1985 aan Renate Rubinstein, hij wilde het zelf. Hij vond
zichzelf niet lastig en zijn ouders vonden zichzelf ook niet lastig, maar
'elkaar' vonden ze wel lastig, aldus de kroonprins. De school, een schitterend
oud kasteel aan zee met op het dak een zwembad, streeft ernaar om leerlingen
maatschappelijk bewustzijn en verantwoordelijkheidsbesef bij te brengen. Maar
het pedagogische accent ligt er vooral op individuele ontplooiing. Grondlegger
Kurt Hahn geloofde niet in het slaafs volgen van regels; kinderen moesten zelf
leren inzien wat voor hen nodig of nuttig is.

Dat was precies hoe Willem-Alexander erover dacht.

De militaire diensttijd die hij daarna doorliep was in dat opzicht een koude
douche. In een legerblad uitte hij later forse kritiek op het regime bij de
marine, dat in zijn ogen 'kunstmatig streng' was. Regelmatig had hij zich
afgevraagd of de leerstof wel nuttig was, maar ,,als je daar eens een opmerking
over maakte, kreeg je te horen dat je maar door de zure appel heen moest
bijten". De kritiek op het niet-koninklijke gedrag van de prins zwol aan. Toen
hij tijdens de Olympische Spelen van Atlanta in 1996 na een overwinning van
Nederlandse hockeydames het veld opstormde om hossend hun overwinning mee te
vieren, besloten zijn ouders dat het tijd werd dat hun zoon de ernst van zijn
toekomstige taak ging inzien.

Persoonlijk secretaris Jaap Leeuwenburg stelde eind jaren negentig een
opleidingsprogramma samen waarmee Willem-Alexander zich specialiseerde in
'watermanagement' en hij meer vertrouwd raakte met de staatsrechtelijke plichten
die aan zijn positie kleven. Maar echt gewend lijkt hij er nog altijd niet aan.
Met alle vrijheid die hem is gegund, lijkt hij zich meer geketend te voelen dan
al zijn voorgangers bij elkaar. Zodra van zijn kant een offer gemaakt moet
worden, zet hij de hakken in het zand. Toen zijn wens om lid te worden van het
Internationaal Olympisch Comité (IOC) omstreden bleek, liet hij zich door niets
of niemand weerhouden. Toen bekend werd dat zijn aanstaande schoonvader lid was
geweest van een dictatoriaal regime, gaf hij blijk van dedain voor het
maatschappelijk debat dat over zijn voorgenomen huwelijk ontstond. 'Wie ben ik
dat ik dit doen moet?', lijkt hij zich na al die jaren van voorbereiding nog
altijd af te vragen.

De laatste jaren heeft Willem-Alexander in zijn privéleven wel volop leren
genieten van de voordelen van zijn erfelijke functie. Samen met Máxima stort hij
zich in de glamour, het avontuur, de exotische reizen en de internationale
feesten en ontmoetingen die deze functie met zich meebrengt. Met haar creaties
van Valentino dingt Máxima in het Spaanse boulevardblad ¡Hola! mee naar de titel
van best geklede prinses van Europa. De 'celebrity status' die zij in Argentinië
heeft opgebouwd, kan het inmiddels wel bijna stellen zonder de Nederlandse
troon.

Toen een fotograaf de familie in Argentinië vastlegde op de ski's en onder meer
Trouw dit publiceerde, stapte Willem-Alexander naar de rechter. Argentijnse
internetsites en bladen kunnen de foto's ongestraft publiceren omdat de
privacywetgeving daar ruimer is dan hier. Door het internationale persbureau AP
voor de rechter te dagen, heeft Willem-Alexander daar iets aan veranderd. Nu AP
buiten de officiële sessies geen foto's meer mag aanleveren, kunnen Argentijnse
media deze ook niet meer afdrukken. Het  exporteren van onze mediacode is een
vorm van imperial overstretch die een kleine constitutionele monarchie onwaardig
is.

Tijdens de rechtszaak liet Willem-Alexander zich verdedigen door de
landsadvocaat. Maar de brief die hij hem liet voorlezen, was een privérelaas
waarin iedere reflectie op zijn publiekrechtelijke taken als prins ontbrak.
Wilhelmina, Juliana, noch Beatrix hebben ooit zo volop en mondiaal van de
voordelen van hun positie genoten. Terwijl als het om de nadelen gaat, de grens
voor Willem-Alexander sneller is bereikt dan ooit bij hen het geval lijkt te
zijn geweest. Natuurlijk heeft de kroonprins net als ieder andere publieke
figuur recht op privacy. En rechters zullen hem dat recht, gezien de bestaande
jurisprudentie, ook gunnen. Maar eisen dat waar hij met zijn familie komt, het
recht op vrije nieuwsgaring wordt opgeheven, getuigt van een zorgwekkend gebrek
aan begrip voor de bindende en dienende rol die hij straks als koning in een
moderne democratische samenleving moet gaan vervullen. De privacywetgeving is
een complex bouwsel waarin het gaat om een zorgvuldige afweging van factoren. De
mediacode die Willem-Alexander wil afdwingen, slaat dat hele juridische gebouw
met een doffe dreun tegen de grond. Een kroonprins bekleedt een
staatsrechtelijke functie die gebaat is bij controle. Hij is zelf bovendien
afhankelijk van (foto)- journalisten. Ook een erfelijk troonopvolger moet zijn
volk overtuigen en de Oranjes doen dat sinds jaar en dag al met behulp van
plaatjes. In al te geregisseerde vorm missen die echter doel.

Met huizen in Bariloche en binnenkort in Mozambique, verblijft het
kroonprinselijke paar een groot deel van het jaar buiten Nederland. Toen aan het
begin van de zomer een locatie moest worden gekozen voor het officiële
fotomoment, viel niettemin de keuze op het Hollandse strand. 'Steeds vaker
vakantie in eigen land' luidde de kop bij deze foto's in het blad Royalty. Maar
tegen de tijd dat de foto's van het gezin met rieten strandmand en plastic
schepjes de abonnees bereikte, roetsjte de familie van de skipiste in
Argentinië. Ook in het licht van de recente berichten over de aankoop van een
vakantiehuis in Mozambique, wekken de vakantiefoto's bij het Wassenaarse strand
een onwerkelijke indruk.

Lang niet alle snapshots zijn toelaatbare inbreuken. Maar ook voor
Willem-Alexander geldt dat een rechter dat per geval zal moeten uitmaken. Als
hij als koning straks wil overtuigen, moet hij (graag!) bereid zijn om zijn
privébelang soms te laten wijken voor dat van de democratische rechtstaat. De
genereuze wijze waarop Máxima dit tijdens haar bruiloft deed, compleet met
muziek en traan, heeft haar een plek bezorgd in de harten van (bijna) alle
Nederlanders. Van Willem-Alexander kennen we een dergelijk gebaar niet.
Misschien is het een mannelijk trekje om publiekelijk niet te willen wijken.

Kennelijk heeft zelfs de Rijksvoorlichtingsdienst de kroonprins niet overtuigend
kunnen wijzen op de consequenties van deze rechtszaak. Voor hem, maar ook voor
de Nederlandse samenleving. Die raakt in het huidige 'ik-tijdperk' toch al
steeds verder verdeeld over de vraag wat rechten en wat plichten zijn. Plichten
worden gerelativeerd, terwijl rechten worden geclaimd. In dit spanningsveld moet
de toekomstige koning binden in plaats van verdelen.  Door in een rechtsgebied
waar het draait om subtiele afwegingen de confrontatie te zoeken, doet hij het
tegenovergestelde. In deze zaak kon hij alleen maar verliezen. Had de rechter
hem in het ongelijk gesteld, dan had hij een onmajesteitelijke nederlaag geleden
tegen de rechtsstaat waarvan hij straks het hoofd moet worden. Nu heeft hij een
pyrrusoverwinning behaald. De onvrede over een aanstaande koning die zijn
plichten liever kwijt dan rijk is, maar wel luidkeels zijn rechten opeist, zal
toenemen, en de mediadruk wordt eerder groter dan kleiner.

Van alle troonopvolgers ten onzent tot nu toe heeft Willem-Alexander de meeste
vrijheid

Zodra van zijn kant een offer gemaakt moet worden, zet hij de hakken in het zand

LOAD-DATE: August 29, 2009

LANGUAGE: DUTCH; NEDERLANDS

GRAPHIC: Illustratie Rik van Schagen / Jeannette van Bommel
Illustratie Rik van Schagen / Jeannette van Bommel
Willem-Alexander schoot elastiekjes af tijdens het jaarlijkse defilé op het
bordes van paleis Soestdijk op 30 april 1978. Foto Anefo

PUBLICATION-TYPE: Krant

JOURNAL-CODE: NRC Handelsblad


                         Copyright 2009 NRC Media B.V.
                              All Rights Reserved

                              52 of 152 DOCUMENTS



                                NRC Handelsblad

                           29 augustus 2009 zaterdag

SECTION: OPINIE & DEBAT

LENGTH: 76 woorden


nrc.nl/staatshoofd

Wat voor soort koning moet Willem-Alexander worden? Een 'koning-koopman' zoals
Willem I? Een gewone Nederlander, zoals Juliana wilde zijn? Willen we toch
liever een president? In de rubriek 'Mijn staatshoofd' werd hierover de
afgelopen weken gediscussieerd. Vorige week zaterdag werden de laatste bijdragen
in de krant geplaatst. Op http://nrc.nl/staatshoofd vindt u andere  reacties
waarvoor in de papieren krant helaas geen ruimte meer was.

LOAD-DATE: August 29, 2009

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2009 NRC Media B.V.
                              All Rights Reserved

                              53 of 152 DOCUMENTS



                                NRC Handelsblad

                            28 augustus 2009 vrijdag

Concreet;
hofland

BYLINE: H.J.A. Hofland

SECTION: CULTUREEL SUPPLEMENT; Blz. 19

LENGTH: 566 woorden


Een van de kwesties waarin politici en opinievormers in de laatste dagen van dit
voorseizoen zich hebben vastgebeten is de vraag of kunst tegenwoordig nog steeds
geen of juist wel regeringszaak is. J.R. Thorbecke zei daar in 1862 over: ,,De
regering is geen oordeelaar van wetenschap en kunst." Daar hebben we ons in
Nederland bijna anderhalve eeuw redelijk aan gehouden, met een onderbreking van
vijf jaar bezetting en een paar incidenten. Zo heeft Karel Appel in 1949 op
verzoek van de gemeente in de kantine van het Amsterdamse stadhuis een
muurschildering, Vragende kinderen, gemaakt. In zijn persoonlijke stijl. Meteen
bij de onthulling waren de ambtenaren verbijsterd. Ze konden geen hap meer door
hun keel krijgen. Er werd een behangetje overheen geplakt. Dat was niet volgens
de voorschriften van Thorbecke, maar bij mijn weten heeft toen niemand de grote
liberaal aangeroepen. Het behang is er tien jaar later weer afgehaald.

In deze eeuw hebben we nog eens zo'n conflict gehad, in Rotterdam, over Kabouter
Buttplug. Het is een beeld genaamd Santa Claus, van Paul McCarthy. Als naïeve
toeschouwer zie je een kabouter die een buttplug vasthoudt, een dildo. Het
publiek was eerst dusdanig geschokt dat burgemeester Opstelten besloot het beeld
te verhuizen, naar de binnenplaats van het Museum Boijmans Van Beuningen. Dat
was in 2005. Toen kreeg de kunstzin van de Rotterdammers toch weer de overhand
en de kabouter werd vorig jaar overgeplaatst naar het Eendrachtsplein. Heeft
Thorbecke tenslotte toch gewonnen?

Onder totalitaire regiems is alle kunst totale regeringszaak. Onder Hitler was
het uitsluitend toegestaan gezonde Germanen in gezonde situaties af te beelden.
In de Sovjet-Unie stonden de tractorchauffeurs en de soldaten van het Rode Leger
in het hoogste aanzien. In het preutse Nederland van een halve eeuw geleden was
het een waagstuk beelden van blote mensen in de openbare ruimte te zetten. Geen
wonder dat in kringen van kunstenaars weleens een beroep op Thorbecke werd
gedaan.

Maar nu? In Amsterdam heeft de wethouder van Cultuur, Carolien Gehrels, de
strijd aangebonden. De kunst moet zich zinvol verhouden tot de stad en een
bijdrage leveren aan het samenleven in Amsterdam, vindt ze. Frans Hoefnagel,
oud-medewerker van de Wetenschappelijke Raad voor het Regeringsbeleid, is van
mening dat er relatief veel geld gaat naar de voorzieningen waarvan vooral de
kapitaalkrachtige elite profiteert. De gewone burger trekt aan het kortste eind
en wil weten waarom dat zo is. Ja, kunst is alleen voor fijne luyden, zei Du
Perron, maar die tijd ligt definitief achter ons. De allochtonen en wat ooit de
'eenvoudige burgerij' werd genoemd, willen ook hun aandeel in het kunstgenot dat
beschikbaar is dankzij de subsidiepot.

Ik heb het gevoel dat de discussie hier vastloopt. Willen de anti-thorbeckianen
door zorgvuldig geplande subsidies de kunst in Amsterdam sturen? Dan zullen ze
ook partij moeten kiezen, bijvoorbeeld geld beschikbaar moeten stellen voor een
Turks integrationistisch straattheater; een drama waarin een pedofiel
gekielhaald dreigt te worden; een toneelstuk waarin een romance tussen een
orthodox christelijk meisje en een moslim op een rijke kinderzegen uitdraait. Ik
noem maar een paar voorbeelden. Komt het erop neer dat de anti-thorbeckianen
pleiten voor een nieuw soort engagement? Dan horen er voorbeelden bij. Anders
draait de discussie weer uit op niets.

LOAD-DATE: August 28, 2009

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2009 NRC Media B.V.
                              All Rights Reserved

                              54 of 152 DOCUMENTS



                                NRC Handelsblad

                            28 augustus 2009 vrijdag

Spelen zonder kippengaas;
Michael de Jong over de eenzaamheid van de liedjesschrijver

BYLINE: Jan Vollaard

SECTION: CULTUREEL SUPPLEMENT

LENGTH: 1572 woorden

SAMENVATTING

Na vele omzwervingen woont zanger en gitarist Michael de Jong al jaren in
Dordrecht. Op zijn laatste album neemt hij het leed van de wereld op zijn
schouders. ,,Songschrijvers als ik moeten het opnemen voor de gewone man. Anders
doet niemand het."

VOLLEDIGE TEKST:

'Bluesmuziek kun je niet leren spelen", zegt Michael de Jong. ,,De blues moet je
geleefd hebben. In mijn leven is er van alles verschrikkelijk misgegaan. Die
verdomde blues is vanzelf in mijn muziek geslopen. Je moet gek zijn om het te
willen spelen en nog gekker om al die ellende aan te willen horen."

For Madmen Only, heet de cd waarop de 64-jarige zanger en gitarist het leed van
de wereld op zijn schouders neemt. Solo dit keer, zonder band of gastmuzikanten.
Alleen met zijn helder klinkende akoestische gitaar daalt Michael de Jong af in
de diepste krochten van de menselijke ziel, met een stem die gelooid en getekend
is door een heftige levensstijl. Die heeft hem niet ongeschonden gelaten. Hij
spreekt over ,,het virus", aids. ,,O ja", zeiden ze er later bij in het
ziekenhuis, ,,je hebt ook nog Hepatitis C. Daar ga je waarschijnlijk eerder aan
dood."

Hij wijst op de enorme uitstalling aan medicijnen in zijn Dordrechtse huiskamer.
,,Mijn Nederlandse paspoort heeft mij het leven gered. Ik heb er drie: een
Frans, een Amerikaans en een Nederlands. Toen ik na al mijn omzwervingen in
Amsterdam eindigde, ben ik echt uit de goot gevist."

Hij overleefde excessen met drank en drugs, aanvaringen met de politie,
gevangenisstraf en psychiatrische behandeling. Er waren vrouwen in zijn leven,
reddende engelen. Hij heeft ze met spijt in zijn hart vaarwel moeten zeggen.
,,Nu woon ik hier, alleen met mijn virus. Ik klaag niet. Nederland heeft mij
opgevangen en mij dit huis gegeven. Ik heb een brief van koningin Beatrix waarin
staat dat ik welkom ben. Muziek maken is het beste wat ik kan doen om iets terug
te geven."

Er is geen korte versie

van zijn levensverhaal. Michael de Jong werd in 1945 geboren in het Franse
Fontenay, als zoon van een Franse moeder en een Friese vader die daar als zeeman
verzeild was geraakt. Op vierjarige leeftijd verhuisde hij mee naar de Verenigde
Staten waar zijn ouders een nieuw bestaan opbouwden. Elvis Presley en Little
Richard waren zijn vroegste helden en op zijn dertiende kreeg hij zijn eerste
gitaar. Optredens van Johnny and the Hurricanes (de altijd strak in het pak
gestoken groep van het nummer Red river rock) en Johnny Cash deden hem besluiten
om zelf zijn geluk in de muziek te beproeven. Hij speelde in bands en toerde
door de zuidelijke staten, waar muzikanten achter kippengaas speelden om het
rondvliegende glas te ontwijken.

In Detroit en New Orleans leerde hij het muziekleven van binnenuit kennen, met
alle seks, drugs en rock-'n-roll die daarbij kwamen. Na omzwervingen langs de
Caraïbische eilanden en een periode in de band van gitarist Roy Buchanan
eindigde hij in San Francisco waar hij speelde met Jerry Garcia, Mike Bloomfield
en Country Joe McDonald. In 1976 trad hij toe tot de band van blueslegende Jimmy
Reed. In de blues vond De Jong zijn roeping en van Reed leerde hij de stelregel
dat blues niet zomaar een vrijblijvend muziekgenre is, maar een levensstijl.
Toen Reed kort daarop overleed, was Michael de Jong degene die zijn lichaam vond
en de begrafenis regelde.

Halverwege de jaren tachtig keerde hij terug naar Europa, waar hij op het
slechte pad raakte. De muziek nam een steeds  minder belangrijke plek in zijn
leven in. Pas nadat hij in Nederland met de harde realiteit van zijn ziekte
geconfronteerd was, kwam de muziek terug in zijn bestaan. Omdat hij rekening
hield met de mogelijkheid dat hij niet lang meer de leven had, besloot De Jong
elk jaar een cd te maken. Vijftien cd's maakte hij tot nu toe. Die albums dragen
veelzeggende titels als Alive, Grown Man Moan en Last Chance Romance.

Zielig wil hij niet gevonden worden, vandaar dat hij op For Madmen Only de
wereldproblematiek in bredere zin op de korrel neemt. In openingslied A little
army of words stelt hij vast dat we er met zijn allen een puinhoop van hebben
gemaakt en dat onze kleine planeet alleen gered kan worden als we leren van onze
fouten. In Searching for Sophia laakt hij goede doelen die geld inzamelen om
zichzelf in stand te houden en in Captain, captain en Retreat of the grand army
formuleert hij zijn oorlogsprotest. ,,Ik heb een jaar gewacht met het uitbrengen
van dit album", zegt hij, ,,omdat ik eerst moest weten of Obama de
presidentsverkiezing zou winnen. Nu het zo ver is, ben ik bang dat er nog altijd
bedroevend weinig veranderen gaat."

Als Michael de Jong Nederlands

spreekt heeft hij niet alleen een onuitroeibaar Amerikaans accent, maar krijgt
zijn stem een zachtmoedige toon die hem iets kinderlijks geeft. Een lieve,
oudere man die het beste voor heeft met de wereld. In het Engels, nog altijd de
taal waarin hij het makkelijkst spreekt, klinkt hij zelfverzekerd en stoer, als
de zanger die zowel John Lee Hooker als Bruce Springsteen tot zijn vakbroeders
rekent. Zijn zangstem is doordrenkt van emotie, vooral wanneer de zwaarte van de
tekst hem tot diepe vibraties in zijn stem beweegt. Voor vergelijkbare zangers
moeten we terug naar Joe Cocker en Frankie Miller, die hun soulgevoel net als De
Jong modelleerden naar het voorbeeld van Ray Charles.

,,Ik ben een blanke neger", zegt hij trots. ,,Ik mag dat zeggen, want zwarte
muzikanten in Amerika noemden mij zo. Nigger, het grootste compliment dat je kon
krijgen als je in hun ogen iets goeds gespeeld had. Altijd zocht ik het
gezelschap van muzikanten die aan de verkeerde kant van de spoorlijn woonden.
Het schrijven van songs is een kracht die ik niet onder controle heb. Ze komen
vanzelf, alsof ze door een hogere macht worden aangereikt. Inspiratie komt van
de dingen die ik heb meegemaakt, of van de boeken die ik heb gelezen. For Madmen
Only is een frase uit Steppenwolf van Herman Hesse. Ik ken de blues van
binnenuit, maar ik ben er de persoon niet naar om een tekst te beginnen met My
baby left me this morning. Dat is mij te simpel. Mijn teksten moeten mensen op
het verkeerde been zetten. Michael de Jong de onvoorspelbare. Dat ben ik."

Na al zijn omzwervingen heeft hij in Dordrecht de rust gevonden die hij nodig
heeft voor zijn muziek. ,,Ik schrijf songs, ik hou van woorden. Op mijn zesde
wist ik al dat ik artiest wilde worden. Ik zong Ave Maria in de katholieke kerk
en ik merkte dat alle aandacht op mij gevestigd was. De nonnetjes vertelden me
dat ik talent had. Dat heerlijke gevoel wist ik vast te houden tot ik de baard
in mijn keel kreeg. Later heb ik vaak geprobeerd om dat moment terug te halen,
van al die mensen die bewonderend naar me luisterden. Tegenwoordig moet ik er
meer moeite voor doen, met eigen songs en een rauwe stem die het
tegenovergestelde is van dat heldere jongensstemmetje van toen. Mijn
onvoorwaardelijk geloof in religieuze zaken is ook niet meer wat het geweest is.
God heeft geen religie, zei Ghandi. Dat is misschien wel het enige waar ik
vandaag nog in geloof."

Het schilderij op zijn cd-verpakking

toont hem als een Don Quichot met een gitaar, vechtend tegen windmolens. Het vak
van liedjesmaker is een eenzaam bestaan, zegt De Jong. ,,Strikt genomen hou ik
niet van mensen. Ik voel me prima bij een bestaan als kluizenaar. In een hutje
in Ierland ben ik in mijn element, uitkijkend over de oceaan. Totdat het moment
komt dat de muziek voor een publiek gespeeld moet worden. Ik respecteer de
luisteraar en ik wil de mensen iets geven om over na te denken. Soms voelt dat
als een gevecht tegen windmolens, inderdaad. Met het verschil dat ik altijd weer
een nieuwe strijd kan aangaan, een nieuw onderwerp kan uitzoeken. Zo was Last
Chance Romance een veel mildere plaat dan deze. Dit keer geef ik mijn ongezouten
mening over een aantal maatschappelijke thema's. Songschrijvers als ik moeten
het opnemen voor de gewone man. Anders doet niemand het."

Hij is niet jaloers op de muziekvrienden uit het verleden die grote sterren
werden. Jerry Garcia bezweek aan een overdosis, Jimmy Reed stierf berooid en
oude kennissen als Boz Scaggs en Paul Kantner van Jefferson Airplane moesten
jarenlang krom liggen om hun belastingschulden af te betalen. Hij heeft geluk
gehad met zijn rustige bestaan in Dordrecht, vindt Michael de Jong. ,,Aan
Amerikanen valt moeilijk uit te leggen dat ik hier wil wonen en niet in
Amsterdam, dichtbij Rembrandt en het Anne Frankhuis. Ze weigeren te begrijpen
dat muzikale inspiratie zich in mijn hoofd afspeelt, niet op de enige plek in
Nederland waar ze wel eens van gehoord hebben."

Toen hij het ouderlijk huis verliet, hield zijn vader hem twee dingen voor.
,,Wees niet bang om je handen vuil te maken en laat niemand je dwingen om je
naam te veranderen." Soms was de verleiding groot om een artiestennaam als
Michael DeYoung aan te nemen, maar hij deed het niet. Als Nederlandse Amerikaan
weet hij wat het is om hard te werken voor succes, ook als het betekent dat hij
voor vijftien man speelt. Hij is allang blij dat er hier geen kippengaas voor
het podium gespannen hoeft te worden.

Zijn komende tournee onderneemt hij solo met gitaar. ,,Spelen voor een publiek
is een intieme aangelegenheid, zeker als er zulke persoonlijke songs als de
mijne voorbijkomen. De koorknaap in mij verlangt naar applaus dat alleen voor
mij bestemd is; een directe reactie op de liedjes die ik speel. Als ze boe
roepen, kan ik daarmee leven. Zo lang het me brood op de plank brengt."

LOAD-DATE: August 28, 2009

LANGUAGE: DUTCH; NEDERLANDS

GRAPHIC: Michael de Jong
Foto Christian Wurm

PUBLICATION-TYPE: Krant

JOURNAL-CODE: NRC Handelsblad


                         Copyright 2009 NRC Media B.V.
                              All Rights Reserved

                              55 of 152 DOCUMENTS



                                NRC Handelsblad

                           26 augustus 2009 woensdag

Film van de dag

BYLINE: André Waardenburg

SECTION: MEDIA; Blz. 17

LENGTH: 106 woorden


Barton Fink.  Barton Fink (John Turturro), een gevierde New Yorkse auteur van
toneelstukken voor en door de 'gewone man', accepteert een aanbod om naar
Hollywood te gaan om voor de film te schrijven. Eenmaal in Los Angeles lijdt hij
onder een writer's block. Hij ontleent een beetje inspiratie aan zijn
hotelgenoten, een secretaresse (Judy Davis) en een vertegenwoordiger van
verzekeringen (John Goodman), voor de naïeve Fink hét symbool van de Gewone Man.
De gebroeders Coen bewijzen met deze fenomenale film dat fantasie, horror en
realiteit elkaar niet uitsluiten.(Joel & Ethan Coen, 1991, VS), Canvas,
20.40-22.35u.André Waardenburg

LOAD-DATE: August 26, 2009

LANGUAGE: DUTCH; NEDERLANDS

GRAPHIC: John Goodman in Barton Fink van de gebroeders Coen.

PUBLICATION-TYPE: Krant

JOURNAL-CODE: NRC Handelsblad


                         Copyright 2009 NRC Media B.V.
                              All Rights Reserved

                              56 of 152 DOCUMENTS



                                NRC Handelsblad

                           22 augustus 2009 zaterdag

Nog even en het bloed begint te vloeien;
Streng gelovig, niet altijd even tolerant, maar wel een democraatIntegratie
Angstige Nederlanders en getergde moslims kunnen de voedingsbodem voor strijd
zijn

BYLINE: Ian Buruma.

SECTION: OPINIE; Blz. 7

LENGTH: 1681 woorden

SAMENVATTING

Het is de vraag of de vele sympathisanten van Wilders de gevaren van de
verdeeldheid van de samenleving onder ogen zien. Als mensen zich verstoten
voelen, gedragen ze zich vijandig, betoogt Ian Buruma.

VOLLEDIGE TEKST:

Gewoonlijk ligt het percentage mensen dat uit protest of overtuiging stemt op
radicaal-rechtse partijen in West-Europese landen omstreeks de 15 procent. En 20
procent is al hoog. In Nederland is volgens peilingen 40 procent het eens met de
ideeën van Geert Wilders. 'Het eens zijn' wil niet meteen zeggen dat mensen ook
op hem zullen stemmen. Maar het is in ieder geval een serieus fenomeen.

Een heldere verklaring werd op 4 augustus in deze krant gegeven door Moritz
Bilagher, een 'statistisch adviseur'. Het zou liggen aan ,,het gedrag van veel
jongens, veelal van Marokkaanse afkomst, in de openbare ruimte". Kut-Marokkanen,
kortom.

Dit lijkt mij te simpel. Het verklaart bijvoorbeeld niet waarom in andere
Europese landen radicale populisten ook abnormaal hoog scoren. Misschien hebben
Engelsen, Zwitsers, Denen en Oostenrijkers ook last van hun versie van de
kut-Marokkanen, maar het is opvallend hoeveel mensen die zeggen bang te zijn
voor niet-westerse immigranten in plaatsen wonen waar immigranten juist nogal
zeldzaam zijn - Volendam bijvoorbeeld.

Rancune is meestal de bron van populisme: rancune tegen politieke en culturele
elites die verantwoordelijk zouden zijn voor verloedering, decadentie,
overspoeling door volksvreemde elementen, en verraad aan de gewone man.  Dit is
eerder voorgekomen. Ik denk dat het huidige onbehagen in brede kringen te maken
heeft met de gevolgen van globalisering, de slecht begrepen, maar daarom niet
denkbeeldige macht van multinationals en politieke instellingen, en de
schijnbare onmacht van nationale regeringen, die, zo lijkt het, eerder geneigd
zijn hun eigen belangen te verdedigen dan die van kiezers, en dan vooral de
kiezers die zich achtergesteld voelen in een tijd van razendsnelle verandering.

Die verandering komt harder aan in armere volkswijken dan in Wassenaar,
Aerdenhout, of zelfs op de Keizersgracht. PVV-stemmers in Almere of Purmerend
stammen vaak uit die armere volkswijken.

Politici zoals Wilders maken van dit algemene onbehagen handig gebruik. Zij doen
dit door de problemen van straatgeweld, moslimextremisme, of ondemocratische
multinationale instellingen te binden  aan de altijd sluimerende rancune tegen
'culturele elites', de 'linkse kerk', de 'NRC-kliek', of hoe men de vermeende
boosdoeners ook wil noemen.

Die elite wordt nu ook door sommige Amerikanen verweten dat zij de westerse
weerbaarheid zodanig heeft ondermijnd dat Europa spoedig zal worden
'geïslamiseerd'; Europa wordt 'Eurabië'. De Amerikaanse journalist Christopher
Caldwell concludeert in zijn recente boek Reflections on the Revolution in
Europe dat Europese culturen nu te slap zijn om weerstand te bieden aan de veel
krachtiger islamitische cultuur (wat dat ook moge zijn).

Bovendien zouden moslims, doordat zij meer kinderen krijgen dan niet-moslims,
snel een meerderheid gaan vormen.

Aangezien moslims ongeveer 5 procent van de Europese bevolking uitmaken, lijkt
dit wat kras. Welvarende moslims krijgen helemaal niet meer zoveel kinderen, dus
de armeren moeten wel heel hard werken om deze demografische wedloop te winnen.
Verder is een groot aantal moslims niet praktiserend religieus. Het verband
tussen de islam en het straatgeweld van Marokkaanse jongeren in de Amsterdamse
wijk Slotervaart of Rotterdam-West is meestal ver te zoeken.

Het alarmerende beeld van Eurabië dat Wilders en andere geestverwanten   hun
kiezersvolk voorspiegelen berust vaak op een categorische verwarring. Een
artikel in een Amerikaanse publicatie over de 'islamisering' van Nederland
omschreef het misdadige gedrag van allochtone straatjongens in Amsterdam als
'oorlog tegen het Westen', alsof relletjes op het August Allebéplein deel zouden
uitmaken van een jihad. Ook wordt religieuze orthodoxie, of neo-orthodoxie, vaak
op één lijn gesteld met ideologisch extremisme, alsof elke bebaarde wahabiet, of
iedere gesluierde vrouw, een potentiële sluipmoordenaar is.

Natuurlijk is de link tussen islam en geweld  niet altijd denkbeeldig. Mensen
worden vermoord in naam van de jihad. Sommige neo-orthodoxe moslims worden voor
de Heilige Oorlog gerekruteerd. Dat er sympathie voor de sacrale krijgers
bestaat, vooral onder jongere Europese moslims, is zeker zorgelijk. En de
gewelddadige bedreiging van critici van de islam, onder wie Wilders zelf, is een
wezenlijk probleem waar de overheid hard tegen moet optreden. Toch blijft het
nodig om een onderscheid te maken tussen gelovigheid en revolutie, tussen
orthodoxie en geweld.

In de uitlatingen van Wilders wordt geen ruimte gelaten voor dit onderscheid.
Hij is voorzichtig genoeg om dit niet in zoveel woorden te zeggen, maar de
logische conclusie is dat alles wat met de islam te maken heeft als een soort
kankergezwel uit de Europese samenleving moet worden verwijderd.

Angst voor het overspoeld worden  door vreemden wordt meestal geassocieerd met
rechts. Historisch klopt dit ook wel. De zogenaamde redders van onze beschaving
tegen bolsjewieken,  joden, of decadente elites kwamen veelal uit rechtse
kringen. De vermeende dreiging van de islam heeft hier verandering in gebracht.
Hoewel zij zichzelf meestal te chic vinden om zich direct met Wilders te
associëren, zijn het vaak mensen met een linkse achtergrond die het hardst tegen
de islam van leer trekken.

Een zekere allergie voor godsdienst bij lieden die zich daarvan sinds de jaren
zestig hebben vrijgevochten, is begrijpelijk. En de manier waarop mannen uit
families die in diezelfde jaren zestig naar Europa zijn gekomen uit Turkse of
Marokkaanse dorpen, omgaan met vrouwen of denken over homo's, strookt vaak niet
met de meer progressieve ideeën die wij nu als normaal beschouwen.

Maar, alweer, intolerantie jegens homo's, hoewel op zichzelf laakbaar, is niet
hetzelfde als revolutionair extremisme. Mits er geen geweld wordt gebruikt, is
er met dergelijke intolerantie te leven, net als we moeten leven met de
zwartekousenkerk, of de ultraorthodoxe  joden. Goed onderwijs kan hier mogelijk
verlichting brengen en alles moet worden gedaan om agressie jegens vrouwen en
homo' te voorkomen, maar normatieve verschillen zullen blijven bestaan. Dat is
nu eenmaal zo in een pluralistische maatschappij.

Iets anders is ook dat de strengere, meer puristische vorm van de islam, vaak
gestimuleerd en gefinancierd door Saoedi-Arabië, niets te maken heeft met de
tradities van Anatolië of het Rifgebergte. Die neo-orthodoxie slaat juist aan
bij de tweede generatie  immigranten, geboren maar nog niet 'thuis' in Europa.
Wahabitisch purisme is geen oude traditie, laat staan Marokkaans. Het is een
relatief moderne, vaak in het Engels, via internet, gepropageerde born again
religie, populair bij mensen die zich nergens thuis voelen.

Het politieke extremisme van groepen als Al-Qaeda is al evenmin traditioneel. De
religieuze pretenties van Osama bin Laden worden door conservatieve moslims
juist streng afgekeurd. De politieke islam is in de laatste honderd jaar door
veel ideeën beïnvloed, waaronder het marxisme. Ik zeg dit niet ter verdediging
van de politieke islam. Die is zeker gevaarlijk. Maar het gevaar zou veel groter
worden als we de strijd tegen de gewelddadige politieke islam  zouden zien zoals
Wilders dat doet, als een oorlog van botsende beschavingen, een Kulturkampf
tegen de islam an sich.

Juist om het hoofd te kunnen bieden aan politiek geweld moeten vreedzame
moslims, ook de streng gelovigen, een plaats kunnen vinden in de Europese
samenleving. Alleen dan kun je de gewelddadige elementen isoleren en voorkomen
dat moslims uit angst, woede en ressentiment sympathie gaan koesteren voor een
bloedige droom in naam van hun godsdienst.

Men kan de islamitische filosoof Tariq Ramadan, die zojuist is ontslagen als
adviseur van de gemeente Rotterdam, veel verwijten: ijdelheid, intellectuele
wolligheid, en opportunisme. Maar hij heeft nooit gepleit voor een islamitische
staat in Europa, laat staan voor een gewelddadige revolutie. Hij wil dat
Europese moslims zich gedragen als democratische burgers. Dat hij een
orthodox-islamitisch geloof propageert is zeker, maar hij tracht dit te
combineren met zijn voornamelijk linkse politieke denkbeelden. Politiek moet
volgens hem worden gevoed met de ethische impuls van zijn geloof. Hij is in
zekere zin te vergelijken met Abraham Kuyper, streng gelovig, niet altijd
tolerant, maar wel een democraat.

Niettemin is 'Ramadan' nu ook een haatsymbool geworden onder mensen die het eens
zijn met de ideeën van Wilders. Dit is niet verwonderlijk. Want als je ervan
uitgaat dat de islam als zodanig een bedreiging is voor de westerse beschaving,
en je openheid jegens moslims in Europa ziet als laffe collaboratie met het
kwaad, dan is de toenadering die Ramadan zoekt per definitie onmogelijk, en dus
is hij geen Abraham Kuyper, maar een islamitische wolf in schaapskleren.

Eén gevolg van de spanningen die het wereldbeeld van Wilders nu al heeft
opgeroepen, is dat veel hoogopgeleide immigranten zich niet meer welkom voelen
in Nederland. Sommigen zoeken hun geluk in Turkije. Dit zal de aanhangers van
Wilders worst wezen. Maar er is een groter risico aan de Kulturkampf verbonden.
Als mensen zich verstoten voelen, dan is een vijandige houding niet
verwonderlijk. Naarmate die vijandigheid sterker wordt, krijgen we precies waar
veel mensen bang voor zijn. Het onderscheid tussen gelovigen en ideologen wordt
vager. Sympathie slaat om in actie. De maatschappij wordt verdeeld in kampen,
moslims tegenover niet-moslims. En dan begint het bloed pas goed te vloeien.

De islamistische extremisten willen niets liever dan dit. Sommige Nederlandse
racisten zouden het misschien ook toejuichen. Maar of die 40 procent van de
Nederlanders die het met Wilders eens is dit ook werkelijk wil is nog maar de
vraag. Het is in ieder geval iets om goed te overwegen wanneer zij naar de
stembus gaan.

Maak onderscheid  tussen geweld en orthodoxie

Wilders voert een Kulturkampf tegen  de islam an sich

LOAD-DATE: August 22, 2009

LANGUAGE: DUTCH; NEDERLANDS

GRAPHIC: Illustratie Hajo

PUBLICATION-TYPE: Krant

JOURNAL-CODE: NRC Handelsblad


                         Copyright 2009 NRC Media B.V.
                              All Rights Reserved

                              57 of 152 DOCUMENTS



                                NRC Handelsblad

                           13 augustus 2009 donderdag

Als een politicus maar niet te lang zit

BYLINE: Auke Leen

SECTION: OPINIE; Blz. 7

LENGTH: 333 woorden


Het ziet er naar uit dat voor politici de termijn van de wachtgeldregeling wordt
verkort en dat ook een sollicitatieplicht wordt ingevoerd. Als er ergens sprake
is dat het kind met het badwater wordt weggegooid, is het hier wel. Zouden
politici later na  ontslag weer snel aan de bak moeten, dan werpt dat in hun
handelen  immers zijn schaduw vooruit. Zo houden ze veel toezicht op, en hebben
contact met een sector waarin ze later, gezien hun deskundigheid, ook zelf weer
een baantje moeten vinden. Ze zullen de sector te vriend proberen te houden; de
besluitvorming verslechtert. De huidige regeling vermindert dat effect; wie doet
me immers wat? Het treffendste voorbeeld is   de financiële sector. Het gemak en
de snelheid waarmee mensen heen en weer gaan van politiek, toezichthoudende
functies en functies in de sector zelf zou ons moeten verontrusten. Dat juist de
financiële sector  is gered, zegt misschien ook meer over het ons kent ons, dan
over beleid dat is gebaseerd op economische inzichten.

Laat politici bovendien geen beroepspolitici worden, maar echte
volksvertegenwoordigers blijven: mensen die een periode in het parlement zitten
en daarna weer terug naar de maatschappij gaan. Daarom zou een termijnlimiet
voor politci in de Kamer moeten gelden. Term limits noemen ze dat in de VS. Bij
een beperkte zittingsduur hoeven politici zich minder te bekommeren om hun
herverkiezing; ze kunnen zich richten op de idealen die ze hadden toen ze in de
politiek kwamen. Bovendien, term limits besparen geld. Uit Amerikaans onderzoek
blijkt dat hoe langer politici in de politiek zitten, hoe makkelijker ze geld
uitgeven. Voor een burger betekent een miljoen nog iets, voor een politicus
wordt het na verloop van tijd een cijfer ter afronding achter de komma.

Politici zijn geen halve goden, hoewel ze ons  anders willen doen geloven. Maar
juist daarom hoeven ze nog niet als gewone burgers te worden behandeld. De
wijsheid van eeuwen is hen gewoon wat meer gelijk dan anderen te laten zijn.

LOAD-DATE: August 13, 2009

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2009 NRC Media B.V.
                              All Rights Reserved

                              58 of 152 DOCUMENTS



                                NRC Handelsblad

                           12 augustus 2009 woensdag

Kamerleden zijn geen gewone burgers;
Tweede Kamer  Versobering van wachtgeld is declasserend voor het ambt van
parlementariër

BYLINE: Ton de Kok

SECTION: OPINIE; Blz. 7

LENGTH: 929 woorden

SAMENVATTING

Het SP-voorstel om het wachtgeld voor politici te versoberen, ondersteunt de
publieke misvatting dat Kamerleden onbekwame, zakkenvullende minkukels zijn,
meent Ton de Kok.

VOLLEDIGE TEKST:

Stomverbaasd was ik  toen ik las dat Kamerlid Ronald van Raak van de SP vindt
dat mijn ex-collega's en ik met ons wachtgeld aan ,,je reinste zelfverrijking"
hebben gedaan. Expliciet zegt hij: we waren het niet waard.

Het debat over salarissen en wachtgelden van politici is vooral een
,,waardeoordeel", zoals de kop boven het desbetreffende artikel luidt (NRC
Handelsblad, 8 augustus). Wie De Prooi heeft gelezen herinnert zich dat een van
de bankiers van ABM Amro een jaarbonus kreeg toegeschoven van 2 miljoen. De man
schoof de cheque terug en zei: ik ben méér waard. Vorig jaar kregen 120
ex-politici met elkaar 4,7 miljoen euro aan wachtgeld.

Wie die getallen vergelijkt komt licht in de verleiding om te denken dat dus
zo'n vijftig politici ongeveer evenveel waard zijn als één goed (?) presterende
bankier.

Het is jammer dat de tegenstanders in de Kamer van de door Van Raak voorgestelde
versobering in relatieve stilte opereren. Ze zouden net als in 1916 op de banken
moeten gaan staan en zich verzetten tegen versobering. Versobering op de
voorgestelde manier en de discussie daarover is declasserend voor het ambt van
parlementariër. De opstelling van Van Raak ondersteunt de heersende publieke
misvatting dat Kamerleden onbekwame, zakkenvullende 'minkukels' zijn. Quod non!

Het Kamerlidmaatschap is niet te vergelijken met zo maar een ambtenaar of een
bankier. Het Kamerlidmaatschap is geen baan, maar een metier. Ik durf te stellen
dat maar zeer weinig mensen voor dat metier geschikt zijn. Het afbrandrisico is
groot en volstrekt onverzekerbaar. Kamerleden moeten op veel terreinen inzetbaar
zijn en beschikken over een groot politiek-sociaal inlevingsvermogen. Zij moeten
in staat zijn snel, onder hoge politiek-ideologische druk de ingewikkeldste
dossiers in hun vingers te krijgen, ook die dossiers, die buiten hun eigen
specialisatie liggen. Bovendien dienen zij permanent in 'staat van oorlog' te
kunnen leven. Alle slechte eigenschappen van de mens komen in de politieke arena
versterkt tot uiting. Dat alles eist inlevings-, incasserings-, en denkvermogen.
Veruit de meesten leden van de Kamer voldoen aan het door mij geschetste
profiel.

Wat Van Raak cum suis nu doen door die versoberingsdiscussie zo aan te
zwengelen, is het negatieve beeld bevestigen dat het Kamerlidmaatschap inderdaad
een gewone baan is, dat Kamerleden gewone burgers zijn, dat Kamerleden dus maar
matig getalenteerd zijn. Daar mag volgens Van Raak dan ook alleen maar een
matige schadeloosstelling en een matig wachtgeld tegenover staan.

Ik erger mij vaak aan de manier waarop aan de stamtafels in ons land op politici
kritiek wordt uitgeoefend, vooral door mensen die voor slechts een paar procent
zicht hebben op de complexiteit van de problemen waar politici mee worstelen.
Natuurlijk is er op Kamerleden gefundeerde kritiek mogelijk. Er dient echter
bedacht te worden dat ons verstarde politieke systeem de bekritiseerde
grijskleuring van de volksvertegenwoordiger in de hand werkt.

Ik heb in de CDA-fractie ons functioneren weleens vergeleken met het
democratisch centralisme zoals dat in Oost-Europa bestond. Nu, we weten wat dat
'centralisme' daar heeft opgeleverd. Ondanks de revolte van Pim Fortuyn zijn de
meeste Kamerleden nog steeds volledig in de greep van hun partijtop. Die bepaalt
hun plaats op de volgende kandidatenlijst, niet de kiezer. Wie zijn politieke
leven wil behouden, richt zich daarop. Publiekelijk geuite afwijkende meningen
of afwijkend stemgedrag zijn nog steeds dodelijk.

Voor veel potentiële talentvolle Kamerkandidaten is die afhankelijkheid van de
fractie- en partijtop al een eerste te overwinnen weerstand. Zelfstandige
getalenteerde karakters hebben daar in de Kamer moeite mee. Als daarnaast ook
nog de secundaire arbeidsomstandigheden worden versoberd, hebben politiek
belangstellende talenten een dubbel 'slikmoment'. Zij moeten hun intellectuele
autonomie voor een deel bij de fractie- en partijleiding inleveren en als zij
van de een op de andere dag hun zetel kunnen verliezen vanwege slechte
verkiezingen of eigenzinnig politiek optreden, is ook de wachtgeldregeling niet
bijzonder.

Wie nu een vergelijkbaar redelijke baan heeft, heeft tegenwoordig secundaire
voorzieningen die niet onder doen voor die in de Kamer. Waarom dan nog het
Kamerlidmaatschap ambiëren? Idealisme?

Natuurlijk, ex-Kamerleden moeten weer gaan werken. Maar hen dwingen te
solliciteren is een motie van wantrouwen binnen eigen gelederen. Kamerleden zijn
mensen met verantwoordelijkheidsgevoel die zich bewust zijn welke
voorbeeldfunctie zij hebben gehad. Wie dat niet beseft en niet solliciteert
behoort inderdaad tot die - weinige - minkukels in het parlement.

Maar dan nog. Solliciteren is voor Kamerleden die lang in het parlement hebben
gefunctioneerd geen sinecure. De decennialange negatieve beeldvorming over hen
is de eerste hindernis. Daarnaast zijn ex-Kamerleden generalisten die van veel
zaken iets afweten maar van weinig zaken veel. Slechts weinig Kamerleden liggen
in de buitenwereld goed. Dat zijn een handvol fiscalisten, juristen of economen
met een bepaalde specialisatie. Maar zelfs die voelen bij sollicitaties de
nadelen van een jarenlang Kamerlidmaatschap. Ze zijn niet zelden in de ogen van
de buitenwereld te lang uit het vak om nog op gelijkwaardig niveau in een
onderneming te kunnen worden ingepast.

Ik erger mij aan de kritiek op politici in ons land

LOAD-DATE: August 12, 2009

LANGUAGE: DUTCH; NEDERLANDS

GRAPHIC: Illustratie Cyprian Koscielniak

PUBLICATION-TYPE: Krant

JOURNAL-CODE: NRC Handelsblad


                         Copyright 2009 NRC Media B.V.
                              All Rights Reserved

                              59 of 152 DOCUMENTS



                                NRC Handelsblad

                            11 augustus 2009 dinsdag

Een couscous met peren-arrest;
Column Elsbeth Etty

BYLINE: Elsbeth Etty

SECTION: OPINIE; Blz. 7

LENGTH: 984 woorden


'Het is de couscous clan." Na de aanslagen van 11 september 2001 verspreidde het
extreem-rechtse Front National in België een pamflet met deze kop, als
woordspeling niet eens ongeestig, bij een heel wat minder geestige tekening van
een gesluierde vrouw en een man met tulband en een citaat uit de Koran, waarin
het uitmoorden van ongelovigen wordt aanbevolen. Alle moslims zijn terroristen,
was de boodschap.

Het is een van de uitingen waarvan het Europees Hof voor de Rechten van de Mens
onlangs in meerderheid vaststelde dat ze in België terecht hebben geleid tot een
veroordeling door de strafrechter van leider Féret van het Front National.
Andere teksten waarschuwden tegen 'het bruine gevaar', 'de islamisering van
België', de criminaliteit van asielzoekers, de nadelen van immigratie voor de
autochtone Belgen, enfin, het bekende repertoire. Het programma van het Front
vertoont opmerkelijke overeenkomsten met wat hier door de PVV wordt vertolkt.
Vandaar dat rechtsgeleerden uit het Straatsburgse arrest opmaken dat het de kans
op een veroordeling van Geert Wilders groter maakt.

Als voorstander van de strafbaarheid van racisme, belediging van en haat zaaien
tegen bevolkingsgroepen zou ik hier blij mee moeten zijn. Maar nee, ik ben
geschokt door een deel van de motivering en ik denk dat ik degenen gelijk moet
geven die steeds hebben gezegd dat een eventuele veroordeling van Wilders een
bedreiging is voor de vrijheid van meningsuiting.

Het blijft een penibele zaak. Racisme zit volgens mij ergens tussen laster en
slavernij in, allebei strafbaar. Op zichzelf is het dus toe te juichen dat het
bastion van de mensenrechten in Straatsburg weerstand biedt tegen
vreemdelingenhaat en aanzetten tot discriminatie. Het argument dat vervolging de
racisten juist in de kaart speelt en tot martelaren maakt, getuigt van een
abject soort opportunisme dat het recht ondergeschikt maakt aan de politieke
conjunctuur.

Daar heeft het Europees Hof dan ook gelukkig geen boodschap aan. Vier van de
zeven rechters zeggen dat het aanwakkeren of rechtvaardigen van etnische en
religieuze haat, gebaseerd op intolerantie, ontoelaatbaar is in een
democratische, pluralistische samenleving die gebaseerd is op respect voor de
gelijkwaardigheid van alle mensen. De drie anderen vinden dat het strafrecht
alleen van toepassing is op biologisch racisme. De meerderheid van het Hof
oordeelt dat het aanzetten tot uitsluiting en vernedering van vreemdelingen een
fundamentele aantasting is van de rechten van de mens. De minderheid vindt dit
pas het geval als wordt opgeroepen tot geweld of als de gewraakte uitingen
daadwerkelijk leiden tot discriminatie en segregatie. Een potentiële bedreiging
van de rechten van anderen is volgens hen geen reden tot veroordeling.

Tot zover overtuigt het arrest mij meer dan de afwijkende mening van de
minderheid van de rechters.

Wat is er dan zo bedenkelijk aan? Wel, het Hof gaat verder dan de constatering
dat de uitingen van Féret en zijn Front National over moslims, immigranten en
vluchtelingen strafbaar zijn wegens racisme of belediging. Het arrest stelt
strengere eisen aan het publieke optreden van politici dan van gewone burgers.
Politici moeten extra op hun woorden letten, vooral als er verkiezingen zijn.
Zij streven naar macht, dus hun woorden kunnen bedreigender zijn. Voorheen gold
altijd het omgekeerde (wat onder meer blijkt uit de onschendbaarheid van
volksvertegenwoordigers voor wat zij in het parlement zeggen). Hoe kun je een
vrij politiek debat voeren als politici extra belemmerd worden hun mening te
uiten omdat zij zich tot een electoraat richten? De minderheid van het Hof
vraagt zich zelfs af waar verkiezingen dan eigenlijk toe dienen.

Het wordt nog vreemder. Het criminaliseren van vluchtelingen, het wegzetten van
immigranten als profiteurs, hoon en spot, zegt het Hof, wekt ,,onvermijdelijk
bij het publiek, en in het bijzonder bij het minst geïnformeerde deel daarvan,
gevoelens van verachting, afwijzing en bij sommigen haat tegen vreemdelingen".
Het maakt dus verschil of men zich richt tot een goed of minder 'geïnformeerd'
deel van het publiek? Dat is inderdaad het einde van de vrijheid van
meningsuiting en politiek debat. Alsof bijvoorbeeld Wilders zich niet tot domme
mensen zou mogen richten. Terecht zegt de minderheid van de rechters dat
bezorgdheid over de 'niet-verlichte massa's' toch echt op het terrein van de
weerbare democratie en niet op dat van het strafrecht ligt.

Het meest verontrustend is dat het Hof korte metten maakt met politieke
uitspraken, gebaseerd op religieuze, etnische of culturele vooroordelen, ,,die
een gevaar vormen voor de sociale vrede en de politieke stabiliteit in
democratische landen". Men mag wel spreken over problemen met immigratie,
echter, politieke partijen mogen dat niet als zij daarmee rassendiscriminatie
bevorderen of hun toevlucht nemen tot kwetsen en vernederen, ,,want dat gedrag
dreigt bij het publiek reacties op te roepen die niet stroken met een rustig
maatschappelijk klimaat en kunnen het vertrouwen ondermijnen in de democratische
instellingen".

De sociale cohesie zou dus niet door de politiek, maar door het strafrecht
moeten worden gewaarborgd. Sociale vrede handhaven  sereen sociaal klimaat
beschermen  vertrouwen in de overheid waarborgen  emoties van onwetende kiezers
ontzien  Zijn dit verplichtingen van deelnemers aan het publieke debat geworden?
Dan bestaat er inderdaad geen vrijheid van meningsuiting meer. Vakbonden,
feministen, pacifisten, activisten voor de burgerrechten, hippies, krakers,
stakers, muiters tegen het tij - zij zijn allemaal per definitie verstoorders
van een 'rustig sociaal klimaat' en de 'stabiliteit'. Nu wordt extreem-rechts de
maat genomen, maar alle maatschappijcritici of onruststokers, met dezelfde maat
gemeten, links of rechts, zijn daarmee ook vogelvrij. Wij raken griezelig ver
van huis als Wilders met deze motiveringen wordt veroordeeld.

LOAD-DATE: August 11, 2009

LANGUAGE: DUTCH; NEDERLANDS

GRAPHIC: WE-Etty-ZW

PUBLICATION-TYPE: Krant

JOURNAL-CODE: NRC Handelsblad


                         Copyright 2009 NRC Media B.V.
                              All Rights Reserved

                              60 of 152 DOCUMENTS



                                NRC Handelsblad

                            11 augustus 2009 dinsdag

Er zijn al te veel meritocraten

BYLINE: Rob Wijnberg

SECTION: OPINIE; Blz. 7

LENGTH: 436 woorden

SAMENVATTING

Ik denk niet dat een mens alléén te prikkelen is met geld, en ik geloof evenmin
dat Kelder dat wenst, schrijft Rob Wijnberg.

VOLLEDIGE TEKST:

Jort Kelder schrijft  dat ,,Nederland een decadent, volgevreten en matig
bestuurd land is", dat gebukt gaat onder de ,,terreur van de Balkenendenorm"
(Opiniepagina, 8 augustus). Het resultaat: een ondermaats presterende economie
en een publieke sector met tweederangs managers die, anders dan hun talentvolle
alter ego's in het bedrijfsleven, genoegen nemen met een schamel
ministerssalaris of minder. Volgens Kelder is dat de wereld op zijn kop. Want,
zo zegt hij: ,,Ik heb liever een ambtenaar die een miljoen verdient en een
miljard bespaart, dan eentje die een ton krijgt, maar niet kan voorkomen dat
allerlei incompetente managers [ ] miljarden door hun vingers laten glippen."

De paradox in Kelders pleidooi is dat hij enerzijds jan met de pet aanbeveelt
te berusten in economische ongelijkheid ('houd eens op met zeuren over
topinkomens'), terwijl hij anderzijds diezelfde economische ongelijkheid
bejubelt als dé drijfveer voor mensen om te presteren ('goede krachten kosten
geld'). Dat is vissen in twee vijvers. Een meritocratische samenleving gaat per
definitie gepaard met afgunst onder de minder bedeelden, zij hebben immers het
talent niet om 'mee te komen'. Zoals een nivellerend socialisme ook automatisch
gepaard gaat met een verlies van prikkels om het beter te doen dan de rest.

Dat het qua talent en ambitie armoedig gesteld is met de publieke sector, zoals
Kelder constateert, komt  dan ook niet omdat te weinig mensen denken zoals hij,
maar juist omdat heel veel mensen denken zoals hij.

Hoe kan anders die braindrain verklaard worden die hij zo vreest? Dat beloningen
in de publieke sector minder riant zijn dan in het commerciële bedrijf is maar
deels het antwoord: het andere deel is dat de meest getalenteerde mensen
blijkbaar liever meer verdienen bij Shell of Philips dan zich voor minder
salaris in te zetten voor de publieke zaak. Zij zijn, kortom, typische
meritocraten.

Dat mensen meer motivatie putten uit hun eigenbelang dan uit het publieke
welzijn is wellicht inherent aan het kapitalisme,  maar ik kan mij niet
voorstellen dat Kelder die houding daarom toejuicht.  Ik denk niet dat een mens
alléén te prikkelen is met geld, en ik geloof evenmin dat Kelder dat mensbeeld
wil propageren. Dus, om het eens op de man af te vragen: Jort, hoeveel heeft NRC
Handelsblad voor jouw essay betaald en hoe doorslaggevend was dat honorarium
voor het schrijven ervan? Ik vermoed, en hoop, dat het van minder belang was dan
jouw pleidooi suggereert.

LOAD-DATE: August 11, 2009

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2009 NRC Media B.V.
                              All Rights Reserved

                              61 of 152 DOCUMENTS



                                NRC Handelsblad

                            8 augustus 2009 zaterdag

Debat over salaris politici is vooral waardeoordeel;
Zonder vangnet geen politiciOok eeuw geleden was geld reden voor grote commotie
in parlement

BYLINE: Pieter van Os

SECTION: VOORPAGINA; Blz. 1

LENGTH: 1175 woorden

SAMENVATTING

Moeten politici beter worden beloond dan gewone burgers? Het debat verhit al
bijna eeuw de gemoederen in de Kamer.

VOLLEDIGE TEKST:

Door het aanhoudende geschreeuw van de parlementariërs kon het debat in de
Tweede Kamer onmogelijk worden voorgezet.

Het thema van dit uit de hand gelopen debat: de onkostenvergoeding van de
parlementariërs zelf. Het tijdstip: november 1916.

Het liep mis na de bijdrage van Boudewijn Nierstrasz, directeur van een
stoomvaartmaatschappij en Kamerlid namens de Bond van Vrije Liberalen.

De Kamervoorzitter staakte het debat voor de rest van de dag. De wanorde in de
zaal was te groot om nog ordentelijk van gedachten te kunnen wisselen.
Afgevaardigde Pieter Jelles Troelstra van de SDAP stond schreeuwend op een bank.

Ook bijna honderd jaar later tonen Kamerleden vaak grote verontwaardiging als
het om de eigen arbeidsomstandigheden gaat. Zo stuurde Ronald van Raak (SP)
vorige week een initiatiefwetsvoorstel over de beloning van Kamerleden naar de
Raad van State met de mededeling dat de huidige regeling ,,je reinste
zelfverrijking" is.

Maar de verontwaardiging van de Van Raak steekt mager af bij die in het debat 93
jaar geleden. Nierstrasz wist toen met zijn argumenten tegen een door premier
Cort van der Linden voorgestelde verhoging van de schadeloosstelling voor
volksvertegenwoordigers, bijna al zijn collega's te beledigen.

Wat had hij gezegd? Een verhoging zou leiden, zo waarschuwde de voormalig
marineofficier, tot ,,beroepspolitici", onwenselijke typen die niets anders doen
dan politiek bedrijven om de politiek. Het land heeft onafhankelijk operende
,,mannen van zaken" nodig, zei hij, geen afgevaardigden ,,die zich vastklampen
aan hun mandaat als middel van bestaan". Immers: zij die afhankelijk zijn van
het inkomen dat ze in de politiek vergaren, zijn niet te vertrouwen. Zij mijden
beslissingen die kunnen leiden tot verkiezingen. Want wie stemt er voor het
mogelijk verlies van zijn eigen baan?

Het is een oud argument. Minstens zo oud als de democratie in Athene, waar
alleen financieel onafhankelijke burgers het passief stemrecht genoten. In de
huidige discussie over de  arbeidsvoorwaarden van politici, die vorige week werd
aangezwengeld door het initiatiefwetsvoorstel van Van Raak, komt het argument
wel voor, maar dan vervormd.

Het argument dat je niemand voor het schrappen van zijn baan zou stemmen, wordt
aangevoerd juist ter verdediging van de bijzondere sociale voorzieningen voor
politici. Die zijn rianter dan die voor 'gewone' rijksambtenaren. Kamerleden
hoeven niet te solliciteren en vallen onder een royale wachtgeldregeling:
maximaal zes jaar op basis van 70 procent van de schadeloosstelling.

Het afbreukrisico van het vak rechtvaardigde lange tijd dit verschil. Te weinig
gekwalificeerde burgers zijn bereid, zo is de redenering, om een
maatschappelijke carrière op te geven voor een onzeker avontuur in de politiek
als er geen goed vangnet is gespannen. Bovendien is  het in een democratie
wenselijk dat een politicus zijn eigen positie ter discussie kan stellen. Goede
sociale voorzieningen zijn daarbij een voorwaarde.

Maar die opvatting lijkt onder politici snel aan steun te verliezen. Kamerleden
die niet met vakantie waren, tuimelden de afgelopen weken over elkaar heen om
geld in te leveren.

SP'er Ronald van Raak, die voor een volledige normalisatie van de voorzieningen
voor Kamerleden pleit, sprak van ,,zakkenvullerij".  Een paar dagen later
breidde Tweede Kamerlid Charlie Aptroot (VVD) het offensief zelfs uit tot het
salaris van de ambtelijke medewerkers van de Tweede Kamer.

Los van het plan van Van Raak is er al een wetsvoorstel van het kabinet dat de
wachtgeldregeling terugbrengt tot vier jaar en dat ook voorziet in een
sollicitatieplicht, zij het minder streng dan bij Van Raak. Het kabinet besloot
ook de ministerssalarissen voorlopig niet te verhogen, anders dan een commissie
onder leiding van oud-minister Hans Dijkstal (VVD) vijf jaar eerder had
geadviseerd.

Dijkstal pleitte toen voor een verhoging van 50 procent, tot 215.000 euro bruto
per jaar. Het vorige kabinet bracht dat al terug tot 30  procent. Dit kabinet
ziet ook daar van af. Het heeft de beslissing uitgesteld tot  een moment dat ze
politiek wel opportuun is.

Het ziet er niet naar uit dat zo'n moment snel komt. Nederland kampt met een
economische crisis. Politici gieten nu de weerzin tegen de eigen vergoeding in
dezelfde retoriek als de strijd tegen de beloningen in de semipublieke en
private sector.

Toch is er een verschil: de kille cijfers per persoon. Bankier Rijkman Groenink
verspeelde zijn laatste krediet in de publieke opinie toen bekend werd dat ABN
Amro hem bij zijn vertrek 26 miljoen meegaf.  In het afgelopen jaar bedroeg het
totale bedrag dat alle voormalig bewindslieden aan wachtgeld ontvingen nog geen
miljoen euro. Voormalige Kamerleden waren goed voor bijna vier miljoen.

Dat bedrag wordt kleiner  als de Kamer akkoord gaat met de plannen van het
kabinet. En nog kleiner als de SP'er Van Raak zijn initiatiefwetsvoorstel door
beide Kamers van de Staten-Generaal weet te loodsen.

De in 1916 zo omstreden liberale parlementariër Nierstrasz zou vermoedelijk met
genoegen kennis hebben genomen van de richting die het debat in de Kamer nu
opgaat, al klinkt tegenwoordig slechts  een  echo door van zijn argument van een
eeuw geleden dat persoonlijke financiële overwegingen geen rol mogen spelen in
het doen en laten van politici.

Bovendien beroepen niet de voorstanders van versobering, maar juist de
tegenstanders daarvan zich op het argument van Nierstrasz: goede
arbeidsvoorzieningen als voorwaarde  voor politieke onafhankelijkheid.

Die tegenstanders van versobering opereren nu in relatieve stilte. Dat is een
groot contrast met hun historische geestverwanten: de volksvertegenwoordigers
die in 1916 pleitten voor een verhoging van de onkostenvergoeding van
Kamerleden.

Eén van hen, de sociaal-democraat Troelstra, wist toen in november 1916 met zijn
stem boven alle opwinding van het debat uit te komen.  De SDAP-voorman riep,
zelf diep beledigd, Nierstrasz toe dat hij het recht had verspeeld om over
,,idealen" te spreken. Om vervolgens, staande op zijn bank in de plenaire
vergaderzaal aan het Binnenhof en trillend van woede, te roepen:  ,,Eruit!
Eruit!"

Het totale bedrag dat elke maand aan voormalige politici wordt uitgekeerd,
verschilt sterk per jaar.

Het totaalbedrag is afhankelijk van twee factoren. Het aantal Kamerleden en
bewindslieden dat in een jaar zijn of haar positie verliest. En het aantal van
hen dat een nieuwe baan vindt.

Ex-Kamerleden zijn niet verplicht te solliciteren en krijgen maximaal zes jaar
70 procent van de schadeloosstelling die ze als Kamerlid kregen.

In 2007 ontvingen 105 ex-Kamerleden en 23 oud-bewindslieden samen 6,9 miljoen
euro.

In 2008 ging 4,7 miljoen naar in totaal 120 gewezen politici.

Momenteel maken 17 oud-ministers en -staatssecretarissen en 57 oud-ministers
gebruik van de wachtgeldregeling. Afgelopen maand kregen zij in totaal 387.120
euro uitgekeerd.

Het kabinet wil de wachtgeldregeling gaan beperken tot vier jaar.

LOAD-DATE: August 7, 2009

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2009 NRC Media B.V.
                              All Rights Reserved

                              62 of 152 DOCUMENTS



                                NRC Handelsblad

                            7 augustus 2009 vrijdag

Handel is oorlog;
Column Heleen Mees

BYLINE: Heleen Mees

SECTION: OPINIE; Blz. 7

LENGTH: 916 woorden


Paul Krugman, columnist voor The New York Times en dit jaar winnaar van de
Nobelprijs voor de Economie, kon deze week zijn lol niet op. Hij had veel
plezier om een bericht uit de  Financial Times van woensdagochtend dat de
statistieken uit de Chinese provincies en steden bij elkaar opgeteld een 10
procent hoger bruto nationaal product opleveren dan de officiële nationale
statistiek. Twee maanden geleden schreef Krugman in een column ook al dat China
'in een vlaag van verstandsverbijstering' 2.000 miljard dollar aan buitenlandse
reserves had opgebouwd.

Gelukkig neemt de regering-Obama China wél serieus. De Amerikaanse
inlichtingendienst CIA heeft een speciale eenheid opgericht om de economische en
financiële bedreigingen voor de Amerikaanse veiligheid in kaart te brengen.
Bankiers die als gevolg van de crisis hun baan op Wall Street zijn kwijtgeraakt,
kunnen er zo aan de slag. De dienst stuurt president Obama nu dagelijks
briefings met een analyse van de economische risico's in de wereld.

Ook het Amerikaanse ministerie van Defensie bereidt zich voor op een nieuw soort
bedreiging voor de nationale veiligheid en heeft een economische
oorlogssimulatie georganiseerd. Het Pentagon nodigde in maart
hedgefondsmanagers, bankiers en academici uit om scenario's na te spelen die de
machtsbalans tussen de leidende economieën in de wereld zouden kunnen doen
verschuiven. Niet zo verrassend: China bleek aan het einde van de dag de slimste
economische strijder.

Drie jaar geleden weigerde president Bush nog om de Chinese president Hu te
ontvangen voor een staatsbanket. Die besloot daarom eerst de staat Washington te
bezoeken, waar hij in Seattle voor een diner werd ontvangen door Bill Gates van
Microsoft. Vervolgens reisde hij pas naar Washington DC. Krugmans
collega-columnist Thomas Friedman sprak daar destijds in een column zijn
verbazing over uit: ,,Als ik iemand 1.000 miljard dollar verschuldigd was, zou
ik hem een staatsbanket geven. Ik zou hem ook ontbijt, lunch en afhaalchinees
aanbieden."

De passage is veelzeggend.  Niet alleen laat het zien dat Friedman drie jaar
geleden een betere columnist was dan hij nu is, maar ook is duidelijk dat de
Chinese buitenlandse reserves razendsnel zijn gestegen. Voor Barack Obama zijn
de politieke implicaties duidelijk. Vorige week werd in Washington DC de eerste
ontmoeting gehouden in het kader van de 'strategische en economische dialoog'
tussen de VS en China. President Obama, minister van Buitenlandse Zaken Hillary
Clinton en minister van Financiën Timothy Geithner stonden keurig opgesteld om
vicepremier Wang Qishan en viceminister van Buitenlandse Zaken Dai Bingguo te
ontvangen.

Misschien was het toch niet zo'n 'blunder' van de Chinese leiders om 2.000
miljard aan buitenlandse reserves te accumuleren, zoals economisch commentator
Martin Wolf op 9 juni nog in de Financial Times beweerde.

Veel economen wijzen naar de opkomst van een land als Japan in de jaren tachtig.
Toch gaat die vergelijking in veel opzichten mank. In de eerste plaats telt
Japan minder dan eentiende van het aantal inwoners van China en heeft dus een
veel kleiner arbeidspotentieel. In de tweede plaats had Japan tijdens de
groeispurt geen overschot op de lopende rekening. Het concurrentievoordeel dat
Japan in die jaren genoot, vloeide niet voort uit manipulatie van de yen, maar
uit de combinatie van goedkope arbeid en productiviteitsgroei.

Geen enkel ander land dat zo arm is als China heeft stelselmatig een overschot
op de lopende rekening gehad ter grootte van 10 procent van het bruto nationaal
inkomen. Het inkomen per hoofd van de bevolking uitgedrukt in koopkrachtpariteit
bedraagt in China 6.000 dollar. Het land staat daarmee op de 132ste plaats van
de wereldranglijst, net onder Albanië en Bhutan. Anders dan gebruikelijk is in
surpluslanden zijn de Chinese buitenlandse reserves niet in handen van
individuen of ondernemingen, maar in handen van de Chinese centrale bank. Niet
de gewone man heeft een onstilbare honger naar Amerikaanse staatsobligaties,
maar het Chinese leiderschap.

Bovendien is meer dan driekwart van de 150 grootste ondernemingen in China in
handen van de staat of wordt door de staat gecontroleerd. Van de overige
ondernemingen zijn de meeste projectontwikkelaars, die voor hun financiering
zijn aangewezen op staatsbanken en voor landbouwgrond op de lokale overheden.
Peking wil nu een deel van de buitenlandse reserves gebruiken om buitenlandse
overnames door Chinese ondernemingen te bekostigen, zo kondigde premier Wen
Jiabao vorige maand aan. Op de wereldmarkt voor grondstoffen is China al een
grote speler: terwijl de Chinese economie slechts 6 procent vormt van de
wereldeconomie, komt een kwart van de toename van de vraag naar grondstoffen in
de afgelopen jaren voor rekening van het land met ruim 1,3 miljard inwoners.

In Follies of Power (2009) beschrijft David Calleo, hoogleraar politieke
economie aan de John Hopkins Universiteit in Washington, hoe de economische
analyse en de internationaal-politieke analyse zich tot nog toe in twee
volstrekt gescheiden intellectuele universums afspelen. Ten onrechte. In plaats
van een liberale politieke orde voorspelt Calleo een Hobbesiaans strijdperk als
gevolg van China's ongeëvenaarde voorraad aan arbeidskracht, kapitaal en -
bijgevolg - concurrentiekracht. Doordat het milieu harde grenzen aan de groei
van de wereldeconomie stelt, zal de economische groei in China wel ten koste
moeten gaan van de welvaart in het Westen. Handel is oorlog met andere middelen.

LOAD-DATE: August 7, 2009

LANGUAGE: DUTCH; NEDERLANDS

GRAPHIC: OPIcolumnnieuw

PUBLICATION-TYPE: Krant

JOURNAL-CODE: NRC Handelsblad


                         Copyright 2009 NRC Media B.V.
                              All Rights Reserved

                              63 of 152 DOCUMENTS



                                NRC Handelsblad

                           6 augustus 2009 donderdag

SECTION: KUNST; Blz. 9

LENGTH: 664 woorden

Jan Haerynck schrijft   biografie Jan Hoet

Door onze kunstredactie

AMSTERDAM, 6 AUG.  -
     De Belgische museumdirecteur Jan Hoet (1936) krijgt een biografie,
geschreven door journalist Jan Haerynck. De biografie zal verschijnen bij
uitgeverij Prometheus in Amsterdam. Hoet geeft alle medewerking aan de
biografie. Hij stelt zijn persoonlijke archief ter beschikking en voert
gedurende zes maanden wekelijks een gesprek met Haerynck. De biografie, die
ongeveer vierhonderd bladzijden zal tellen,  moet in 2012 verschijnen.  Jan Hoet
verwierf bekendheid als oprichter van het Stedelijk Museum voor Actuele Kunst
(SMAK) in Gent. Hij werkte hij mee aan kunstmanifestaties als Documenta in
Kassel, Sonsbeek in Arnhem en de Vlaamse Poëziezomers Watou. Op 1 augustus is in
Vlaanderen de kunstroute Tempus Arti van start gegaan, waarvan Hoet curator is.
Volgens Haerynck berust de biografie op twee pijlers: Jan Hoet heeft de moderne
kunst in België toegankelijk gemaakt ,,voor de gewone man".

'Vierde deel van 'Twilight' plagiaat'

LOS ANGELES, 6 aug.  -
      Stephenie Meyer, schrijfster van de populaire vampierenreeks Twilight, zou
de verhaalllijn van het vierde boek Breaking Dawn hebben gestolen.

Dat beweert collega-auteur Jordan Scott. Zij heeft een brief met de
beschuldiging naar de uitgever van Breaking Dawn gestuurd.

Het boek vertoont volgens Scott 'opvallende en substantiële gelijkenissen' met
haar boek The Nocturne. The Nocturne verscheen in 2006, twee jaar voor Breaking
Dawn.  Een woordvoerder van Meyer vindt de beschuldiging onzin. ,,Zowel
Stephenie Meyer als haar vertegenwoordigers kenden dit boek of de schrijfster
niet voor deze beschuldiging." (ANP)

Morgen in het Cultureel Supplement: Waarom de vampier weer populair is.

Schrijver Amos Kenan overleden

JERUzALEM, 6 aug. -
    De linkse Israëlische schrijver Amos Kenan is op 82-jarige leeftijd in Tel
Aviv overleden. Kenan, in 1927 in Tel Aviv geboren, was vooral bekend als
columnist, o.a. in Haaretz, maar schreef ook toneelstukken en romans en was
actief als beeldend kunstenaar en filmregisseur. Kenan, die de Israelische
bevolking beschouwde als nieuw en losstaand van de joodse Diaspora, gold als een
van de scherpste critici van de Israëlische maatschappij en was al vanaf de
jaren veertig actief betrokken bij de ontwikkeling van nieuwe Hebreeuwse
cultuur. Hij deed verschillende pogingen om te komen tot een bond met de
Palestijnen en was ook voor de taalkundige ontwikkeling van het Hebreeuws van
belang; die werd mede door zijn toedoen minder 'bijbels'. Van 1954 tot 1962
woonde Kenan in Parijs. Zijn beroemdste boek, De weg naar Ein Harod, is in acht
talen vertaald. (AP)

Rookschade in  Zonnestraal

Door onze kunstredactie

Rotterdam, 6 aug. -
     Een paviljoen van het voormalige sanatorium Zonnestraal in Hilversum  heeft
gisteren rookschade opgelopen. In een werkruimte van een  kliniek, gelegen in
het Henri ter  Meulenpaviljoen, trad vermoedelijk kortsluiting op in een
tijdsklok. De brandweer rukte met  groot materieel uit, maar het bleek  afdoende
de ruimte te luchten. Naast de schade aan de ruimte in de kliniek kwam ook het
plafond  van een aangrenzend restaurant  onder het roet te zitten. Zonnestraal
werd in 1928 gebouwd naar  een ontwerp van architect Jan Duiker en geldt als een
prototype van  de stroming het Nieuwe Bouwen.  In de jaren vijftig werd het
sanatorium een ziekenhuis maar raakte  daarna in verval. In 2000 werd begonnen
met de restauratie. Zonnestraal onderneemt pogingen om  op de Werelderfgoedlijst
te komen.

Nederlandse film te zien in Venetië

Door onze kunstredactie

rotterdam, 6 aug.  -
    De Nederlandse documentaire The one all alone van Frank Scheffer is
geselecteerd voor het 66ste film festival in Venetië. In de documentaire
onderzoekt Scheffer leven en werk van de Frans-Amerikaanse componist Edgard
Varèse (1883-1965). De film zal worden vertoond in  de Orizzonti competitie van
het  filmfestival. Het filmfestival in Venetië vindt plaats van 2 tot 12
september 2009.

LOAD-DATE: August 6, 2009

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2009 NRC Media B.V.
                              All Rights Reserved

                              64 of 152 DOCUMENTS



                                NRC Handelsblad

                            4 augustus 2009 dinsdag

Leuk, die erkenning van de bezoekers;
Publiek kiest de  winnaar van de Museumprijs, in de categorie vaderlandse
geschiedenis

BYLINE: Stephanie van Strijen

SECTION: KUNST; Blz. 8

LENGTH: 987 woorden

SAMENVATTING

In september wordt de Museumprijs toegekend aan een museum voor vaderlandse
geschiedenis. Vijf musea doen mee, het publiek kiest. ,,Voor ons is het geld
echt belangrijk."

VOLLEDIGE TEKST:

Meer bezoekers zijn er nog niet gekomen, maar het hunebedcentrum in Borger kon
wel de computers voor bezoekers moderniseren en er liggen ook al plannen voor
een nieuwe tentoonstelling over de ijstijd. Het museum won vorig jaar de
Museumprijs in de categorie 'archeologische musea'. ,,Het is leuk dat je
erkenning krijgt van de bezoekers. Maar het bezoekersaantal is gelijk gebleven,
dat ligt nog altijd rond de 100.000 per jaar", zegt adjunct-directeur Harry
Wolters.

Ieder jaar gaat de prijs naar een andere museumcategorie, gekozen aan de hand
van actuele ontwikkelingen. Dit jaar is gekozen voor vaderlandse geschiedenis.
,,De canon voor het onderwijs, het Nationaal Historisch Museum, televisieseries
en boeken - vaderlandse geschiedenis leeft",  zegt Myra Groenink van het Prins
Bernhard Cultuurfonds. Er stelden zich 26 musea kandidaat, de jury selecteerde
er vijf: het Tropenmuseum, het Spoorwegmuseum, het Openluchtmuseum, Beeld en
Geluid en het Dolhuys. ,,We waren het grotendeels snel eens", vertelt jurylid
Ineke Middag.

Vier maanden lang bezocht de vierkoppige jury alle musea die zich hadden
aangemeld, twee keer zoveel als vorig jaar. De musea die het beste (een periode
uit) de Nederlandse geschiedenis toegankelijk  maken voor een breed publiek,
drongen door tot de finale.

Middag: ,,Van het Rijksmuseum tot het Aspergemuseum, de kandidaten waren zeer
uiteenlopend in thematiek en omvang." Daarom heeft de jury bij de selectie ook
gekeken naar de verhouding tussen het budget van het museum en dat wat het de
bezoeker biedt. Hoewel de geselecteerden allemaal 'rijke' musea zijn, lopen de
bezoekersaantallen uiteen. Van 30 duizend (Dolhuys) tot 450 duizend
(Openluchtmuseum) per jaar.

Dankzij de samenwerking met de BankGiro Loterij kan de Prins Bernhard
Cultuurfonds Museumprijs, nu kortweg Museumprijs geheten, sinds twee jaar
jaarlijks worden uitgereikt en kon het prijzengeld worden verdubbeld tot 100.000
euro. Het publiek heeft sindsdien de laatste stem.

Voor de jury, drie (voormalig) museumdirecteuren en een historicus, was
belangrijk dat de collectie met zorg wordt beheerd. ,,We hebben musea gezien
waar de collectie te weinig aandacht krijgt of waar het verhaal bij de collectie
ontbreekt", zegt jurylid Peter Schoon, directeur van het Dordrechts Museum en
het Museum Simon van Gijn. Alleen vaste collecties of presentaties met een
looptijd van minstens twee jaar, werden beoordeeld. ,,Wordt er een duidelijk
verhaal verteld voor een onwetend publiek van volwassene en kind? Biedt het
museum educatie én vermaak? Dat waren belangrijke vragen", aldus Middag.

Hoewel de vijf musea allemaal aangeven dat het vooral om de waardering van het
publiek gaat, hebben sommige musea het  prijzengeld ook hard nodig. Babette van
de Weg, hoofd communicatie van het Dolhuys: ,,Wij zijn afhankelijk van inkomsten
van ggz-instellingen en sponsoring, maar dat gaat door de crisis niet zo goed."
Het museum wil een wisseltentoonstelling getiteld De bovenkamer opzetten, voor
jongeren van 14 tot 18 jaar. Beeld en Geluid zou met het prijzengeld graag meer
evenementen in het Atrium organiseren, bijvoorbeeld met BN'ers en
radio-uitzendingen. ,,Met mensen van vlees en bloed, zodat de bezoeker kan zien
hoe het in het echt gaat", zegt communicatiemedewerker Kees Jan van Dijk. In het
Spoorwegmuseum zou het prijzengeld worden besteed aan een grote modelspoorbaan.
Directeur Van Vlijmen: ,,Bezoekers zeggen vaak dat ze dat leuk zouden vinden."
Openluchtmuseum en Tropenmuseum willen met het geld hun presentaties
verlevendigen.

De musea willen vrienden en bezoekers met mailings aanzetten op hen te stemmen.
Welk museum maakt volgens de jury kans? Middag: ,,Het Openluchtmuseum heeft de
meeste bezoekers, maar Beeld en Geluid werkt veel met de media. Het Dolhuys is
veel in de media geweest doordat ze al andere prijzen hebben gewonnen."

Openluchtmuseum

In dit museum beleeft de bezoeker de geschiedenis van het nationale audiovisuele
erfgoed. Door middel van een inlog-ring wordt de informatie aangepast aan de
leeftijd en belevingswereld van de bezoeker. Bezoekers kunnen zelf ervaren hoe
het is om op te komen door een showdeur of een journaal op te nemen, waarna ze
hun eigen filmpjes thuis terug kunnen zien op internet. De jury oordeelt dat
'Beeld en geluid  nergens schools en expliciet vertelt, maar  speels en
impliciet.'

Beeld en Geluid

Museum Het Dolhuys, gevestigd in het voormalige leprozen- pest en dolhuys uit
1320 in Haarlem, behandelt de geschiedenis van de psychiatrie en de geestelijke
gezondheidszorg in Nederland. De nadruk in het museum ligt op persoonlijke
verhalen. Ook kun je er testen hoe 'gek' je zelf bent. Doel van het museum is
gekte bespreekbaar maken. De jury vindt 'de combinatie van vorm, inhoud,
esthetiek en gebruikte overdrachtmiddelen van dit museum voorbeeldstellend.'

Het Dolhuys

In dit museum wordt op 24 hectare laten zien hoe de gewone man de afgelopen 250
jaar leefde in Nederland. In ongeveer honderd authentieke gebouwen, zoals
boerderijen en een smederij, worden verhalen verteld en worden de dagelijkse
bezigheden tot leven gebracht. De jury oordeelt: 'Het heeft een zeer welkome en
publieksgerichte uitstraling en biedt een rijke afwisseling van objectgerichte
presentatie, beleving, persoonlijke toelichting en contextuele verdieping.'

In dit museum is de afdeling Nederlands-Indië genomineerd. Door middel van de
verhalen van een aantal hoofdpersonen, die met de juiste kostuums en voorwerpen
als wassen beelden zijn verbeeld, wordt het leven in de Nederlandse kolonie
vanuit verschillende perspectieven belicht. De jury vindt dit 'een liefdevolle
en aansprekende presentatie voor een breed publiek van kinderen en volwassenen,
verrassend theatraal met levensechte wassen beelden.'

LOAD-DATE: August 4, 2009

LANGUAGE: DUTCH; NEDERLANDS

GRAPHIC: Foto Michael Kooren

PUBLICATION-TYPE: Krant

JOURNAL-CODE: NRC Handelsblad


                         Copyright 2009 NRC Media B.V.
                              All Rights Reserved

                              65 of 152 DOCUMENTS



                                NRC Handelsblad

                            1 augustus 2009 zaterdag

Kennis achter  de tolmuur;
wetenschap economie

BYLINE: tekst Warna Oosterbaan

SECTION: NRC WEEKBLAD

LENGTH: 2944 woorden

SAMENVATTING

Wie niet bij een universiteit werkt betaalt zich blauw aan wetenschappelijke
gegevens die met belastinggeld ontstonden. Maar open access is in opkomst.

VOLLEDIGE TEKST:

Bas Savenije is sinds 1 juni algemeen directeur van de Koninklijke Bibliotheek
in Den Haag. Daarvóór was hij directeur van de bibliotheek van de Universiteit
van Utrecht. Net als alle andere bibliotheekmensen heeft hij een eenvoudig
ideaal: maak alles wat geschreven is zo toegankelijk mogelijk, voor iedereen.
Maar de praktijk is lastiger, vertelt hij in zijn KB.

"Als gezondheidscentra en huisartsen me vragen: kunt u mij toegang geven tot de
recente wetenschappelijke literatuur, moet ik ze vertellen dat ik dat niet mag.
De uitgevers staan ons dat niet toe. We hebben alleen een licentie voor gebruik
binnen de universiteitsbibliotheken en de KB. Het zou prachtig zijn als we ook
patiëntenverenigingen, hbo's, roc's en het MKB toegang konden bieden tot de
literatuur. Maar het mag niet." Terwijl de KB alles in zijn elektronisch e-depot
heeft, of het in een oogwenk ergens kan vinden.

De universitaire werker kan tegenwoordig alle literatuur op zijn eigen computer
inzien, thuis, 's nachts, op vakantie.  Een ongekende weelde. Maar de specialist
in een niet-academisch ziekenhuis, de researchmedewerker van een
ingenieursbureau of de gewone burger kan dat niet. Hij moet een treinkaartje
naar Den Haag Centraal kopen en naar de KB-balie gaan. Of naar een
universiteitsbibliotheek. Daar kan hij een artikel in de computer opzoeken en
het laten uitprinten. En dan weer terug. Ja, hij kan ook op internet gaan zoeken
in de database van de wetenschappelijke uitgeverijen en voor dertig dollar één
artikel kopen.

Sybolt Noorda, voorzitter van de Vereniging van Samenwerkende Nederlandse
Universiteiten,  plaatst de kwestie graag in een historisch perspectief. "Het is
een vreemde paradox. De digitalisering van informatie is te vergelijken met de
instelling in de negentiende eeuw van de openbare bibliotheken. Vóór die tijd
was je aangewezen op privébibliotheken, je moest een introductie hebben. Net als
die openbare bibliotheken heeft de digitalisering voor de burgers de toegang tot
kennis enorm uitgebreid. Maar je moet nu vaststellen dat grote delen van het
domein van de wetenschappelijke kennis daarvan zijn uitgezonderd."

Daar komt nog iets bij. Verreweg het grootste deel van het onderzoek dat nu
achter de tolmuren ligt, is betaald met het belastinggeld van de burgers. De
onderzoekers ontvangen geen honorarium van de uitgevers en ook de redacties en
de reviewers doen hun werk meestal voor niets. "Ik vind dat onderzoek dat met
publieke middelen betaald is, ook publiek toegankelijk moet zijn", zegt
Savenije.

Daar is iedereen in de wereld van de wetenschap het onderhand mee eens. Lex
Bouter, vooraanstaand medisch onderzoeker en tegenwoordig rector magnificus van
de Vrije Universiteit: "Vind ik ook. Wat met publieke middelen is gefinancierd
moet in het publieke domein terechtkomen." Minister Plasterk, via zijn
woordvoerder: "Het uitgangspunt is dat al het onderzoek dat met publiek geld
gefinancierd wordt, voor iedereen toegankelijk moet zijn."

Om aan dat ideaal nog wat kracht bij te zetten heeft SURFfoundation, het orgaan
waarin de Nederlandse universiteiten op gebied van informatie- en
communicatietechnologie (ICT) samenwerken, 2009 uitgeroepen tot het jaar van de
open access: de toegang voor iedereen tot alle wetenschappelijke informatie.

Hoe staat het daarmee? Zijn er halverwege het jaar al vorderingen gemaakt? Niet
zo veel. "Als het in het huidige tempo doorgaat, hebben we nog 21 jaar te gaan",
zegt Leo Waaijers, de vroegere directeur van de Delftse
Universiteitsbibliotheek.

Berlin Declaration

Toch lijkt het zo eenvoudig. Internet heeft het streven naar open access tot een
reële mogelijkheid gemaakt, want je kunt met een eenvoudige handeling nu elk
artikel voor iedereen toegankelijk maken. Daardoor gemotiveerd stelde in 2003
een aantal wetenschappelijke instellingen de Berlin Declaration op, een
beginselverklaring waarin die vrije toegang werd bepleit. Inmiddels hebben 264
wetenschappelijke instellingen die verklaring ondertekend, waaronder alle
Nederlandse universiteiten, de Nederlandse Organisatie voor Wetenschappelijk
Onderzoek (NWO)  en de Koninklijke Nederlandse Akademie van Wetenschappen
(KNAW).

Behalve democratischer kan open access uiteindelijk ook goedkoper zijn. De
Australische onderzoeker John Houghton onderzocht in opdracht van SURFfoundation
de mogelijke besparingen en kwam vorige maand tot de conclusie dat die voor
Nederland wel tot 133 miljoen euro per jaar kunnen oplopen. Voor landen die niet
tot het rijke Westen behoren zou met open access nog veel meer gewonnen zijn.
"Ik heb cursussen klinische epidemiologie gegeven in El Salvador en Roemenië",
zegt Lex Bouter. "Ik was geschokt door de volstrekt tekortschietende toegang die
wetenschappers in die landen hebben tot de databronnen."

Achter de horizon

Dat de volledige openbaarheid vooralsnog achter de horizon blijft, heeft
verschillende oorzaken. Onderzoekers publiceren hun artikelen het liefst in een
toptijdschrift. Niet alleen omdat ze zelf daar een prettig gevoel bij krijgen,
maar ook omdat ze daar door hun geldschieters op worden afgerekend.

Zo'n toptijdschrift wordt vaak uitgegeven door Elsevier, Springer, Wiley,
Blackwell of een andere commerciële uitgeverij. Die bedrijven verdienen veel
geld met de abonnementsgelden die ze in rekening brengen. 's Werelds grootste
wetenschappelijke uitgever, Elsevier, heeft een marktaandeel van 25 procent en
meldde over 2008 een rendement van 33,4 procent. De tweede uitgever, Springer,
maakt geen cijfers bekend, maar analisten schatten zijn rendement niet veel
lager. Andere grote uitgevers doen het ook goed. Informa haalde 30,1 procent in
2008, en Wiley zelfs 41,2 procent.

Goedkoop zijn de abonnementen niet. De abonnementsprijs voor een tijdschrift van
goede reputatie kan voor een bibliotheek tot tienduizend euro of meer oplopen -
en er zijn er honderden van.

In 2007 gaven de 13 Nederlandse universiteitsbibliotheken zo'n 33 miljoen euro
aan tijdschriftabonnementen uit. Dat zal dit jaar weer meer zijn, maar de
budgetten van de bibliotheken stijgen niet of nauwelijks. "De abonnementsprijzen
stijgen met zo'n 5 procent per jaar", zegt Dick van Zaane, directeur van de
bibliotheek van de Wageningen Universiteit. "De uitgeverijen zeggen dat ze
steeds meer artikelen te verwerken krijgen en dat ze daardoor meer kosten maken.
Maar ik kan me heel moeilijk voorstellen dat je dan jaar in jaar uit op 5
procent stijging uitkomt." Veel keus hebben de UB's niet. "Je hebt ze allemaal
nodig", zegt Van Zaane. "Springer en Elsevier hebben monopolies. Je kunt niet
naar de concurrent."

Winstgevend

Intussen zijn er al wel wetenschappelijke tijdschriften ontstaan waartoe
iedereen toegang heeft. Bijvoorbeeld die van BioMed Central, een uitgever van
een kleine 200 tijdschriften. Vanaf de oprichting in 2000 was het doel van de
onderneming én open access te bieden én winstgevend te zijn. Ook stond voorop
dat de tijdschriften aan peer review moesten doen: de in de wetenschap
gebruikelijke methode van strenge beoordeling van de ingezonden artikelen door
vooraanstaande onderzoekers. De Nederlander Jan Velterop hielp de
initiatiefnemers van BioMed Central bij het vinden van het juiste
business-model. "Je moet de geldstroom omkeren", zegt hij vanuit Londen, waar
hij woont. "Als je niet de abonnees maar de auteur laat betalen heb je open
access, zonder enig probleem."

In het model van BioMed Central betaalt de auteur voor de kosten van de peer
review en de overige kosten, maar alleen als zijn artikel wordt geaccepteerd.
Gemiddeld is zo'n author fee duizend euro. Vervolgens wordt het artikel gratis
en voor iedereen beschikbaar op het net gezet. Velterop: "Je moet van het idee
af dat de bibliotheken de publicatiekosten betalen. Dat moeten de financiers van
onderzoek doen, die moeten in hun subsidies de publicatiekosten opnemen."

Het model bleek te werken, Velterop kreeg een paar vooraanstaande onderzoekers
mee en BioMed Central werd een winstgevende uitgeverij. Zó winstgevend, dat het
bedrijf in 2008 door de gevestigde uitgeverij Springer werd gekocht. BioMed
Central bleef wat het was: voor iedereen toegankelijk.

Een ander bekend voorbeeld is de Public Library of Science (PLoS). In 2003
besloot een klein comité van wetenschappers zelf een reeks tijdschriften op te
zetten en met behulp van een aantal giften is dat ook gelukt. PLoS is een
non-profit organisatie en geeft een zevental web-tijdschriften met peer review
uit op het terrein van de bètawetenschappen. Ze zijn voor iedereen gratis in te
zien. Ook hier worden de onkosten bestreden door de auteurs: als hun artikel
wordt geaccepteerd betalen ze een bedrag dat tussen de 1200 en 2900 dollar ligt.


Wellcome Trust

Belangrijk is verder dat bij grote internationale financiers van
wetenschappelijk onderzoek het inzicht groeit dat hun geld pas goed besteed is,
als de onderzoeksresultaten in het publieke domein terechtkomen. Instellingen
als de Britse Wellcome Trust (biomedisch onderzoek, budget 700 miljoen euro per
jaar), de Amerikaanse National Institutes of Health (NIH, medisch onderzoek, 20
miljard euro), de 76 Max Planck-instituten in Duitsland (1,3 miljard euro) de
European Research Council (900 miljoen euro) en de Europese Commissie (10
miljard euro in de komende 7 jaar) verbinden aan hun onderzoekssubsidies de
voorwaarde dat de resultaten voor iedereen toegankelijk moeten zijn. Als het
niet meteen kan, dan in ieder geval binnen een half jaar. Sommige uitgevers
hanteren namelijk een vorm van delayed open access, na een half jaar of een jaar
mag iedereen de publicatie lezen.

Springer is daarin nog verder gegaan. "We zagen dat de wetenschappelijk wereld
aan het veranderen was en we dachten: als onze klanten een andere manier van
toegang willen, dan moeten we daar wat aan doen." Wim van der Stelt is
verantwoordelijk voor de open-access-activiteiten van Springer. Niet alleen
kocht Springer BioMed Central, voor zijn eigen tijdschriften zette de uitgever
het Open Choice model op: wie dat wil kan zijn publicatie op de website van de
uitgeverij publiceren. Na betaling van een author fee, dat wel. Critici vinden
dat er op die manier twee keer betaald wordt: de inkomsten uit abonnementen
blijven immers bestaan. Van der Stelt: "Dat is tot op zekere hoogte waar. Maar
het is een overgangssituatie en we weten nog niet waar we op uitkomen. Als het
een succes is, zullen we de abonnementskosten verlagen."

Nog vérstrekkender is een experiment dat Springer heeft opgezet met de
Nederlandse bibliotheken, de Max Planck-instituten en de Amerikaanse
universiteit van Californië (die 10 vestigingen telt). Alle publicaties van de
onderzoekers van die instellingen zijn op het net te lezen, en de auteurs hoeven
niets te betalen. De bedoeling is wel dat de bibliotheken hun abonnementen niet
opzeggen. "Iedereen is benieuwd wat de nieuwe orde is", zegt Van der Stelt. "Het
is een experiment. We doen het nu twee jaar en we bekijken of we ermee doorgaan.
We onderzoeken welke gevolgen het heeft voor de citaties en de reputatie." En
Springer zal ook wel benieuwd zijn of de inkomsten uiteindelijk gelijk blijven?
"Nou", zegt Van der Stelt, "gelijk blijven? Als het enigszins kan willen we
natuurlijk groeien."

Geen mode

Dus het gaat met open access toch de goede kant op? "De geest is uit de fles",
zegt Jan Velterop. "Het is geen mode, de trend is onomkeerbaar."

Maar het gaat niet erg snel, vindt Leo Waaijers. Hij was directeur van de
Delftse UB. Tegenwoordig is hij consultant en betrokken bij allerlei open
access-projecten. "Het schuift langzaam op", zegt hij. "Op de universiteit van
Lund in Zweden is een register met alle open access tijdschriften. Dat register
groeit met ongeveer twee à drie per dag. Zeg maar duizend per jaar. Maar als je
bedenkt dat er 25.000 tijdschriften zijn, en dat er nu 4.000 open access zijn,
dan hebben we nog 21 jaar voor de boeg." Bij de belangrijke tijdschriften is de
neiging om naar het open model over te gaan niet groot, signaleert Waaijers.
Zeker niet bij de belangrijkste wetenschappelijke uitgever, Elsevier.

Daar wil Nick Fowler, director of strategy bij Elsevier graag wat tegen in
brengen. "Wij zorgen er al 130 jaar voor dat de wetenschappelijke wereld
maximaal toegang  heeft tot de beste wetenschappelijke publicaties", zegt hij.
"En we staan individuele onderzoekers toe dat ze de preprints van hun
publicaties op hun eigen website zetten of in repositories [zie kader]
deponeren. Het is trouwens maar zeven procent van de publicaties dat daarin
terechtkomt. De onderzoekers vinden het te veel gedoe." Maar de publicaties in
hun definitieve vorm mogen dus niet? Nee, zegt Fowler. "Wij zijn gevoelig voor
het argument dat de belastingbetaler voor het onderzoek heeft betaald, maar wij
betalen de kosten van de peer review en de correcties. Dus de definitieve
versies zijn alleen met ons kwaliteitskenmerk en op onze eigen website te zien."
En alleen voor betalende klanten.

Wat moet er gebeuren om open access toch werkelijkheid te laten worden? Wie
heeft de sleutel in handen? Van de onderzoekers zelf moet je niet te veel
verwachten, zeggen bestuurders en bibliothecarissen. "Vaak weten ze niet waar je
het over hebt", vertelt Waaijers. "Ze zeggen vaak 'we hébben toch al open
access, we kunnen toch overal bij?' Ze kijken vreemd op als je hun vertelt dat
anderen dat niet kunnen." VU-rector Lex Bouter: "Ze gaan toch voor de
toptijdschriften, en daarbij moet je ze niet te veel voor de voeten lopen."

"Ik zou willen bekijken hoe je de uitgevers een rol kunt geven in een open
access-model", zegt Sybolt Noorda. "Meer als intermediairs, als organisatoren.
Wat ze doen, doen ze namelijk heel goed. Ze organiseren de peer review en ik
beschouw het als een illusie dat de wetenschappers dat zelf zouden kunnen."

En verder zit er maar één ding op, zegt vrijwel iedereen. De financiers van
onderzoek moeten open access verplichten, net als de Wellcome Trust, de NIH en
de Max Planck-instituten hebben gedaan.

In Nederland wordt het meeste onderzoeksgeld verdeeld door NWO, zo'n 550 miljoen
per jaar. NWO verplicht open access niet.

"Ik ben er voorstander van dat NWO open access als voorwaarde aan zijn subsidies
verbindt", zegt KB-directeur Bas Savenije. "Het is belastinggeld dat ze
verdelen."

"Van NWO hoor je niks", zegt Jan Velterop.

"De financiers hebben de sleutel in handen", zegt Leo Waaijers. "Maar NWO is de
grote afwezige in dit proces. Ze hebben in 2005 de Berlin Declaration
ondertekend, maar wat doen ze eigenlijk?"

Dat vragen we aan NWO. Via de voorlichter laat de instelling weten "in principe
positief tegenover open acces te staan". Het komende half jaar hoopt de
instelling "beleid te ontwikkelen". Welk beleid? "Dat kunnen we niet zeggen,
omdat we er nog mee bezig zijn."

En de minister? Ronald Plasterk was tijdens zijn wetenschappelijke carrière een
bekend voorvechter van open access, hij zat in de editorial board van PLoS
Biology. Nu wil hij er alleen over zeggen dat er een werkgroep mee bezig is. En
dat het doel is om over een jaar of vier tot een nationale licentie te komen,
zodat behalve de universitaire gemeenschap ook anderen toegang krijgen tot
wetenschappelijke literatuur.

Leo Waaijers heeft wel een idee waarom het zo langzaam gaat. "De uitgevers
hebben een heel sterke internationale lobbyclub, de International Association of
Scientific, Technical and Medical Publishers, de STM. Elsevier is daar dominant.
Ze komen in driedelig grijs op de ministeries, dat is heel intimiderend. Ze
zeggen dat de peer review bij open access teloor gaat - wat onzin is. En ze
praten over verlies van werkgelegenheid. Ik zeg wel eens tegen de bibliotheken:
weten jullie wel dat je je eigen anti-lobby financiert? Want die club wordt
uiteindelijk toch uit de abonnementsgelden betaald."

'De uitgeverslobby komt in driedelig grijs op de ministeries. Dat is heel
intimiderend'

Er zit maar één ding op: de financiers van onderzoek moeten

open access verplichten

Vrije toegang tot wetenschappelijke resultaten is niet alleen democratischer
maar ook goedkoper

beeld Johannes van Assem

Openbare digitale toegang

Om het ideaal van open access toch gestalte te geven, hebben de meeste
universiteiten zogeheten repositories in het leven geroepen: openbaar digitale
depots met publicaties van hun medewerkers. De universiteit van Utrecht is er
het verst mee. "Het College van Bestuur heeft er net weer op aangedrongen dat de
onderzoekers hun artikelen in onze repository stoppen", zegt Saskia Franken,
verantwoordelijk voor Igitur, zoals die afdeling van de bibliotheek heet. "Ik
had nog liever gezien dat ze het verplicht hadden gesteld, maar dit is ook al
heel wat. Ze hebben er bij gezegd, dat we alleen de artikelen mogen opnemen die
zijn toegestaan. Als een uitgever het verbiedt, mag het niet." In het
Igitur-archief komt nu elk jaar zo'n 25 procent van de Utrechtse
wetenschappelijke output, schat Franken. "Het is af en toe wel frustrerend. Wij
moeten de auteurs voortdurend overtuigen, dat ze hun publicaties naar ons moeten
sturen. Dat is veel beter dan wanneer ze die op hun eigen website zetten. Opname
in een repository betekent dat er een universiteitsbibliotheek achter staat. Wij
kunnen duurzame toegankelijkheid garanderen, daartoe zijn wij op aarde."

Maar hoe nuttig de repositories ook zijn, ideaal zijn ze niet. Om te beginnen is
het soort publicaties dat ze bevatten nogal divers: er zitten serieuze
tijdschriftpublicaties in, maar ook grijze literatuur en databestanden. En het
belangrijkste: ze zijn niet compleet, want veel onderzoekers zien het belang van
zo'n openbaar depot niet.

LOAD-DATE: August 3, 2009

LANGUAGE: DUTCH; NEDERLANDS

GRAPHIC: Boeken in de kelders van de Koninklijke Bibliotheek.
Elektronische 'boekenkast' in de KB met optische schijven die zeker een eeuw
goed blijven.

PUBLICATION-TYPE: Krant

JOURNAL-CODE: NRC Handelsblad


                         Copyright 2009 NRC Media B.V.
                              All Rights Reserved

                              66 of 152 DOCUMENTS



                                NRC Handelsblad

                            1 augustus 2009 zaterdag

Belangrijke joggers;
overpeinzingen  1510

SECTION: NRC WEEKBLAD

LENGTH: 758 woorden


Moeten wereldleiders, belangrijke politici, Bekende Burgers in het publiek laten
zien hoe sterk, vlug en lenig ze zijn? De eerste keer dat ik me dit afvroeg was
toen ik op de televisie Bill Clinton zag joggen. Een soepele draver, gevolgd
door twee plichtmatig meedravende lijfwachten. De president had er zin in, de
lijfwachten niet. Dat kon je aan de gezichten zien. In Rusland was Boris Jeltsin
aan het bewind. Het tegendeel van een jogger. Bij ons Wim Kok. Ook nooit zien
draven.

In Moskou is toen Vladimir Poetin verschenen, een man van een ander slag,
afkomstig uit de KGB, mager, gespierd en met een oogopslag alsof hij zijn
gesprekspartner ieder ogenblik in een houdgreep kon nemen. Hij heeft zich ook
weleens in zo'n vechtpak laten fotograferen, geloof ik. Daar was niets
onnatuurlijks aan, en toch, je kunt zeggen wat je wilt, hij is ook een bekwaam
staatsman. Dat vechten van hem lijkt me een natuurlijke liefhebberij, waarmee
hij waarschijnlijk al begonnen is toen hij een jaar of tien was. Het judo van
Poetin hoort erbij, is functioneel.

Afgelopen zondag is Nicolas Sarkozy bij het joggen in de tuin van zijn
buitenverblijf ingestort, met een helikopter naar een ziekenhuis in Parijs
gebracht en daar weer opgeknapt. Ik hoop dat hij iets van die ineenstorting
heeft geleerd en ik wens hem een levenslange gezondheid. Maar afgezien daarvan,
deze Franse president heeft iets in zijn persoonlijkheid wat erom smeekt in het
openbaar te gaan joggen en verder alles te doen wat zijn publieke rusteloosheid
moet bewijzen. Als hij een gewone burger was, zou je zeggen: te veel gedoe.

In ons cafeetje hadden we het erover. Een van de vrienden bracht Winston
Churchill ter sprake. Als iemand een rusteloos leven heeft gehad, dan is hij het
het wel. Oorlogscorrespondent in de Boerenoorlog, politicus, onversaagd
oorlogsleider, historicus, schrijver van zes delen geschiedenis van de Tweede
Wereldoorlog, winnaar van de Nobelprijs, whiskydrinker en sigarenroker. Toen
iemand hem vroeg hoe hij dat allemaal voor elkaar had gekregen, zei hij: ,,No
sports." Hij is 91 jaar geworden.

Een halve eeuw geleden dacht je er niet aan, voor je plezier of je gezondheid
een kilometer of vijf of tien te gaan rennen. Gewone mensen trokken een sprintje
als ze de tram wilden halen en dat was dat. De anderen die langer renden waren
atleten, of nog serieuzer, marathonlopers. Toen kwam Jim Fixx, een man die in
1967, aan het begin van zijn nieuwe carrière 35 jaar was, 110 kilo woog en twee
pakjes sigaretten per dag rookte. Dat, geloofde hij, kon niet lang meer goed
gaan. Toen is hij met rennen begonnen. Tien jaar later waren er dertig kilo af,
drie kilo per jaar, en hij rookte niet meer. Hij schreef een boek, The Complete
Book of Running, waarvan meer dan een miljoen exemplaren zijn verkocht. In 1984,
toen hij 52 was, is hij aan een hartaanval gestorven. Dat veroorzaakte bij
sommige, tot zwarte humor geneigde cabaretiers weer enig leedvermaak.

Maar intussen had het joggen in Amerika wortel geschoten. Op zondag, en dan
vooral in het Central Park, zie je hordes dravenden. Veel jonge mensen die geen
gram te zwaar waren, maar toch, voor alle zekerheid, je kon nooit weten. Daarna
kwamen de gyms in gebruik, instellingen waar je bij slecht weer op de lopende
band kon draven en dan op een klokje kon zien hoeveel kilometer je had afgelegd.
Naast zo'n gym was dan een Kentucky Fried Chicken of een McDonald's gevestigd
waar de toekomstige dravers aan hun vervetting zaten te werken.

Joggen is een Amerikaanse uitvinding. Het nadert tot het perpetuum mobile van de
lichaamsfuncties: het eten en rennen, eten en rennen tot je erbij neervalt. Maar
zo is het niet. Het joggen heeft een eigentijdse onaantastbaarheid gekregen, een
geur van seculiere heiligheid.

Ik zie ze voorbij draven, al jaren. Er zit een hiërarchische ontwikkeling in.
Vroeger bleven ze allemaal op de stoep, nu zijn er meer en meer die het fietspad
kiezen. Dan, bij een hek, de leuning van een brug maken ze plotseling halt en
gaan bewegingen maken waarvan je zou denken dat die bij het gebed van een nog
weinig bekende godsdienst horen. Eén keer ben ik uit nieuwsgierigheid dicht
langs zo iemand gelopen. Een man van een jaar of veertig. Terwijl hij zijn
oefeningen deed, hijgde hij zwaar en keek wanhopig naar de hemel. Uit
medemenselijkheid ben ik een eindje verder blijven staan. Opeens draafde hij
verder, ik neem aan dat het goed is afgelopen.

Denk niet dat ik iets tegen joggen heb. Maar toch, laat Sarkozy een waarschuwing
zijn.

Als Sarkozy een gewone burger was, zou je zeggen: te veel gedoe

LOAD-DATE: August 3, 2009

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2009 NRC Media B.V.
                              All Rights Reserved

                              67 of 152 DOCUMENTS



                                NRC Handelsblad

                            1 augustus 2009 zaterdag

Citaten

SECTION: OPINIE; Blz. 6

LENGTH: 249 woorden


,,Deze president toont zich, naar mijn mening, keer op keer op keer als een man
met een diepgewortelde haat voor blanken, of voor de blanke cultuur, ik weet
niet wat het is."

De Amerikaanse tv-presentator Glenn Beck over president Barack Obama, Fox News,
28 juli.

,,De tragische sterfgevallen die daarop volgden, waren noch voorzien noch
gepland."

De voormalig Bosnisch-Servische leider Radovan Karadzic over het veroveren van
Srebrenica, http://trouw.nl, 30 juli.

,,Politici hoeven geen passende arbeid te accepteren, de rest van Nederland wel.
Politici krijgen maximaal 72 maanden wachtgeld, de rest slechts 38 maanden.
Politici krijgen anderhalf jaar volledig doorbetaald als ze ziek zijn, de
'gewone burger' maar een jaar. Dat is zakkenvullerij die niet valt uit te
leggen. Zo bijzonder zijn politici niet."

Tweede Kamerlid voor de SP Ronald van Raak wil af van speciale regelingen voor
werkloze politici en heeft daarvoor afgelopen week een initiatiefwet ingediend,
http://sp.nl, 29 juli.

,,Aanleiding voor het invoeren van de dresscode vormen de waargenomen
schrikreacties bij giraffen, gorilla's en leeuwen die zich storen aan bezoekers
met een ontbloot bovenlijf"

Parkmanager  Sjors van den Boogaart wil geen blote basten     in de Beekse
Bergen, http://telegraaf.nl, 28 juli.

,,Als ze denken dat we afhankelijk van hen  zijn,vergissen ze zich flink. We
zijn erg aardig geweest voor de  industrialisten van Colombia."

President van Venezuela Hugo Chávez in de Colombiaanse krant El Tiempo, 29 juli.

LOAD-DATE: July 31, 2009

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2009 NRC Media B.V.
                              All Rights Reserved

                              68 of 152 DOCUMENTS



                                NRC Handelsblad

                             30 juli 2009 donderdag

Alleen rijken hebben een crisisgevoel;
Recessie Hoe in weerwil van de mondiale crisis Indonesië opgewekt blijft, en de
economie er gewoon doorgroeit

BYLINE: Elske Schouten

SECTION: ECONOMIE; Blz. 12

LENGTH: 1416 woorden

SAMENVATTING

Indonesië merkt weinig van de 'krisis'. De mensen consumeren er gewoon door. De
economie blijft dan ook groeien. Dure kleding, sieraden, verre vakanties, daar
geeft men minder aan uit.

VOLLEDIGE TEKST:

In grote zakken liggen de verkiezingsshirts nog in het naaiatelier, klaar om te
worden weggegooid. Een herinnering aan het succesjaar van T-shirtfabriek Rafi
Konveksi. De eigenaren, het echtpaar Bekti Waskito en Tuti Amalia, moesten
zestig man aantrekken om alle opdrachten voor de Indonesische verkiezingen te
kunnen bijbenen.

Nu is het weer rustig. Slechts twee van de twaalf naaimachines zijn bezet, door
mannen die groene boordjes aan witte T-shirts naaien. Een ander bedient de pers
om ze te bedrukken. Op een grote houten tafel zit een vrouw tussen balen met
geknipte stof sloom te strijken.

Maar het jaar kan niet meer stuk. In de verkiezingsmaanden zette het bedrijf
ruim drie keer zoveel om als in heel 2008.  Om het te vieren is het echtpaar een
weekend weg geweest; een T-shirt met een romantische foto van het uitje hangt in
hun kantoor-aan-huis. En ze hebben een Peugeot gekocht: een auto met status in
het van Honda's en Toyota's vergeven Indonesië.

Over de financiële crisis kunnen Bekti en zijn vrouw niet zoveel zeggen. Ja,
confectiebedrijven die exporteren hebben het moeilijk, weten ze. ,,Maar voor de
binnenlandse markt loopt het nog goed. Straks is het lebaran, het feest na de
ramadan, dat is goed voor de verkoop. En daarna is het weer Kerstmis." Ze maken
zich geen zorgen.

Van de mondiale economische crisis is in Indonesië weinig te merken. Wie de
gewone man ernaar vraagt, krijgt een niet-begrijpend antwoord. De crisis? Ja,
een jaar geleden misschien, toen ook in Indonesië de prijzen van benzine en
voedsel de pan uitrezen. Maar nu gaat het toch aardig goed? In het collectieve
bewustzijn staat het woord krisis voor de Aziëcrisis twaalf jaar geleden, toen
de economie met 14 procent kromp en de roepia, de Indonesische munt, negen keer
over de kop ging. Wat men nu in de rest van de wereld een crisis noemt, stelt in
Indonesië niets voor.

,,Indonesië doet het erg goed", zegt Joachim von Amsberg, landendirecteur
Indonesië van de Wereldbank. ,,Van alle grote landen, is Indonesië het minst
geraakt." Vorig jaar groeide de economie met 6,1 procent, maar ietsje minder dan
in 2007. Voor dit jaar wordt 4 à 4,5 procent economische groei verwacht.  De
roepia daalde aanvankelijk ruim 20 procent maar is nu terug op hetzelfde niveau
als een jaar geleden.

Dat komt voor een groot deel doordat Indonesië een grote en diverse economie is,
een economie bovendien die tot nu toe onderpresteerde. Anders dan sneller
groeiende ontwikkelingslanden als China en India exporteert Indonesië relatief
weinig naar het Westen. Hoewel ook de Indonesische export daalt (het eerste
kwartaal met 20 procent), is de invloed daarvan op de economische groei minder
groot dan elders. Het land kampt daardoor niet met massa-ontslagen of met een
migratiestroom van de stad terug naar het platteland.

Een overblijfsel van de Aziëcrisis, toen bedrijven en banken bezweken onder
buitenlandse schulden die door de ingestorte roepia niet meer af te lossen
waren, is dat Indonesische banken conservatief zijn en weinig geïntegreerd met
de internationale financiële markt. Ook bedrijven hebben weinig schulden. ,,Dat
beperkt de groei in goede tijden", zegt Von Amsberg. ,,Maar nu helpt het."

Von Amsberg is enthousiast over de manier waarop de Indonesische regering op de
crisis reageerde. ,,Toen de Amerikaanse zakenbank Lehman Brothers in september
vorig jaar omviel, moesten andere landen nog wakker worden. Indonesië begon
onmiddellijk de risico's te beperken." Zo zorgde minister van Financiën Sri
Mulyani Indrawati voor een vangnet voor de financiële sector. Zij stelde de
overheidsfinanciën veilig door een lening van 5,5 miljard dollar te regelen,
onder andere van de Wereldbank. De staatsschuld is met 30 procent van het bruto
binnenlands product laag.

De invloed  van de mondiale economische crisis bleef zo beperkt tot specifieke
groepen. Bedrijven die exporteren, mensen die hun vermogen in het buitenland
hadden geïnvesteerd. ,,Wij noemen dit een crisis van de rijken", zegt adviseur
Patricia Susanto van Jakarta Consulting. Dure kleding, auto's, sieraden, verre
vakanties: daar geeft men nu minder aan uit. Maar voor de rest blijven
Indonesiërs gewoon geld uitgeven.

Denkt het Westen misschien in termen van voorzichtig herstel, in Indonesië
heerst optimisme. In mei schreef zakenbank Morgan Stanley in een rapport dat
Indonesië een extra letter 'I' kan worden in de afkorting BRIC: de opkomende
economieën van Brazilië, Rusland, India en China. Aandelenmakelaar  CLSA
publiceerde een gunstig rapport over het land met als titel 'Chindonesia: enter
the Komodo', naar de reuzenhagedis die alleen in de Indonesische archipel leeft.

,,Indonesië haalt zijn  achterstand in", zegt Von Amsberg van de Wereldbank.
,,Binnen een paar jaar zal het moeilijk worden om Indonesië buiten te sluiten
van welke groep opkomende landen dan ook."

Sinds de Aziëcrisis hebben Indonesische bedrijven er veel aan gedaan om
efficiënter te worden, zegt Sebastian Sharp, hoofd onderzoek van de Indonesisch
zakenbank  Danareksa. Bedrijven die meer op connecties met het regime van
oud-president Soeharto draaiden dan op eigen verdiensten, moesten  veranderen.
Banken verstrekken aan het bedrijfsleven nu makkelijker leningen. Sharp: ,,De
afgelopen tien jaar gingen over herstructurering, de volgende tien gaan over
groei."

Danareksa, een staatsbank, ziet perspectief  in de grondstoffen. Indonesië zou
meer verwerking in eigen land kunnen doen. Maar ook  de bouw  en de financiële
dienstverlening bieden perspectief. ,,De rente is nu historisch laag," zegt hij,
,,waardoor bedrijven meer zullen investeren". Bovendien kan de lage rente mensen
stimuleren hun geld te steken in de, nog onvolwassen, aandelenmarkt.

Zakenman Husodo Angkosubroto gelooft dat er goede tijden aanbreken. Hij leidt
het bedrijf Gunung Sewu, dat in Zuid-Sumatra ananas verbouwt, inblikt en levert
aan  westerse supermarkten. Tijdens de Aziëcrisis (volgens Husodo ,,een goede
les over de betekenis van risico") bezweek het bedrijf bijna onder zijn schulden
en moest het onderdelen afstoten. De huidige crisis weerstaat het bedrijf met
gemak.

,,In oktober werden we wel nerveus", zegt Husodo. Hij stopte met investeren om
niet in acute geldnood te raken, de blikjes ananas stapelden zich op.  Maar
inmiddels trekt de verkoop weer aan. Het verlies aan omzet compenseert hij met
de levensverzekeringen die het bedrijf in Indonesië verkoopt: een markt die met
30 procent per jaar groeit.

De rente is zo laag dat investeringen in nieuwe plantages  binnen bereik komen,
zegt Husodo. De corruptie wordt minder, al wil hij niet vertellen hóé hij dat
merkt. En ook hij ziet dat goed geleide bedrijven betere kansen krijgen, ten
koste van degene die vroeger vertrouwden op vriendjespolitiek. ,,Ik ben echt
heel optimistisch. Dit is het nieuwe Indonesië."

Maar er is een schaduwzijde. De infrastructuur bijvoorbeeld. Veel Indonesische
wegen zijn zo hobbelig dat een rit van 40 kilometer wel twee uur kan duren. De
havens zijn verwaarloosd. Er is een tekort aan elektriciteit. Zonder smeergeld
kom je nog altijd niet ver. De corruptie is notoir groot.

Doordat regionale regeringen meer macht hebben gekregen, worden bedrijven
geteisterd door allerlei lokale bureaucratische regeltjes. En het onderwijspeil
is niet vergelijkbaar met een land als bijvoorbeeld India, waar westerse
hightechbedrijven in de rij staan om pas afgestudeerden in dienst te nemen.

Wat Indonesië inmiddels wel bezit, is stabiliteit. Het land dreigde na de
afzetting van president Soeharto, in het midden van de Aziëcrisis in 1998, nog
uit elkaar te vallen. Op verschillende eilanden braken bloederige conflicten
uit. Die zijn onder controle. Deze maand hield het land vreedzame
presidentsverkiezingen, waarbij zittend president Susilo Bambang Yudhoyono tot
genoegen van het bedrijfsleven met een grote meerderheid werd herkozen.

Wel kreeg het land sinds vier jaar weer te maken met terroristische
zelfmoordaanslagen. Maar de beurs en de roepia reageerden nauwelijks.

Sharp van Danareksa, die aanslagen van dichtbij meemaakte, denkt niet dat het
investeerders zal ontmoedigen. Hij  is zo optimistisch dat hij Indonesië straks
sneller ziet groeien dan China. ,,Deze regio wordt de grote verrassing."

'Deze regio wordt  de grote verassing'

Sebastian Sharp, hoofd onderzoek van  zakenbank  Danareksa.

LOAD-DATE: July 30, 2009

LANGUAGE: DUTCH; NEDERLANDS

GRAPHIC:  Bij T-shirtfabriek Rafi Konveksi in Jakarta, hier op 25 juli 2009, kan
het jaar al niet meer stuk.
Foto Ahmad 'deNy' Salman

PUBLICATION-TYPE: Krant

JOURNAL-CODE: NRC Handelsblad


                         Copyright 2009 NRC Media B.V.
                              All Rights Reserved

                              69 of 152 DOCUMENTS



                                NRC Handelsblad

                                 July 18, 2009

Beperkte ouders;
reportage opvoeden

BYLINE: tekst Joke Mat beeld Bob van der Vlist

SECTION: NRC WEEKBLAD; Blz. 10

LENGTH: 3175 words

SAMENVATTING:

Als opvoeden alleen lukt met cameratoezicht, zijn kinderen van verstandelijk
beperkte ouders dan niet beter af in een pleeggezin? 'Uithuisplaatsing is nu
eigenlijk een automatisme.'

VOLLEDIGE TEKST:

Bij het raam staat een box vol knuffels. Een hulpverlener bladert aan tafel in
een tijdschrift. Op de bank zit bezoek: een vriend van de sociale werkplaats.

Moeder Miranda komt beneden met Hendrikus, in een wit kruippakje. "Even wakker
worden", zegt ze tegen hem. Hij hangt tegen haar aan en kijkt met grote ogen
rond. Miranda, stralend, geeft hem over aan haar man Henk op de bank. Terwijl
die de fles vasthoudt, neemt hij met zijn vriend de nieuwtjes van het werk door.
Hendrikus ligt op zijn arm, en drinkt.

Sinds 2 mei is baby Hendrikus uit Geldermalsen waarschijnlijk de best bewaakte
baby van Nederland. Vier dagen per week komt van 7 uur 's ochtends tot 8 uur 's
avonds een hulpverlener bij zijn ouders in huis. De drie dagen dat zijn ouders
werken, gaat hij naar een kinderdagverblijf. De hulpverlener (er zijn er vijf)
komt dan alleen voor het ontbijt en na het werk. Als 'Goede Tijden Slechte
Tijden' begint, of liefst net iets daarvoor, belt Henk de nachtdienst. Die zet
de webcam in Hendrikus' slaapkamer aan. Dan gaat de hulpverlener naar huis.

Vanaf zijn geboorte in oktober 2008 tot 2 mei woonde Hendrikus in een
pleeggezin. Uit onderzoek door de Raad voor de Kinderbescherming was gebleken
dat zijn ouders, die een verstandelijke beperking hebben, niet voor hem konden
zorgen. Toen een nieuw pleeggezin onvindbaar bleek, besliste de rechter dat hij
met cameratoezicht voorlopig naar huis mocht. Een pedagogisch adviesbureau deed
een tegenonderzoek en concludeerde dat zijn ouders wél voor hem kunnen zorgen.
Woensdag besliste de rechter dat hij thuis mag blijven.

Maar de bewaking van Hendrikus riep veel vragen op. Hoeveel kost dat en wie
brengt het op? Als ouders alleen onder voortdurend toezicht voor hun kind kunnen
zorgen, moet de conclusie dan niet zijn dat ze dat niet kunnen? Is het kind dan
niet beter af in een pleeggezin?

Voor William Westveer, directeur van de vereniging LFB voor en door mensen met
een verstandelijke beperking, was de regeling juist een doorbraak. "De webcam
gaf veiligheid en zijn ouders hebben kunnen laten zien dat ze voor hem kunnen
zorgen. Mensen bij wie de opvoeding fout is gegaan, zeggen tegen mij: ik wou dat
wij dat ook hadden gehad." Al vond hij de dagelijkse dertien uur begeleiding
zwaar overdreven. "Dat moet je niet willen. Dan kun je niets meer privé doen."

Het is niet bekend hoeveel ouders als Henk en Miranda er in Nederland zijn. Een
quickscan uit 2005 van de twee Amsterdamse universiteiten vond ruim 1.500
gezinnen met een of twee verstandelijk beperkte ouders. De onderzoekers schatten
het aantal ouders op hooguit 5 procent van alle 112.000 Nederlanders met een
verstandelijke beperking. De indruk is wel dat hun aantal toeneemt. "De
bevolking als geheel groeit en deze groep krijgt vaker kinderen", zegt directeur
Marjan Boertjes van het Expertisecentrum van de William Schrikker Groep, een
organisatie die onder meer gezinsvoogdij biedt aan kinderen van ouders met een
beperking.

Dat komt, zegt Boertjes, doordat de overheid hen al heel lang benadert als
gewone burgers. In de tweede helft van de vorige eeuw werd het voor hen mogelijk
buiten een instelling te wonen, in een rijtjeshuis of op een flatje. Daar
krijgen ze weinig of geen professionele hulp meer. Wel hebben ze alle ruimte om
beslissingen te nemen waarvan ze de gevolgen niet kunnen overzien.

Als ze kinderen krijgen, blijkt vaak hoe oppervlakkig hun 'maatschappelijke
integratie' is. Ze werken niet, of in een sociale werkplaats, en hebben meestal
weinig contacten. Het ouderschap draait vaak uit op een mislukking. Volgens de
quickscan uit 2005 schoot de opvoeding in 789 van de 1.549 gevonden gezinnen
ernstig tekort, en verliep zij in 253 gezinnen problematisch.

In 507 gezinnen was de opvoeding volgens de onderzoekers 'goed genoeg': de
kinderen waren niet uit huis geplaatst, er was geen bemoeienis van de Raad voor
de Kinderbescherming en er waren geen aanwijzingen voor verwaarlozing of
mishandeling. Een open vraag bleef of de kinderen in deze gezinnen "voldoende
ondersteund worden in hun ontwikkeling". Dat is de gangbare definitie van 'goed
genoeg'-ouderschap.

Is ouderschap de schaduwzijde van de emancipatie van deze groep? Marjan Boertjes
ziet dat anders. "Ik vind dat de emancipatie een verplichting schept. Het is een
taak van de samenleving deze ouders goed te begeleiden." Hulpverleners, verenigd
in het 'Werkgezelschap Ouderschap en Kinderwens van mensen met een
verstandelijke beperking', weten ook hoe dat zou moeten. "We zouden de moeders
vanaf het begin moeten meenemen in de ontwikkeling van het kind", zegt
psycholoog Marja Hodes. "Als hulpverlener heb je dan goed zicht op het gezin en
je staat naast elkaar. Nu komen we vaak pas in een gezin als het kind tekort
komt. Dan sta je al gauw tegenover elkaar."

William Westveer is de vleesgeworden emancipatie. Met zijn snor, brede schouders
en gouden kettinkje ziet hij eruit als een vakbondsman en zo klinkt hij ook. Hij
was een van de oprichters van de belangenvereniging LFB, omdat hij nooit kon
verdragen dat dingen over zijn hoofd heen werden geregeld. In zijn werkkamer aan
de chique Maliebaan in Utrecht hangt een grote foto van zijn gezin. Van zijn 26
werknemers heeft driekwart ook een verstandelijke beperking. De anderen zijn
coaches.

Westveer en zijn vrouw wonen in Zeeland, zelfstandig. Hun zoons zijn 14 en 11
jaar. De oudste is normaal begaafd en zit op het vmbo, vertelt Irma Westveer,
een joviale vrouw met felrode teen- en vingernagels. Ze zit in haar achtertuin,
naast twee hondjes op een kussen. "Joeri is intelligenter dan wij. Wat hij leert
kunnen wij niet. Wij kunnen hem wat dat aangaat niet helpen." Hij voelt zich
verantwoordelijk voor het gezin en neemt haar soms werk uit handen, zoals het
verzorgen van de honden. "Dat moet niet. Een kind van 14 moet kunnen spelen."

Irma Westveer is een paar keer overspannen geweest, ook al voor ze kinderen
kreeg, en ze lijdt aan depressie. De laatste tijd gaat het redelijk. Ze heeft
zes uur per week thuiszorg en zes uur begeleiding. Om de week komt Herman, al
jaren haar 'SPW'er', sociaal-pedagogisch werker. Hem vertelt ze alles.

Een andere hulpverlener neemt Joeri een keer per week mee op stap en helpt hem
met zijn huiswerk. Jongste zoon Bryan gaat een dagdeel per week naar een
gespecialiseerde kinderopvang. Daar speelt hij en volgde hij een
weerbaarheidstraining. Hij wordt gepest in de buurt omdat hij op een speciale
school zit.

Ouders met een verstandelijke beperking krijgen volgens Zorgverzekeraars
Nederland meestal een paar uur per week gezinsbegeleiding aan huis.
Hulpverleners noemen negen uur per week "zeer intensief". Dertien uur per dag,
zoals bij de ouders van Hendrikus, is hoogst uitzonderlijk, zegt regiomanager
Anke Visserman van 's Heeren Loo, de grootste instelling voor verstandelijk
gehandicapten. 's Heeren Loo bedacht de regeling samen met de William Schrikker
Groep. "We hebben even niet naar geld gekeken en wel naar wat moest gebeuren.
Eigenlijk hadden ze nog een kraamtijd nodig om aan elkaar te wennen."

De kosten is Visserman nog aan het berekenen. De gespecialiseerde thuiszorg kost
ongeveer 50 euro per uur. Voor de rest doen de ouders van Hendrikus een beroep
op bestaande voorzieningen. Het kinderdagverblijf was er al, de nachtdienst die
Hendrikus via de webcam in de gaten houdt ook. Voor toezicht op bijvoorbeeld
epilepsiepatiënten.

Sinds hij bij zijn ouders woont, is Hendrikus 's nachts twee keer wakker
geweest. Hulp van de nachtdienst was niet nodig. Als hij een huilbaby was
geweest, was deze oplossing dan niet onwerkbaar geweest? Nee hoor, zegt
Visserman. "Wij hebben 's nachts overal mensen rondlopen en achter camera's
zitten. Mensen moeten recht gelegd worden, verschoond, medicijnen krijgen. Ook
's nachts is het een heel gedoe bij ons."

De hulpverleners leerden Henk en Miranda hoe ze met een kinderwagen van de stoep
af moesten gaan, wat te doen bij regen. Dingen die alle ouders moeten leren.
"Maar ze hadden dat niet per se van ons hoeven leren", zegt Visserman. "Ze
hebben een goed netwerk." Het aantal hulpuren gaat binnenkort omlaag. De webcam
gaat weg.

's Heeren Loo helpt veel meer ouders met een beperking. Er zijn kinderen die na
school en in vakanties altijd bij 's Heeren Loo worden opgevangen. Er zijn ook
kinderen die een keer per jaar naar een logeerhuis gaan. Daartussenin is alles
mogelijk. De meeste gezinnen wonen buiten de instelling.

's Heeren Loo meldt elk kind bij de geboorte aan bij jeugdzorg, zodat het een
gezinsvoogd krijgt. Maar het uitgangspunt is dat de kinderen bij hun ouders
blijven wonen. "Uit onderzoek blijkt dat een kind in een instelling tussen 0 en
12 jaar 450 verschillende gezichten ziet", zegt Anke Visserman. "Dan is het heel
moeilijk je tot een normaal mens te ontwikkelen. Wij vinden dat een kind thuis
hoort."

De hulpverleners proberen ouders de vaardigheden aan te leren die ze nodig
hebben. Aan de leermethoden is volgens Visserman nog veel te verbeteren. "Alleen
al in het eerste jaar moeten ouders op zoveel veranderingen inspelen. De baby
leert kruipen, lopen, komt in de eerste koppigheidsfase. Elke periode vraagt om
andere vaardigheden. Wat in de praktijk werkt, is voordoen, nadoen, samendoen."

Er wordt nagedacht over gebruik van een camera. Niet voor toezicht, zoals bij
Hendrikus, maar voor begeleiding op afstand. "Iemand kijkt bijvoorbeeld via een
camera mee met het eten en zegt in het oortje van de moeder: 'Je hebt nu drie
keer nee gezegd, probeer eens te zeggen wat wel mag'." Die aanwijzingen moeten
niet de vorm krijgen van directe instructies, zegt Visserman. "Als dat nodig is,
moet je je gaan afvragen of het kind wel bij de ouders kan wonen."

Eerder niet, wat haar betreft. "Uithuisplaatsing is nu eigenlijk een
automatisme. Je zag het bij Hendrikus: ouders kunnen niet voor het kind zorgen,
hup kind weg. Terwijl je ook aan alternatieven kunt denken."

Als ouders van het begin af goed worden begeleid, zijn veel problemen te
voorkomen. MEE, een organisatie die mensen met een beperking adviseert en
ondersteunt, brengt dan hun 'netwerk' en 'draagkracht' in kaart en zoekt
passende hulpverlening. Maar ouders moeten zelf naar MEE stappen. En velen doen
dat niet, bijvoorbeeld omdat ze hun beperking ontkennen. Daarnaast kampt MEE met
een imagoprobleem, zegt William Westveer. "Veel mensen denken: 'Als we die lui
in huis halen, raken we ons kind kwijt'."

In de praktijk komen veel gezinnen pas bij de hulpverlening terecht als de
kinderen al een paar jaar oud zijn. Meestal gaat het tegen die tijd om
multiprobleemgezinnen waarin de verstandelijke beperking het kleinste probleem
is. De ouders hebben bijvoorbeeld ook een persoonlijkheidsstoornis of ze zijn
verslaafd of straatarm. "Dit zijn kwetsbare gezinnen in een maatschappij die
verhardt", zegt zorgconsulent Rie-Anne van Laarhoven van MEE. "Ze zijn vaak ook
slachtoffer van derden. Iemand heeft bijvoorbeeld een hennepkwekerij in een
kamertje ondergebracht en gezegd dat het tulpen en rozen zijn. Daar krijgen ze
dan 25 euro per maand voor. Vervolgens komt de politie en worden ze uit huis
gezet."

In het uiterste geval beslist de rechter tot uithuisplaatsing van de kinderen,
op advies van de Raad voor de Kinderbescherming. Hoe vaak dat gebeurt, kan de
Raad niet zeggen - cliënten worden niet op 'beperking' geregistreerd. Volgens
Adrianne van Rheenen, orthopedagoog en gedragsdeskundige bij de Raad, gaat "een
substantieel deel van de raadsonderzoeken" over mensen met een verstandelijke
beperking. De voogdijgroep van de William Schrikker Groep heeft 7.000 kinderen
onder zijn hoede, van wie naar schatting ten minste de helft van ouders met een
verstandelijke beperking.

Van Rheenen noemt de verwaarlozing en vervuiling in deze gezinnen soms
onvoorstelbaar. Vaak zijn er hoge schulden en veel dieren in huis. "Het zijn
mensen met een groot hart. Ze willen graag zorgen."

Een ander probleem kan zijn: te veel hulp. Rie-Anne van Laarhoven kent een gezin
met drie uit huis geplaatste kinderen waarbij wel zestien instellingen betrokken
zijn: schuldhulp, kinderbescherming, jeugdzorg, sociale dienst, verslavingszorg,
ggz, instellingen voor verstandelijk gehandicapten, thuiszorg, scholen et
cetera. "Die mensen zijn de hele dag bezig al die hulpverleners te bedienen." Ze
pleit voor een casemanager die alles op elkaar afstemt.

Tot 'baby Hendrikus' was 24 uursopvang de meest intensieve vorm van begeleiding.
In een flatgebouw van zorginstelling ASVZ in Hoogvliet, bij Rotterdam, wonen
ouders zelfstandig in een flatje. Beneden is een huiskamerachtig kantoortje,
waar begeleiders werken bij wie ze dag en nacht kunnen aankloppen. Aan de muur
hangen foto's: veel moeders, veel kinderen, één vader. Deze 24 uursopvang was
vijf jaar geleden de eerste in Nederland. Inmiddels zijn er ongeveer tien.

Er is veel vraag naar; de wachttijd in Hoogvliet is een half jaar. Soms beslist
de rechter dat een gezin erheen moet om bij elkaar te mogen blijven. Soms willen
moeders er zelf heen om uithuisplaatsing af te wenden. Is dit de beste manier om
kinderen bij verstandelijk beperkte ouders te laten opgroeien zonder dat hun
ontwikkeling in gevaar komt?

Marjan Boertjes van de William Schrikker Groep vindt het een goed alternatief
voor de verbrokkelde hulp die ouders nu vaak krijgen. Maar ze waarschuwt voor de
illusie dat je alles kunt oplossen. Een moeder kan altijd een nieuw vriendje
krijgen dat haar slaat en de inboedel verkoopt. "Deze groep is kwetsbaar voor
verslaving en criminaliteit. Daar kun je niets aan doen. In de samenleving loop
je dit soort risico's."

Maaike Robert (24) woont ruim een jaar in Hoogvliet. Haar zoon Ty van 2 speelt
in het kantoortje met een fiets en kruipt af en toe bij haar op schoot. "Hallo
hallo", zegt ze in de plastic telefoon die hij tegen haar oor houdt. Ze heeft
mascara op en draagt haar haar in een klein staartje, bijeengehouden door een
fonkelende speld. In het weekend gaat ze naar haar moeder in Purmerend, of haar
vriend in Zaandam. Hij is ook Ty's vader.

"Toen ik zwanger was heeft de rechter besloten dat Ty naar een pleeggezin ging",
vertelt ze zonder boosheid. Ze was nog niet klaar voor een kind, zegt ze. "Ik
was erg aan de wiet. Daar ben ik nu clean van." Ty ging wonen bij haar oom en
tante. In het begin ging ze veel naar hem toe, maar door allerlei ruzies
verwaterde het contact.

Via Ty's gezinsvoogd kwam ze uiteindelijk samen met hem in Hoogvliet terecht.
"Ik heb anderhalf jaar voor hem moeten knokken." Ze is bezig te leren met geld
om te gaan en haar huis schoon te houden. Ook heeft ze gesprekken met een
pedagoog, die bijvoorbeeld uitlegt wat ze moet doen als Ty boos is. "Hij slaat
gewoon kindjes, uit het niets. Dan heb ik zoiets van - dat kan gewoon niet."

Uiteindelijk wil ze samenwonen met haar vriend, Ty en een tweede kind, maar nu
nog niet. "We moeten nog aan onszelf werken, mijn vriend ook. Hij is op zoek
naar een woning."

De Raad voor de Kinderbescherming is sceptisch over de 24 uursopvang. "Het stelt
ouders beter in staat ouders te zijn", zegt woordvoerder Richard Bakker zuinig.
Daarmee is het nog niet de beste oplossing voor het kind, wil hij maar zeggen.
"Het is mensenwerk. Er is veel verloop onder begeleiders, soms komt er weer een
andere methodiek. Dat is voor deze mensen heel ingrijpend."

Gedragsdeskundige Van Rheenen: "Je kunt de ouders er genoeg ondersteunen, maar
als een kind geen 'hechtingsfiguur' heeft, komt het toch te veel tekort."
Hechtingsproblemen komen veel voor, ook bij ouders die verder goed functioneren.
"Sommige ouders stoppen de fles erin maar maken geen enkel contact", zegt Van
Rheenen. Dat blijf je aan kinderen zien. "Ze hebben vlakke gezichten. Die houden
hun leven lang problemen met sociale contacten."

Het ontbreekt de ouders volgens haar vaak aan 'sensitiviteit' en
'responsiviteit': kunnen aanvoelen wat er met een kind aan de hand is ("wat voor
huiltje het is") en daar adequaat op kunnen reageren. "Sommige ouders horen wel
dat het kind pijn en verdriet heeft, maar geven het dan toch een tik, omdat ze
vinden dat ze zelf pas echt pijn en verdriet hebben."

De grote vraag is of ze op dit gebied nog kunnen bijleren. Van Rheenen heeft
veel moeders gezien die dat niet konden, zegt ze. Vooral moeders die zich niet
in een ander konden verplaatsen omdat dat buiten hun verstandelijke vermogens
viel. "Hoe lager het IQ, hoe slechter ze dat kunnen."

Marja Hodes, leidinggevende van de pedagogen en psychologen bij ASVZ, is
optimistischer. "Uit 25 jaar praktijkervaring weet ik dat je met videotraining
ver kunt komen. Met beelden kun je de spanning op het gezicht van een kind laten
zien. Of de blijdschap, bijvoorbeeld als moeder een speeltje laat zien. Dat leer
je ouders stap voor stap gebruiken." Hodes werkt aan de Vrije Universiteit aan
een proefschrift over de effectiviteit van een specifieke training. Want tot nu
toe is de werking niet wetenschappelijk bewezen.

Een van de moeders die meedoen aan het onderzoek is Melissa, die ook in
Hoogvliet woont. Om privacyredenen wil ze niet met achternaam en foto in de
krant. Haar ouders schakelden hulp in toen haar ex het geld van haar uitkering
uitgaf en er te weinig overbleef voor eten. De Kinderbescherming trok zich weer
terug toen ze met haar zoon, nu vier, in Hoogvliet ging wonen. Ze werkt drie
dagen per week in een bakkerij, waar ze bruidstaarten en taaifiguren maakt.

"In het begin stond ik hier iedere vijf minuten voor de deur", vertelt ze in het
kantoortje van de begeleiders. "Mijn zoon was erg onhandelbaar. Als ik hem wilde
kroelen, kreeg ik dingen naar mijn hoofd. Wat ik ook deed, het was fout." Haar
zoon is "gewoon heel bijdehand", zegt ze. "Dan ging hij een zak snoep pakken in
de supermarkt, maakte die open en zei 'Mam, nu moet je hem kopen want hij is
open'." Ze kreeg enige tijd hulp van een pedagogisch begeleider. Nu ziet ze
alleen nog de begeleiders van het kantoortje, en om de twee weken een psychiater
om haar verleden te verwerken. Haar zoon zit op een gewone school.

Voor het onderzoek komen mensen af en toe moeilijke opvoedsituaties filmen,
vertelt ze, zoals het naar bed brengen. "Van de week hebben ze gefilmd dat hij
in zijn kamer op de kast ging staan en naar beneden sprong." Toen ze de video
terugkeken, zag ze pas dat dit gedrag voortkwam uit moeheid. "Je zag hem met
zijn duim in zijn mond op bed liggen. Als hij moe is kan hij niets velen. Maar
omdat hij altijd zo doet, weet je niet of het komt doordat hij moe is, of omdat
hij zijn zin niet krijgt."

Melissa vindt het onderzoek en de videotraining heel belangrijk. "Mensen met een
beperking worden vaak zo afgekat dat ze hun zelfvertrouwen kwijtraken." Volgens
haar begeleiders is ze klaar om met hulp op zichzelf te wonen, maar ze voelt
zich nog niet sterk genoeg. Nog een half jaar denkt ze. Of zou ze liever altijd
in deze beschermde omgeving blijven? Dat ook weer niet. "Je hebt te maken met
andere moeders, roddels. Iedereen wil toch zelfstandig zijn."

LOAD-DATE: July 24, 2009

LANGUAGE: DUTCH; NEDERLANDS

NOTES: De bewaking van Hendrikus roept veel vragen op. Hoeveel kost dat en wie
brengt het op?; 'Sommige ouders horen wel dat het kind pijn en verdriet heeft,
maar geven het dan toch een tik'; Uit onderzoek blijkt dat een kind in een
instelling tussen 0 en 12 jaar 450 verschillende gezichten ziet; 'Mensen met een
beperking worden vaak zo afgekat dat ze hun zelfvertrouwen kwijtraken'; De
begeleiding van ouders met een verstandelijke beperking wordt betaald uit de
AWBZ, de collectieve verzekering voor risico's die niet apart verzekerbaar zijn.
Zorgaanbieders en verzekeraars bepalen de prijs van de zorg. De Nederlandse
Zorgautoriteit (NZa) stelt de maximumtarieven vast.; Het maximumtarief voor
gezinsbegeleiding aan ouders met een verstandelijke beperking is 91 euro per
uur. Het maximumtarief voor gezinsbehandeling (gericht op het aanleren van
nieuwe vaardigheden en/of gedrag) is 102 euro per uur. Daarnaast ontvangt het
gezin meestal ook thuiszorg.; Verblijf in een 24 uursopvang of andere instelling
kost 60 tot 160 euro per dag, afhankelijk van de 'zorgzwaarte'. Omdat meestal
alleen de ouders een indicatie hebben, ontvangt de instelling geen geld voor de
kinderen.; Het is relatief goedkoop een kind in een pleeggezin te plaatsen. Dat
kost zo'n 10.000 euro per jaar, afgezien van eventuele verdere hulp. Het duurst
is plaatsing in een tehuis:circa 55.000 euro per jaar.

GRAPHIC: 1807NZrepo2, Willem en Irma Westveer met hun zoons van 14 en 11.
1807NZrepo3, Rechts Henk brengt Hendrikus naar bed, Miranda kijkt toe. Links aan
het plafond de webcamera die Hendrikus gedurende de nacht moet bewaken.
1807NZrepo1, In de hoek van Hendrikus' kamer hangt een webcam, die aangaat als
'Goede Tijden Slechte Tijden' begint.
1807NZrepo4, Maaike Robert woont met haar zoontje Ty van 2 in de 24 uursopvang
in Hoogvliet

PUBLICATION-TYPE: Krant

JOURNAL-CODE: NRC Handelsblad


                         Copyright 2009 NRC Media B.V.
                              All Rights Reserved

                              70 of 152 DOCUMENTS



                                NRC Handelsblad

                                 July 17, 2009

SECTION: OPINIE; Blz. 7

LENGTH: 35 woorden


Ooit treedt de koningin af. Wat voor soort koning moet Willem-Alexander worden?
Een 'koning-koopman' als Willem I? Een gewone Nederlander, zoals Juliana wilde
zijn? Geef uw visie, max. 300 woorden: opinie@nrc.nl

LOAD-DATE: July 17, 2009

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2009 NRC Media B.V.
                              All Rights Reserved

                              71 of 152 DOCUMENTS



                                NRC Handelsblad

                                 July 17, 2009

Twee jaar cel voor geweld tegen NS-medewerkers

BYLINE: Pieter Kottman

SECTION: BINNENLAND; Blz. 3

LENGTH: 542 woorden

DATELINE: Amsterdam, 17 juli.

SAMENVATTING:

De rechtbank in Lelystad heeft twee mannen uit Almere twee jaar celstraf
opgelegd wegens grof geweld tegen een conducteur en een tweede NS'er in Almere.


VOLLEDIGE TEKST:

Het bewijs voor de diefstal was snel gevonden: verdachte Bernard Z. (19) had bij
zijn aanhouding in een coffeeshop de uniformjas van de mede door hem
gemolesteerde treinconducteur nog aan. Daarin zaten de identiteitspapieren van
de NS-medewerker én een bankpas van de vriendin van Z. Droogjes merkte de
meervoudige strafkamer van de rechtbank Zwolle-Lelystad in het gisteren
uitgesproken vonnis op: "Daaruit wordt afgeleid dat verdachte de jas van het
station naar de blowboot heeft meegenomen."

Z. en zijn medeverdachte L. (25) werden gisteren beiden veroordeeld tot twee
jaar gevangenisstraf, met aftrek van voorarrest. Beiden werden bovendien
veroordeeld tot betaling van een schadevergoeding. Zij kwamen eerder met
justitie in aanraking.

Op 19 maart pleegden zij geweld tegen een conducteur, die met een collega op het
perron van Almere-Centrum een trein stond op te wachten, omdat melding was
gemaakt van een luidruchtige groep Antillianen. De veroordeelden, van
Antilliaanse afkomst, zaten in die trein. De treinconducteur hield aan de - om
onduidelijke redenen begonnen - vechtpartij een gebroken rib en een
hersenschudding over. Zijn collega die hem te hulp schoot, bleef ongedeerd.

Het incident trok nationaal aandacht. NS-personeel ging naar aanleiding ervan
over tot een werkonderbreking.

De gisteren opgelegde straf is fors én opmerkelijk, omdat de officier tijdens de
rechtszaak op 2 juli tegen L. 'slechts' twintig maanden had geëist. Hij had voor
de primaire tenlastelegging, poging tot doodslag, geen veroordeling geëist. Maar
de rechter achtte poging tot doodslag bewezen en sprak zelfs van een
"voorgenomen misdrijf om opzettelijk [het slachtoffer] van het leven te
beroven". L. had de conducteur tegen de adamsappel geschopt en daarmee "willens
en wetens de aanmerkelijke kans aanvaard dat [het slachtoffer] daardoor kan
komen te overlijden". De rechtbank voegde daaraan toe: "Het is immers een feit
van algemene bekendheid dat ernstig letsel van hoofd en nek tot de dood kan
leiden".

Gezien deze overwegingen is het vervolgens opmerkelijk dat Z. dezelfde straf
kreeg als L. In zijn geval achtte de rechtbank poging tot doodslag niet bewezen.
Z. had 'slechts' de omstandigheid gecreëerd voor de poging tot doodslag door het
slachtoffer tegen de grond te werken, waarna L. hem kon schoppen.

Het komt erop neer dat Z. twee jaar krijgt wegens zware mishandeling, en het
openlijk plegen van geweld tegen personen en diefstal en L. voor poging tot
doodslag en dezelfde geweldpleging.

Beiden wordt de maatschappelijke onrust naar aanleiding van het incident zwaar
aangerekend. De rechtbank nam ook de NS-werkonderbreking mee in de overwegingen,
en achtte het verder "onacceptabel dat jegens personen met een publieke taak
(...) tijdens de uitoefening daarvan geweld wordt gepleegd". Bij de strafmaat is
hiermee rekening gehouden "in die zin dat een zwaardere straf zal worden
opgelegd dan wanneer sprake zou zijn geweest van geweld jegens 'gewone' burgers
".

De NS laat weten in een civiele procedure de schade te verhalen op de daders,
zodra de hoogte daarvan bekend is.

LOAD-DATE: July 17, 2009

LANGUAGE: DUTCH; NEDERLANDS

NOTES: Lees de uitspraak op nrc.nl/binnenland

PUBLICATION-TYPE: Krant

JOURNAL-CODE: NRC Handelsblad


                         Copyright 2009 NRC Media B.V.
                              All Rights Reserved

                              72 of 152 DOCUMENTS



                                NRC Handelsblad

                                 July 16, 2009

Trots op een lege sokkel;
Kunstwonderen Gerrit Komrij

BYLINE: Gerrit Komrij

SECTION: ACHTERPAGINA; Blz. 18

LENGTH: 385 woorden


Mensen kakelen, maken reclame voor zichzelf, laten boeren en kennen allemaal wel
een kunstje. Daar getuigen ze van op straat, op een podium of in de sierlijst
van een marktkraam. Laat die mensen dat doen op een sokkel en zie, het wordt
kunst.

Met dat idee benaderde de artiest Antony Gormley een Londense wijkraad die de
beschikking had over een lege sokkel. Op Trafalgar Square staat al een tijdlang
zo'n ding te niksen. The Fourth Plinth heet-ie. De Londense wijkraad hapte toe,
dat spreekt.

Kunst met en voor gewone mensen, kunst die bekijks trekt, kunst die niet
moeilijk doet, welke ambtenaar zou zich dan niet willen profileren als
fijnproever?

De kunstenaar denkt in concepten en die kunnen zij dus mooi even neerzetten.

Niet elk concept is conceptueel.

Dit was ook nog eens het concept van een conceptuele grootheid. Dit konden ze
zich met goed fatsoen veroorloven.

Nu is het dan bezig, en je kunt het per livestream volgen: drie maanden
achtereen nemen 'gewone burgers' op de sokkel plaats.

Ze worden er met een kraan opgehesen en dan mogen ze een uur naar eigen keuze
invullen.

Mevrouw A kakelt, meneer B maakt reclame voor zichzelf, juffrouw C laat boertjes
en de rest, van D tot en met Z, kent wel een kunstje.

De vismarkt op een hoger plan.

Met zes bewakers, dag en nacht, dat wel.

Al meer dan twintigduizend kandidaten hebben zich gemeld. De exhibitionisten
verdringen zich en de schuchteren hebben het nakijken.

Ook net als in het gewone leven.

Antony Gormley staat erbij en vertelt aan een journalist dat dit een 'eerbetoon
aan de vrije samenleving' vormt. 'We gaan precies zien wat er leeft onder de
mensen.'

De journalist citeert hem ademloos en sluit het dossier, juist op het moment dat
hij zou moeten doorvragen. ('t Begint gewoonte te worden onder journalisten.)

Tjee, wat zijn dit voor lege kreten? luidt de voornaamste vergeten vraag.

Er staat geen zijige, van filantropie doordrenkte welzijnswerker voor zijn neus,
wat de eerste indruk zou kunnen zijn, en ook geen handige opiniepeiler, maar een
artiest die aan de Biënnale van Venetië en de Documenta in Kassel heeft
deelgenomen en die ooit een vallei vulde met 35.000 afgietsels van zichzelf.

Dé Antony Gormly.

Zien wat er leeft onder de mensen? De temperatuur peilen in het land?

Gut, daar komt ook nog eens een kunstenaar achter de karavaan aanhollen.

LOAD-DATE: July 16, 2009

LANGUAGE: DUTCH; NEDERLANDS

GRAPHIC: 1607APkunst

PUBLICATION-TYPE: Krant

JOURNAL-CODE: NRC Handelsblad


                         Copyright 2009 NRC Media B.V.
                              All Rights Reserved

                              73 of 152 DOCUMENTS



                                NRC Handelsblad

                                 July 14, 2009

Uit de ringen gevallen

SECTION: OPINIE; Blz. 7

LENGTH: 490 woorden


The lord heeft de ringen moeten loslaten. Turner Yuri van Gelder is betrapt op
het gebruik van cocaïne. Hij moet zijn nationale titel inleveren, wordt één tot
twee jaar geschorst en kan in die periode geen gebruikmaken van
topsportfaciliteiten. Of hij zijn sportloopbaan daarna succesvol kan
voortzetten, is twijfelachtig. Bovendien is hij zijn baan bij het Nederlandse
leger kwijt.

Op de lijst van de internationale dopingautoriteit WADA valt cocaïne onder de
categorie 'stoffen en methoden die zijn verboden binnen wedstrijdverband',
subcategorie 'niet specifieke stimulantia'. Nederlandse sportbonden houden zich
aan de wereldwijde antidopingcode, waarvan de WADA-lijst een onderdeel is. De
Koninklijke Nederlandse Gymnastiek Unie (KNGU) kon dus niet anders dan Van
Gelder schorsen.

Het is een pijnlijke affaire. In de eerste plaats voor Van Gelder zelf, die
vooral dom is geweest en gisteren de moed opbracht om dat publiekelijk en
ruiterlijk te erkennen. Dom bijvoorbeeld omdat hij de cocaïne te kort voor een
wedstrijd, de nationale kampioenschappen, had gebruikt. Cocaïnegebruik buiten
wedstrijdverband is in de sportwereld geen reden voor een sanctie. Daarom kon de
Belgische wielrenner Tom Boonen, die dit voorjaar eveneens op cokegebruik werd
betrapt, vandaag aan de tiende etappe van de Tour de France beginnen. Al ging
juridisch getouwtrek aan zijn deelname vooraf.

Het is ook pijnlijk voor de KNGU en voor de nationale sportkoepel NOC*NSF. Nu
blijkt dat verhalen over het cocaïnegebruik van Van Gelder al langer de ronde
deden, is het de vraag wat deze organisaties daarmee hebben gedaan. Hopelijk
meer dan er zich slechts doof voor houden. Van zijn werkgever, het ministerie
van Defensie - dat een aantal topsporters faciliteert en als uithangbord
gebruikt om aan te tonen hoe aantrekkelijk het is om in het leger te werken -
had een proactieve houding mogen worden verwacht.

NOC*NSF voert een campagne tegen dopinggebruik, 100 % Dope Free, en meldde
vorige week nog trots dat de tienduizendste sporter zijn handtekening onder de
bijbehorende verklaring had gezet. Bekende topsporters als turner Epke
Zonderland steunen de campagne als 'ambassadeur'. Maar nu een rolmodel als Yuri
van Gelder is ontmaskerd, wordt veel van dit zendingswerk, dit ijveren voor een
'schone' sport, tenietgedaan.

Op de straf van Van Gelder valt weinig af te dingen; als topsporter weet hij
welke regels voor hem gelden en waaraan hij zich heeft te houden. Toch blijft
het wrang dat zijn carrière wordt gefnuikt omdat hij een middel heeft gebruikt
waarvan het zeer discutabel is of het prestatiebevorderend werkt.

Doping is een containerbegrip; de lijst van verboden stoffen bevat heel wat
middelen die voor gewone burgers regulier verkrijgbaar zijn. De controle van
topsporters heeft maniakale trekjes gekregen en heeft topsporters van
elementaire vrijheden beroofd. De discussie daarover verdient het om niet alleen
binnen de sport zelf te worden gevoerd.

LOAD-DATE: July 14, 2009

LANGUAGE: DUTCH; NEDERLANDS

NOTES: Schorsing van Yuri van Gelder onvermijdelijk maar ook wrang

PUBLICATION-TYPE: Krant

JOURNAL-CODE: NRC Handelsblad


                         Copyright 2009 NRC Media B.V.
                              All Rights Reserved

                              74 of 152 DOCUMENTS



                                NRC Handelsblad

                                 July 11, 2009

SECTION: OPINIE; Blz. 7

LENGTH: 40 woorden


Zomerrubriek: mijn staatshoofd

Ooit treedt de koningin af. Wat voor soort koning moet Willem-Alexander worden?
Een 'koning-koopman' zoals Willem I? Of een gewone Nederlander, zoals Juliana
wilde zijn?

Ideeën, maximaal 300 woorden: opinie@nrc.nl

LOAD-DATE: July 10, 2009

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2009 NRC Media B.V.
                              All Rights Reserved

                              75 of 152 DOCUMENTS



                                NRC Handelsblad

                                  July 9, 2009

SECTION: OPINIE; Blz. 7

LENGTH: 34 woorden


Ooit treedt de koningin af. Wat voor soort koning moet Willem-Alexander worden?
Een 'koning-koopman' zoals Willem I? Of een gewone Nederlander, zoals Juliana
wilde zijn? Ideeën, max. 300 woorden: opinie@nrc.nl

LOAD-DATE: July 9, 2009

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2009 NRC Media B.V.
                              All Rights Reserved

                              76 of 152 DOCUMENTS



                                NRC Handelsblad

                                 June 27, 2009

Het voordeel van de spuugkit;
column

BYLINE: Frits Abrahams

SECTION: NRC WEEKBLAD; Blz. 4

LENGTH: 393 woorden


Toen ik elf jaar geleden in Amsterdam kwam wonen, verbaasde ik me vooral over
twee zaken. In de eerste plaats de onverschilligheid van de fietsers, die zonder
op- of omkijken door rood reden en in hoog tempo de zebrapaden namen, of er nu
wel of niet een voetganger stond.

Als er verder niemand te bekennen is, valt het nog wel te begrijpen. Maar waarom
doorgeraced als er voetgangers staan te wachten? Waarom niet even gewacht, net
als die automobilist die het doorgaans wel uit zijn hoofd laat om rood te
negeren?

Je raakt eraan gewend, maar begrijpen doe ik het eigenlijk nog steeds niet, die
ik-sta-boven-de-wet-mentaliteit. Inmiddels is het allang geen typisch Amsterdams
verschijnsel meer, je ziet het ook in kleinere steden.

Verder was er het spugen op straat dat ik enkele malen zo plastisch mogelijk heb
proberen te beschrijven. Ik werd er zelf een beetje misselijk van, wat nou ook
weer niet de bedoeling was. Inmiddels heb ik er een nuttige antenne voor
ontwikkeld. Ik hoor een en ander tijdig opkomen bij mijn medemens (hoofdzakelijk
mannen) en verander ogenblikkelijk van koers. De moderne stedeling wordt vanzelf
spuugwise.

Ook hier heeft Amsterdam niet langer het monopolie, als het dat al ooit gehad
heeft, want reizigers in verre contreien konden hierover al langer (on)smakelijk
vertellen. Maar Amsterdam heeft wel een opzienbarende inhaalslag gemaakt. Er
wordt nu bekwaam en met overgave gespogen, soms nog maar een paar centimeters
van je vandaan. Ik hoop het nog eens mee te maken dat iemand precies op de neus
van mijn schoenen spuugt om het er vervolgens met een tweede treffer als het
ware weer af te wassen.

Dat moet kunnen lukken, want het spugen maakt overal een grote bloeiperiode
door. Vervoersmaatschappij Arriva heeft het Openbaar Ministerie gevraagd haar
bussen met zogenoemde spuugkits te mogen uitrusten. Daarin zitten buisjes en
wattenstaafjes waarmee het dna-materiaal uit speeksel van reizigers kan worden
opgeslagen. Het betreft reizigers die de buschauffeur bespuugd hebben. Zo hoopt
de busmaatschappij het aantal incidenten te beperken. Deze spuugkits
functioneren al met veel succes in Liverpool, waar Arriva ook rijdt.

Het OM heeft weinig bezwaar. Ook de gewone burger moet er zijn voordeel mee
kunnen doen, lijkt mij. Je vult je doosje als je bespuugd wordt en levert het
bij de politie af. Je hoeft nooit meer terug te spugen.

LOAD-DATE: June 26, 2009

LANGUAGE: DUTCH; NEDERLANDS

NOTES: Meer columns van Frits Abrahams op nrc.nl/dag; Er wordt nu bekwaam en met
overgave gespogen, soms maar een paar centimeters van je vandaan

GRAPHIC: NWfrits2
2305NZverkade

PUBLICATION-TYPE: Krant

JOURNAL-CODE: NRC Handelsblad


                         Copyright 2009 NRC Media B.V.
                              All Rights Reserved

                              77 of 152 DOCUMENTS



                                NRC Handelsblad

                                 June 27, 2009

Hollands geluk;
Column Bas Heijne

BYLINE: Bas Heijne

SECTION: OPINIE & DEBAT; Blz. 10-11

LENGTH: 1065 woorden


Als het niet verrassend is, dan is het tenminste opvallend: meer mensen in
Nederland maken zich zorgen over het verval van normen en waarden dan over de
economische crisis. Veel meer mensen: de uitkomst van de jaarlijkse
21minuten-enquête geeft een verschil aan van meer dan tien procent. De burger
maakt zich zorgen over zijn baan en zijn huis, maar veel meer nog over grofheid
en geweld. Maar liefst 74 procent van de ondervraagden ligt wakker van een
"afname van tolerantie en respect en toename van verbaal geweld.'' De
onderzoekers spreken van een "normen en waarden crisis''.

Heel veel slapeloze nachten kost het de burger overigens niet, want de score van
mensen die zichzelf gelukkig durven te noemen is nog altijd erg hoog: 70
procent. Men maakt zich zorgen over de crisis, maar vindt dat het kabinet de
juiste maatregelen heeft getroffen. De onvrede zit elders: grofheid in de
publieke ruimte, grofheid op televisie, grofheid in de politiek. Grote graaiers
aan de top, grijpgrage Marokkaanse hangjongeren onderaan, de onbeschoftheid van
Wilders, de zonnebril van Wouter Bos, het loze BN'er-gekwek op televisie, geen
gezag, geen respect, geen solidariteit - bekijk de uitkomsten van de
21minuten-enquête en je waant jezelf in een Hobbesiaanse nachtmerrie, waarin men
verwikkeld is in een oorlog van allen tegen allen.

Je zou bijna die 70 procent gelukkigen vergeten. Bovendien gaat het voornamelijk
om alledaagse ergernissen, niet over hoge moord- of zelfmoordcijfers, niet over
onleefbare getto's, grote netwerken van georganiseerde misdaad of een vrije
armoedeval. De meeste mensen die woedend zijn hebben, zo blijkt, een redelijk
inkomen en een huis. Dat geeft hun zorgen iets betrekkelijks. Wanneer het
grootste probleem in de Nederlandse samenleving gebrek aan beleefdheidsvormen en
respect is, dan hoeft niemand te wanhopen, zou je denken: even de schouders
onder, een beetje bewustwording, een beetje inlevingsvermogen en een beetje
hoffelijkheid - klaar. Eensgezind tegen de hufterigheid.

Maar wanneer je de uitkomsten van de enquête nader bekijkt, blijkt dat toch niet
zo simpel. Men vindt vooral de ander sociaal tekortschieten. PVV-stemmers wijzen
naar onfatsoenlijke Marokkanen, ChristenUnie-stemmers zien een vloedgolf van
seks over de samenleving gaan, rustige burgers kijken met ontzetting naar het
ontketende PVV-volk dat zichzelf volgens goed revolutionair gebruik tot het Volk
heeft uitgeroepen en zich uitleeft in een verbale guerrilla. Zelfs de onvrede is
in Nederland gepolariseerd.

De resultaten van de 21minuten-enquête kun je je het beste voorstellen als een
kring van mensen, waarbij iedereen beschuldigend naar elkaar wijst.

Dat levert ongemakkelijke paradoxen op: woedende uitbarstingen over gebrek aan
fatsoen en moraal door personen die door anderen juist bij uitstek onfatsoenlijk
worden gevonden. Men roept om meer gezag - voor anderen. Er moet respect komen -
voor mij. We willen dat er aangepakt wordt, maar bij iedere nieuwe regel of wet,
voelen we ons gepakt. Alle onvrede, zo wijst de enquête uit, richt zich tegen
gedrag dat als asociaal wordt gezien - tegen mensen die teveel verdienen, het te
hoog in hun bol hebben, de publieke ruimte vervuilen, misbruik maken, regels
negeren, een grote bek hebben. Dat duidt op een grote sociale betrokkenheid,
maar ook op rancune.

De onderzoekers van De Publieke Zaak constateren dat de Nederlander een
egalitaire samenleving wenst, "bescheiden, solidair en gezagsgetrouw". Dat
klinkt fraai en hoopgevend, totdat je ontdekt dat het ook een goede omschrijving
is van het spreekwoordelijke Hollandse maaiveld - waag het niet je kop erboven
uit te steken. De ander moet zich gedragen.

Die januskop van de publieke opinie zorgt voor veel verwarring. Tegenover alle
politieke commentaren die constateren dat het volk veronachtzaamd wordt, dat er
meer directe democratie moet komen, dat 'de elite' zichzelf fêteert, terwijl de
gewone, hardwerkende burger met de rotzooi wordt geconfronteerd - tegenover het
beeld van de oprechte, gefnuikte burger staat dat van de verwende en
verongelijkte burger, die zwelgt in zelfbeklag en alles afschuift op de
overheid.

In de 21minuten-enquête kom je beide burgers tegen: de burger die zich zorgen
maakt om het gebrek aan sociale cohesie, de verloedering van de omgangsvormen,
de afwezigheid van solidariteit en de burger die alleen druk maakt om wat hem
direct aangaat is - het milieu kan hem bar weinig schelen, vredesmissies zijn
geldverspilling, er kan gerust bezuinigd worden op ontwikkelingshulp en op kunst
en cultuur. Men gaat er vanuit dat de overheid de crisis zal oplossen, maar 82
procent van de mensen die geen werk heeft, is niet bereid om te verhuizen
vanwege een nieuwe baan.

Als je één ding kunt concluderen is het dit: men snakt naar een gevoel van
gemeenschap, men is niet echt bereid offers te brengen in naam van de
gemeenschap. Het verlangen is oprecht, de onwil hardnekkig. Er wordt heftig
verlangd naar solidariteit, maar meestal wordt daarmee bedoeld dat de ander moet
inbinden. De roep om meer tolerantie gaat gepaard met de roep om korte metten.

In die zin geven de uitkomsten van de 21minuten-enquête een haarscherp beeld van
de Hollandse malaise. Alle idealen kunnen alleen nog in negatieve termen worden
uitgedrukt. Over gemeenschap wordt alleen gesproken als iets wat bedreigd wordt.
Ook van onze vrijheid kunnen we niet genieten, die dreigt immers van alle kanten
te worden ingeperkt, door een moralistische en bemoeizuchtige overheid of door
moslims. De ironie is nu juist dat zowel de christelijke politieke partijen en
orthodoxe moslims sociale cohesie hoog in het vaandel hebben staan - maar dat
soort gemeenschap willen we niet. En wat de vrijheid van meningsuiting betreft,
het probleem lijkt mij niet dat we niet langer kunnen zeggen wat we denken, het
probleem lijkt me dat we elkaar niet meer verstaan.

Anderen hebben teveel vrijheid, ikzelf juist veel te weinig. Blijft over dat
verbazingwekkend hoge percentage van gelukkige Nederlanders. Hoe valt dat te
rijmen? Is die zorg, onvrede en woede misschien onderdeel van dat geluksgevoel?
Wie zich zorgen maakt, is betrokken. Wie boos is, bestaat. Woede is een
bindmiddel. Toen het Sociaal Plan Bureau een paar jaar geleden constateerde dat
een huizenhoog percentage van de Nederlanders gelukkig was, werden ze overspoeld
door haatmails.

Wat is dat Hollandse geluk? Ik denk er deze zomer over na.

LOAD-DATE: June 26, 2009

LANGUAGE: DUTCH; NEDERLANDS

NOTES: U kunt op nrc.nl/heijne reageren op deze column.

GRAPHIC: 1111OPIbas

PUBLICATION-TYPE: Krant

JOURNAL-CODE: NRC Handelsblad


                         Copyright 2009 NRC Media B.V.
                              All Rights Reserved

                              78 of 152 DOCUMENTS



                                NRC Handelsblad

                                 June 27, 2009

Stop de kindermoord - met alle geweld;
reportage radicalisering in de VS

BYLINE: tekst Tom-Jan Meeus beeld Jim Lo Scalzo

SECTION: NRC WEEKBLAD; Blz. 10

LENGTH: 3003 woorden

SAMENVATTING:

Hij was 35 jaar doelwit van gewelddadige activisten. Nu is abortusarts George
Tiller dood en zijn kliniek is gesloten. Wie is het volgende slachtoffer van
rechts-extremisten in de VS?

VOLLEDIGE TEKST:

Gary Hoepner (60) staat ernaast als George Tiller (68) in zijn kerk wordt
doodgeschoten.

Eerst delen ze in de ontvangstruimte nog samen de programmaboekjes uit, bij de
tafel waar bezoekers nog gauw een donut kunnen grijpen. Het is 31 mei,
Pinksteren. De dienst in de evangelisch-lutherse kerk van Wichita zal over een
paar minuten beginnen.

George Tiller is eigenaar van de lokale abortuskliniek en al 35 jaar doelwit van
activisten tegen abortus. Hij leeft in zijn eigen wereld. Het is een publiek
geheim dat hij vooral in de kerk komt voor zijn vrouw Jeannie, die in het
kerkkoor zingt.

Gary Hoepner neemt een hap van een donut. Via een zijdeur van de ontvangstruimte
ziet hij Scott Roeder (51) binnenlopen. Hoepner denkt: "Daar heb je hem weer."
Sinds enkele maanden is Scott Roeder regelmatig te vinden in de kerk. Niemand
kan hoogte van hem krijgen. Hij stinkt - alsof hij extreem transpireert, of
wekenlang zijn kleren niet wast.

Die zondag draagt Scott Roeder een schoon wit overhemd, een gestreken zwarte
broek, geen das. Nog steeds valt Hoepner niets bijzonders op. Een groep kinderen
komt uit zondagschool: altijd een vrolijk gezicht. Het volgende moment ziet hij
dat Roeder een pistool op de slaap van George Tiller zet. Dit is nep, denkt hij
nog. Maar Roeder schiet echt, één keer, met gedempt geluid. "Pop", is alles wat
hij hoort.

Radicalisering

De moord van abortusarts George Tiller past in een trend: rechts-extremisten
grijpen sinds de verkiezing van Barack Obama vaker naar geweld. Onderzoek van de
regering bevestigt dat diens verkiezing en de economische crisis "drijfveren
voor rechtse radicalisering" zijn, ook onder "groepen en individuen die [...]
zich tegen abortus keren". Wapenverkopen in de VS zijn de laatste maanden met
een kwart gestegen.

In april schoot een blanke racist in Pittsburgh drie agenten dood omdat hij
zeker meende te weten dat Obama hem zijn wapens zou afnemen. Twee weken geleden
vermoordde een 88-jarige racist de portier van het Holocaustmuseum in
Washington. De dader vond de Jodenvervolging in de Tweede Wereldoorlog een mythe
en vulde zijn website al jaren met uitvallen tegen "de negers".

Door de moord in Washington kreeg nieuws uit Kansas nauwelijks aandacht: de
abortuskliniek van George Tiller gaat voorgoed dicht. De activisten hebben het
doel bereikt waarvoor ze al die jaren hebben gevochten.

Vrienden van moordenaar Scott Roeder vieren de sluiting als grootse triomf. De
meesten van hen hebben twintig jaar of langer tegen de kliniek gestreden. Zij
zien de sluiting als bewijs dat geweld essentieel is om iets te bereiken.

"Scott is zeer effectief geweest", zegt Regina Dinwiddie, een activist tegen
abortus uit Kansas City die Roeder al jaren kent. Net als hij is ze voorstander
van aanslagen op artsen om abortus een halt toe te roepen. "Tiller het monster
kan niet meer moorden en zijn crematorium is gesloten. Dank je, Scott! Dank je
zeer!"

Ook Roeder zelf is opgetogen over het resultaat van zijn aanslag. De dag nadat
de sluiting van de kliniek bekend was geworden, belde hij vanuit zijn cel met
het persbureau AP. Hij zei: "Ik weet dat soortgelijke acties gepland zijn in het
hele land."

Abortuskliniek

Wie wil begrijpen wat George Tiller de afgelopen 35 jaar heeft doorgemaakt, moet
gaan kijken bij zijn kliniek in Wichita, in het hart van Kansas. Wichita is het
Detroit van de luchtvaartindustrie. Alle grote vliegtuigbouwers zijn er
gevestigd. Verder staat de stad bekend om zijn saaiheid en zijn godvruchtige
bevolking: op elke straathoek een kerk.

Tillers kliniek ligt aan East Kellog Drive, zo'n brede asfaltweg met motels en
autoverhuurbedrijven. Na jaren van gewelddadige protesten is de kliniek een
bunker geworden. In 1985 werd de kliniek voor het eerst beschoten. Acht jaar
later opende een activist het vuur op Tiller zelf. En de demonstranten bleven
komen, minimaal tweemaal per week, met afbeeldingen van bloedende foetussen op
hun borden en hun vaste leuze: 'Tiller The Babykiller'.

Hun fanatisme werd gevoed doordat Tiller vrouwen hielp die langer dan zes
maanden zwanger waren. De federale overheid staat dat onder strikte, medische
voorwaarden toe. Maar de meeste gynaecologen in de VS weigeren die behandeling.
Tiller zei dat hij alleen ingreep in noodsituaties, bijvoorbeeld als de moeder
in levensgevaar was. Maar de demonstranten geloofden het niet, en zagen dat als
rechtvaardiging om hem met alle mogelijke middelen aan te pakken.

Na de mislukte aanslag op hem in 1993 kreeg Tiller van de politie te horen dat
hij zich voortaan op militaire wijze moest beschermen. Hij kocht een groene Jeep
Grand Cherokee met beveiligde deuren, dubbeldik glas en verkleinde ramen. Hij
droeg een kogelvrij vest. Hij nam elke dag een andere route naar zijn werk. En
op de snelweg bleef hij altijd op de rechterbaan om te voorkomen dat activisten
hem klem zouden rijden.

Angst voor de activisten zorgde er ook voor dat de kliniek werd omgebouwd tot
fort. Tiller liet de ramen dichtmetselen, een groot deel van het terrein
omheinen met geteerde hekken, en een diepe sloot graven aan de achterzijde van
het pand. Er stonden tientallen camera's. En een beveiligingsbedrijf bewaakte de
parkeerplaats 24 uur per dag.

De activisten kochten intussen een pand naast de praktijk en vestigden er een
eigen kliniek, Choices Medical Care - om vrouwen over te halen van abortus af te
zien. Hier geen hekken en camera's, wel een vrolijk geverfd pand met open ramen
en een vrij toegankelijke oprit. "Gratis echo", staat op een bord, tegenover de
parkeerplaats van Tillers kliniek.

Summer of Mercy

In zijn boek What's the matter with Kansas? (2004) probeert journalist Thomas
Frank het gedrag van mensen als moordenaar Scott Roeder te verklaren. Waarom, zo
luidt de hoofdvraag, gaan laaggeschoolde werknemers in het arme Kansas zelden de
straat op om tegen hun werkgever te protesteren? En waarom doen ze wel massaal
mee aan demonstraties tegen abortus?

Het antwoord ligt volgens Frank besloten in de zomer van 1991, beter bekend als
de Summer of Mercy. Activisten uit het hele land trokken naar Wichita om de
kliniek van Tiller te blokkeren. Twijfel kenden zij niet: het leven begint bij
de conceptie, een foetus is een mens, dus abortus is altijd moord. Eén week
sloot Tiller zijn praktijk, op advies van de autoriteiten. De activisten roken
succes. Duizenden demonstranten hingen maanden rond in de binnenstad.

De organisator van de Summer of Mercy, anti-abortusorganisatie Operation Rescue,
schilderde de strijd tegen abortus af als gevecht van de kleine man tegen de
elite, handig inspelend op lokaal populisme. In die voorstelling was abortus een
zaak van de gevestigde orde: artsen, ziekenhuizen, gematigde Republikeinen,
Democraten, die Tiller steunden. Volgens Operation Rescue luisterden ze niet
naar de gewone man die tegen zou zijn.

Het was een razend slimme strategie die de aandacht afleidde van de grote
sociaal-economische verschillen. De laagstbetaalden identificeerden zich vanaf
deze zomer in de eerste plaats met de 'ongeboren baby'. Na de Summer of Mercy
stemden mensen met lage inkomens in Kansas massaal op ultraconservatieve
politici met één agendapunt: beëindiging van het recht op abortus.

Ook Scott Roeder maakte die ontwikkeling door. Na de moord op Tiller vertelde
zijn ex-vrouw dat haar voormalige man een doodnormale goeierd was totdat zijn
gezin begin jaren negentig financieel in het nauw kwam. Het was vlak na de
Summer of Mercy. De activisten tegen belasting met wie hij optrok, vroegen hem
ook voor de strijd tegen abortus. Roeder was meteen verkocht. Zijn huwelijk liep
erdoor op de klippen. "Hij interesseerde zich alleen nog voor anti-abortuswerk",
zei zijn ex tegen CNN.

De abortuskwestie verdeelde hele families. Mary Harren, sociaal werkster in
Wichita, zette zich eind jaren zestig in voor een katholieke anti-abortusgroep.
Maar via haar werk leerde ze vrouwen kennen die vertellen hoe zorgvuldig Tiller
te werk ging. En tijdens de Summer of Mercy ergerde ze zich dood: alle leiders
van de beweging tegen abortus waren mannen.

Ze besloot Tiller in interviews te verdedigen. "Ik wilde de vrouwen steunen die
hij had geholpen", zegt Harren nu. Maar de kerk riep haar ter verantwoording en
haar familie verbrak elk contact. Haar twaalf neven en nichten hebben nooit meer
met haar gepraat. "Ik noem het de Summer of Misery", zegt ze achteraf.

Richard Schroeder, later privébewaker van Tiller, werkte tijdens de Summer of
Mercy bij de politie. Hij mengde zich als undercoveragent tussen de
demonstranten en zag hoe ouders hun kinderen overhaalden om zich voor de wielen
van een ambulance te gooien. "Dat is het probleem met deze beweging", zegt
Schroeder nu. "Er zitten te veel mensen tussen die geen grenzen kennen."

Anti-abortusorganisatie Operation Rescue propageert burgerlijke ongehoorzaamheid
en verwerpt officieel elk geweld. In de praktijk zijn de methoden niet
geweldloos. Na de dood van Tiller werd in de auto van moordenaar Scott Roeder
het telefoonnummer gevonden van een medewerker van Operation Rescue, Cheryl
Sullenger. Ze is zelf in 1988 veroordeeld voor een bomaanslag op een
abortuskliniek in Californië.

Eenzelfde janusgezicht liet Operation Rescue voorjaar 1993 zien. In Florida werd
een gynaecoloog vermoord nadat Operation Rescue de arts op posters als gezochte
crimineel had afgebeeld. Activiste Shelly Shannon noemde de moordenaar "de
grootste held van onze tijd". Een paar maanden later probeerde ze zijn voorbeeld
te volgen. Ze reisde naar Wichita en opende het vuur op Tiller. Shelly Shannon
raakte de arts alleen licht in de armen, Tiller kon de volgende dag alweer aan
het werk. Zijn privébewaker Richard Schroeder zal nooit vergeten hoe de arts
zich presenteerde. "De klootzakken kunnen niet eens schieten", smaalde hij. Op
zijn doktersjas had hij een witte button met rode tekst gespeld: attitude is
everything, alles draait om presentatie.

Vrijheidsstrijders

Een rondgang in Kansas City en Wichita langs medestanders van moordenaar Scott
Roeder leert waarom de geweldsspiraal niet meer was te stoppen. De aanhangers
van gewelddadige actie zijn de enigen, denken ze, die nog in staat zijn de
'massamoord' in abortusklinieken tegen te gaan.

Huisvrouw Regina Dinwiddie was in 1995 een van de ondertekenaars van een petitie
waarin moord op abortusartsen werd verdedigd om het ongeboren leven te
beschermen. Ze deed dat mede, vertelt ze nu, omdat Bill Clinton president was.
"Met een Democraat in het Witte Huis is er geen hoop voor die baby's. Je wacht,
je wacht - maar hoe lang kun je wachten?"

Dinwiddie is een centrale figuur in de wereld van de activisten. Met haar
vlinderzonnebril en opgestoken kraag oogt ze als een diva. Ze onderhoudt contact
met bijna alle radicalen die aanslagen op artsen en klinieken plegen of
verdedigen.

Zo is daar aandelenhandelaar Anthony Leake (44) uit een dorpje bij Kansas City.
Hij heeft een gezin van dertien kinderen en "steunt het van harte" als een van
deze kinderen geweld gebruikt in de strijd tegen abortus. Leake is ervan
overtuigd dat God hem voor die strijd heeft uitverkoren. Wachten op politici is
zinloos. Omdat "de massamoord al plaatsvindt". Actie is dus nu geboden.

De radicale activisten zien zichzelf als rebellen die opereren in de traditie
van John Brown, de trots van Kansas. Brown bond in de negentiende eeuw de strijd
aan tegen de slavernij, vermoordde vijf slaveneigenaren in Virginia en kreeg
daarvoor de doodstraf. "Zijn verhaal laat zien dat de terroristen van vandaag de
vrijheidsstrijders van morgen zijn", zegt Leake.

Het waren deze activisten die de latere moordenaar Scott Roeder ontmoette toen
hij zich in de strijd tegen abortus stortte. Ze leerden Roeder kennen als een
wat contactarme man met een onverwachts grote passie voor de onderdrukten, zoals
Regina Dinwiddie zegt.

Roeder vond het leuk om artsen van abortusklinieken te bedreigen. Hij sprak ze
aan op straat en zei: "Nu weet ik hoe jij eruitziet." Dinwiddle giechelt bij de
herinnering. "Daarin was hij erg bedreven."

Jarenlang scharrelde Roeder van baantje naar baantje. Dan taxichauffeur, dan
keukenhulp bij Taco Bell. Hij was strijdbaar maar maakte ook een gedeprimeerde
indruk, en gaandeweg trok Roeder zich steeds meer in zichzelf terug.

Foetussen dopen

Na de mislukte aanslag op zijn leven in 1993 was de wereld van George Tiller
steeds kleiner geworden. Soms belde hij zijn privébewaker Richard Schroeder
omdat hij buiten de deur wilde lunchen. Dan reden ze naar een plek tientallen
kilometers verderop, op het platteland, waar niemand anders kwam.

Tiller gedroeg zich net zo compromisloos als de activisten. Zij beriepen zich op
de steun van God, hij deed daarin niet voor hen onder. Eind jaren negentig kwam
hij tegemoet aan de wens van sommige vrouwen om hun geaborteerde foetus te
dopen. De katholieke kerk weigerde daarvoor toestemming te geven aan haar
priesters. Tiller belde Mary Harren, de sociaal werkster die het in de Summer of
Mercy voor hem had opgenomen. Of Mary de foetussen wilde dopen?

Mary Harren had gezien dat haar kerk zich "steeds bedroevender" opstelde.
Anti-abortusorganisatie Operation Rescue draaide voor een groot deel op fondsen
van de katholieke kerk. Op de katholieke middelbare school in Wichita kregen
studenten extra studiepunten als ze meededen aan demonstraties bij de kliniek
van Tiller. Mary zei ja op Tillers verzoek.

Tiller richtte een apart kamertje in voor het doopritueel. Hij bracht de foetus,
vaak niet groter dan een hand en gewikkeld in een dekentje, zelf het kamertje
binnen. Daar droeg hij hem over aan Harren. Zij sprenkelde water over het
hoofdje, sprak een gebed uit, en zei tegen de moeder: "Je kind is nu bij God."

Het was goed, zegt Harren nu, omdat het vrouwen troost bood. "Zij kwamen uit de
operatie en hadden maar één vraag: zal God mij vergeven?" George Tiller wist dat
vrouwen na zo'n traumatische ervaring behoefte hebben aan rouw en hoop. In die
volgorde, zegt Harren. "Hij zei altijd: ik weet zeker dat je nog een baby zult
krijgen. Dan zag je ze opfleuren. Hij kwam op voor vrouwen. Gaf om ze. En het
enige wat die oproerkraaiers konden uitbrengen was: moord, moord."

Vervolgd

Maar de oproerkraaiers werden steeds invloedrijker. Ze wisten zelfs hoge posten
te bemachtigen in het staatsbestuur van Kansas. Het gevolg was dat George Tiller
de laatste vijf jaar van zijn leven werd gecriminaliseerd en vervolgd.

Het begon nadat de ultraconservatief Phil Kline in 2002 tot procureur-generaal
van de staat was gekozen. Kline zei van meet af aan dat hij Tiller zou
bestrijden. Een van de eerste adviseurs die hij benoemde, was als activist tegen
abortus twaalf keer bij de kliniek van Tiller gearresteerd.

De strafzaak die hij in 2004 tegen Tiller aanhangig maakte, eindigde twee jaar
later in een fiasco. De officier van justitie weigerde de zaak voor te brengen.
Intussen had Kline als hoogste opsporingsambtenaar inzage gekregen in Tillers
patiëntendossiers. Deze stukken belanden bij commentator Bill O'Reilly van
FoxNews, die er tientallen malen aandacht aan besteedde. O'Reilly nam de leuzen
van Operation Rescue - babykiller, nazi, etcetera - avond aan avond over in de
best bekeken nieuwsshow van de VS.

In 2006 werd een tweede strafrechtelijk onderzoek tegen Tiller geopend. Tiller
kwam onder hoge druk te staan. Steeds minder gynaecologen waren bereid vrouwen
na zes maanden zwangerschap te helpen. Begin dit jaar waren er in het hele land
nog drie over. Gevolg was dat meer patiënten bij Tiller hun toevlucht zochten,
en dat het aantal doodsbedreigingen verder toenam.

Uiteindelijk kwam de strafzaak in maart van dit jaar voor. Scott Roeder sloeg
geen zitting over. Een maand later had de jury nog geen half uur nodig om Tiller
vrij te spreken.

De dag na de uitspraak ging de latere moordenaar Scott Roeder langs bij een
vriend. Hij sprak over "een schijnvertoning". Hij begon bezoeken af te leggen
aan Tillers kerk.

Na de moord wees politiek commentator Bill O'Reilly van FoxNews alle
verantwoordelijkheid af. Hij had "alleen de feiten" gemeld en was niet
verantwoordelijk is voor "de daad van een halve gare". Ook
anti-abortusorganisatie Operation Rescue nam afstand van de moord. "Wij zijn
juist voor leven."

Obama babykiller

Het heeft er alle schijn van dat de federale autoriteiten na de moord op Tiller
meer onderzoek gaan doen naar gewelddadige extremisten. Onderzoek dat de
afgelopen acht jaar vrijwel achterwege bleef. De vrienden van moordenaar Scott
Roeder realiseren zich dat ze op hun tellen moeten passen. Aandelenhandelaar
Anthony Leake zegt dat de politie hem afluistert. Huisvrouw Regina Dinwiddie is
"extra voorzichtig".

Maar dit zijn mensen met sterke overtuigingen. Ze zijn solidair met Scott
Roeder. "Hij is welkom is dit huis", zegt een vriend. En artsen moeten niet
denken dat hun abortuspraktijk nu veilig is, waarschuwt Regina Dinwiddie: "Ze
hebben gezien wat er met Tiller is gebeurd."

Bij demonstraties tegen abortus worden nu al maanden borden meegedragen waarop
ook Obama als 'babykiller' is afgebeeld. Volgens activiste Regina Dinwiddie is
het geen toeval. Zoals de komst van Bill Clinton leidde tot een explosie van
moorden op abortusartsen, zo zal dat onder Obama ook gebeuren. "Als niemand iets
doet is er geen hoop voor de baby's."

Mensen die aan de zijde van George Tiller streden, houden hun hart vast. Mary
Harren zag na de verkiezingen op een katholieke school in Wichita borden hangen:
'Liberal + Terrorist = Obama'. Ze hoorde van kerkleden dat ze moesten komen
biechten omdat ze op Obama the babykiller hadden gestemd. Ze heeft in de stad al
mensen in T-shirts gezien met de opdruk 'Obama the babykiller.

De moord op George Tiller, zegt ze, was niet alleen gericht tegen Tiller. Ze kan
er bloednerveus van worden. Telkens als ze Obama in het openbaar ziet optreden,
begint ze te praten tegen de televisie. "Blijf toch binnen, jongen. In Godsnaam,
blijf binnen, in dat veilige Witte Huis van je." <

LOAD-DATE: June 27, 2009

LANGUAGE: DUTCH; NEDERLANDS

NOTES: Rechts-extremisten grijpen sinds de verkiezing van Obama vaker naar
geweld; 'Tiller het monster, kan niet meer moorden en zijn crematorium is
gesloten. Dank je Scott!'; 'Dat is het probleem met deze beweging. Er zitten te
veel mensen tussen die geen grenzen kennen'

GRAPHIC: 2706NZabort1, De abortuskliniek van George Tiller die op 31 mei werd
vermoord. Na jarenlange bedreigingen van activisten was de kliniek in het
Amerikaanse Wichita veranderd in een fort.
2706NZabort11, Abortusarts George Tiller, Foto AP
2706NZabort9, De kerk in Wichita waar George Tiller werd vermoord.
2706NZabort10, Moordenaar Scott Roeder, Foto AP
2706NZabort8, Kliniek van activisten tegen abortus waar vrouwen worden
overgehaald om af te zien van abortus. Pal tegenover Tillers abortuskliniek.
2706NZabort4, Activisten tegen abortus leggen bloemen bij het hoofdkantoor van
anti-abortusorganisatie Operation Rescue in Wichita om "de 70.000 kinderen te
herdenken die in Tillers kliniek zijn vermoord".
2706NZabort5, Bord met leus tegen abortus, even buiten Wichita.
2706NZabort3, Vrouwen demonstreren voor abortus bij de gesloten abortuskliniek
van George Tiller.
2706NZabort2, Demonstranten voor abortus hebben leuzen opgehangen bij de kliniek
van de vermoorde George Tiller.
2706NZabort6, Activisten voor abortus komen bijeen in de First Unitarian
Universalist Church in Wichita om zich voor te bereiden op een demonstratie de
volgende dag.
270609WK_Wichita_VS

PUBLICATION-TYPE: Krant

JOURNAL-CODE: NRC Handelsblad


                         Copyright 2009 NRC Media B.V.
                              All Rights Reserved

                              79 of 152 DOCUMENTS



                                NRC Handelsblad

                                 June 26, 2009

Het toeval mag geen toeval zijn;
David Aaronovitch schreef een warm onthaalde analyse van complottheorieën

BYLINE: Bas Heijne

SECTION: BOEKEN; Blz. 2-3

LENGTH: 1329 woorden

SAMENVATTING:

Of het nu de maanlanding is, de dood van Lady Di, de aanslag op de Twin Towers,
vooral mannen neigen ertoe de feiten af te wijzen en er hun eigen, soms
desastreuze ideeën over te ontwikkelen.

VOLLEDIGE TEKST:

Wie in een krant schrijft, krijgt wel eens reacties: dat bijvoorbeeld de door
Wilders aangekondigde tsunami van moslims al is voorspeld door Nostradamus
(1503-1566), dat er opvallend genoeg geen Joden in de Twin Towers waren op de
dag dat de vliegtuigen de gebouwen binnenvlogen, dat het Openbaar Ministerie
systematisch het bewijs tegen Ernst Louwes heeft gemanipuleerd en of ik soms
niet weet dat Europa en de Arabische landen al sinds de vroege jaren zeventig
broederlijk samenzweren tegen de Verenigde Staten en Israël?

Schokkend aan die praatjes is niet dat ze hysterische verzinsels zijn, maar dat
ze meestal verkondigd worden door uiterst beleefde en zeer redelijk klinkende
mensen - meestal zijn het mannen. Ertegenin gaan heeft geen zin, voor ieder
argument is zo een tegenargument bedacht, voor ieder onwelgevallig feit bestaat
een 'logische' verklaring.

Dat laatste trekje - een gunstige draai geven aan alles wat de theorie op losse
schroeven lijkt te zetten - is volgens David Aaronovitch typerend voor
complotdenkers. In het eerste hoofdstuk van zijn boek Voodoo Histories, een
heldere analyse van een aantal hardnekkige 'samenzweringen', somt deze Britse
journalist op laconieke toon de kenmerken van de complottheorie op: er wordt (1)
altijd verwezen naar eerdere vermeende complotten (Pearl Harbour, de moord op
JFK); er is altijd sprake van (2) een kleine groep of verdorven elite die tegen
het gewone volk samenzweert; vaak wordt (3) ontkend dat het om een theorie gaat,
de complotdenker doet voorkomen alsof hij alleen maar objectief vraagtekens zet
bij algemeen aanvaarde 'feiten'; steevast worden er (4) experts aangehaald, die
over indrukwekkende geloofsbrieven lijken te beschikken, totdat je die nader
gaat bekijken (en al die zogenaamde experts verwijzen voortdurend naar elkaar);
de geschriften van complotdenkers worden (5) doorgaans opgediend met een
quasi-academische saus, met veel voetnoten en technisch jargon om de
geloofwaardigheid te vergroten; ook zijn complotdenkers, schrijft Aaronovitch,
(6) altijd winnaars, ze hebben een antwoord op iedere kritische vraag, ze buigen
hun theorie behendig om alles heen wat die lijkt te weerspreken; en ten slotte
(7) suggereert de complotdenker vaak dat zijn geheime kennis over de ware
toedracht bedreigingen met zich meebrengt, dat er mensen zijn die hem graag het
zwijgen zouden willen opleggen.

Ook David Aaronovitch, een Brits journalist die ook voor radio en televisie
werkt, verbaast zich over de ogenschijnlijke redelijkheid van veel
complotdenkers. Hij kwam op het idee van zijn boek, schrijft hij, toen hij
tijdens het maken van een televisiedocumentaire geassisteerd werd door een
slimme jongen, die er niettemin heilig van overtuigd was dat de maandlanding in
1969 volledig in scène was gezet. Aaronovitch heeft een goed oog voor komische
absurditeiten - Voodoo Histories is van begin tot eind vermakelijk - maar zijn
grondtoon is ernstig: 'Het geloof in complottheorieën is [...] op zichzelf
schadelijk. Het vertroebelt onze blik op de geschiedenis en zodoende ook op het
heden en wanneer het wijdverspreid is, leidt het tot desastreuze besluiten.'

In afzonderlijke hoofdstukken gaat hij de voornaamste 'complotten' van de
afgelopen eeuw langs, die hij stuk voor stuk zorgvuldig ontleedt. Hij begint met
de Protocollen van de wijzen van Sion, de vervalste notulen van een bijeenkomst
van Joodse leiders die op wereldhegemonie uit zouden zijn, en eindigt met een
uitgebreide analyse van de theorieën rondom de zelfmoord van Dr David Kelly in
2003, de wetenschapper die de bron bleek te zijn van Andrew Gilligan, een
BBC-journalist die wilde aantonen dat de Britse regering in de aanloop naar de
invasie van Irak de wetenschappelijke feiten over massavernietigingswapens
geweld had aangedaan.

Aaronovitch wisselt bewust grote, wereldwijde complotten af met kleine gevallen,
zoals de theorieën rondom de dood van prinses Diana, omdat juist in die gevallen
de notie dat we worden bestuurd door bedriegers en leugenaars het beste
zichtbaar wordt. Dat klopt. Kijk naar de Deventer moordzaak, een
schoolvoorbeeld. Vrijwel alle punten die volgens Aaronovitch kenmerkend zijn
voor een complottheorie zijn op die zaak van toepassing, tot en met de
schijnredelijkheid van de complotdenkers die doen voorkomen of ze de schuld van
de fiscaal jurist Louwes helemaal niet uitsluiten, ze stellen alleen maar
ongemakkelijke vragen.

Behalve een fraaie analyse van een aantal typische gevallen - de schijnprocessen
onder Stalin, de moord op Kennedy en de 'zelfmoord' van Marilyn Monroe, de
aanslagen op het World Trade Center en de quasiopenbaringen rondom de
afstammelingen van Jezus in de idiote bestsellers over het bloed en de graal,
die aan het succes van Dan Brown voorafgingen, probeert Aaronovitch ook het
fenomeen zelf te duiden: wat is een complottheorie? Zijn even nuchtere als tamme
definitie luidt: het aanwijzen van opzet waar opzet ontbreekt, het onthullen van
doelgericht bedrog in wat hoogstwaarschijnlijk een samenloop van omstandigheden
is.

Hoe moeilijk het voor veel mensen is om gebrek aan een hogere betekenis te
aanvaarden, of om toeval gewoon toeval te laten zijn, blijkt wel uit de talloze
voorbeelden die Aaronovitch geeft van het warme onthaal dat veel
samenzweringstheorieën krijgen in de serieuze media. De wil tot geloof is
meestal sterker dan de nuchtere feiten, niet alleen bij de complotdenkers.

Dat komt vooral doordat complottheorieën zonder uitzondering de preoccupaties
van een tijd weerspiegelen. Wanneer 'bewezen' wordt wat je toch altijd al dacht,
ben je niet geneigd de feiten objectief onder ogen te zien - zodat onder de
leden van Hamas de Protocollen van de wijzen van Sion nog altijd een groot
respect genieten, hoe vaak ook aangetoond is dat het om een potsierlijke
falsificatie gaat. Zoals Aaronovitch het uitdrukt, 'it fits', het past.

Hij noemt het helaas niet, maar de samenzwering van Europa met de Arabische
wereld om de islam aan wereldhegemonie te helpen, zoals verkondigd door de
Brits-Egyptische historica Bat Ye'or, is een loot aan dezelfde stam, alleen zijn
het volgens haar geen Joden maar moslims die de samenleving ondermijnen,
geholpen door dhimmi's, niet-moslims die slaafs de machtsdrang van de moslims
faciliteren. Geert Wilders is een overtuigd aanhanger van die theorie.

Terecht gruwt Aaronovitch van de neiging onder academische relativisten om in
complottheorieën een diepere waarheid te zien; misschien hebben de VS de
aanslagen van 11 september 2001 dan wel niet zelf gepleegd, maar al die
samenzweringstheorieën zouden toch iets wezenlijks uitdrukken over de
onderdrukking van het Amerikaanse imperium, etcetera.

Wanneer hij op zoek gaat naar een verklaring voor de aanhoudende - en groeiende?
- behoefte aan complottheorieën, verlaat hij zich vooral op experts. Het publiek
dat gevoelig is voor zulke schijnwaarheden is meestal hoogopgeleid en afkomstig
uit de middenklasse. Meestal gaat het om mensen die zich verliezers wanen, zoals
de isolationisten die de VS uit WO II wilden houden en daarom in de Japanse
aanval op Pearl Harbor een opzetje van hun gehate president Roosevelt zagen.

Men is ook altijd geneigd meer geloof te hechten aan de wilde theorieën van
medestanders dan die van opposanten. Men zoekt een verklaring voor verlies van
aanzien, men zoekt zelfvergroting door het verkondigen van de 'ware' toedracht.
Ik zou zeggen: complottheorieën ontstaan wanneer een emotionele waarheid zich
niet laat rijmen met een feitelijke waarheid.

Uiteindelijk, denkt Aaronovitch, is het complotdenken een vorm van paranoia die
betekenis afdwingt waar in werkelijkheid helemaal geen betekenis is. Zo kunnen
we het gevoel krijgen dat wij ertoe doen, dat het leven niet van toeval aan
elkaar hangt - en wijzelf niet onbeduidend zijn.

LOAD-DATE: June 26, 2009

LANGUAGE: DUTCH; NEDERLANDS

NOTES: David Aaronovitch: Voodoo Histories. The Role of the Conspiracy Theory in
Shaping Modern History. Jonathan Cape, 358 blz. (E) 25,-; 'Voodoo Histories' is
van begin tot eind vermakelijk, maar de grondtoon is ernstig

GRAPHIC: 2606BBtrade, Een van de samenzweringstheorieën over 9/11 luidde dat de
CIA de aanslagen op de Twin Towers vanuit het nabije World Trade Building 7 (r.)
zou hebben georkestreerd, Foto's complotsites
2606BBwtc, Marilyn Monroe, dood op 5 augustus 1962; de moord op John F. Kennedy,
op 22 november 1963; prinses Diana met haar vriend Dodi Al-Fayed, beiden
verongelukten op 31 augustus 1997
2606BBMD
2606BBkenne
2606BBdiana

PUBLICATION-TYPE: Krant

JOURNAL-CODE: NRC Handelsblad


                         Copyright 2009 NRC Media B.V.
                              All Rights Reserved

                              80 of 152 DOCUMENTS



                                NRC Handelsblad

                                 June 26, 2009

Veteranen krijgen respect en Rob de Nijs

BYLINE: Jaus Müller

SECTION: BINNENLAND; Blz. 3

LENGTH: 848 woorden

DATELINE: Rotterdam, 26 juni.

SAMENVATTING:

In de jaren 80 was het ondenkbaar geweest. Maar morgen wordt al voor de vijfde
keer Veteranendag gehouden. "Door de missie in Afghanistan is het respect
gegroeid."

VOLLEDIGE TEKST:

Morgen te zien in Den Haag op het Malieveld: Rob de Nijs, zangeres Do, de ABC
Brassband, Bart Chabot en prins Willem-Alexander. En ook Nederlandse veteranen.

Voor de vijfde keer wordt morgen de Nederlandse Veteranendag gehouden, bedoeld
om de erkenning en waardering voor de oudgedienden te vergroten. In heel het
land is er aandacht voor veteranen, met Den Haag als centrum van alle
festiviteiten. Er worden 50.000 mensen verwacht. Maar komen die voor de
veteranen of voor Rob de Nijs?

"In een niet-gemilitariseerd land als Nederland is het heel lastig gewone
burgers in contact te brengen met veteranen. De artiesten zijn pogingen om meer
publiek te trekken", zegt Jan Schoeman van het Veteraneninstituut. Schoeman was
in 2003 secretaris in de commissie-Van Eekelen die in opdracht van de Tweede
Kamer advies uitbracht over de wenselijkheid van een veteranendag.

Vóór Veteranendag was er alleen het defilé in Wageningen. Maar dat hing sterk
samen met het einde van Tweede Wereldoorlog. Voor 'nieuwe' veteranen uit
bijvoorbeeld Libanon, Irak en Afghanistan was de dag eigenlijk niet bedoeld.

Andere landen hadden wél een overkoepelende dag voor oud-strijders: op
Remembrance Day in het Verenigd Koninkrijk worden alle gevallenen van de Eerste
Wereldoorlog en alle oorlogen sindsdien herdacht. "Nederland vocht niet mee met
de Eerste Wereldoorlog. Landen die dat wel deden, hebben een veel langere
geschiedenis van eer betonen aan militairen", zegt Boele Staal van het
organiserend comité van de Nederlandse Veteranendag. "Je kunt niet verwachten
dat je binnen vijf jaar tijd zoiets neerzet als in het Verenigd Koninkrijk. Maar
Veteranendag groeit ieder jaar."

Bedoeling is dat de dag een landelijk evenement wordt. In Eindhoven lukt dat dit
jaar heel aardig: daar worden vandaag al militairen gehuldigd die uit Uruzgan
terugkwamen. Maar in kleinere gemeenten krijgen veteranen een kopje koffie van
de burgemeester. Meer niet. In Den Haag is het moeilijk de Veteranendag te
missen: de hele binnenstad zal net als vorig jaar volstromen met oud-militairen,
de anjer op de revers. Maar een breed gedragen landelijke feestdag is het nog
niet, terwijl dat wel de opzet was, zegt Schoeman. "Toen ik in 2003 in de
commissie zat, was de gedachte dat het een soort Koninginnedag moest worden: het
grote feest op een centrale plek in het land, Den Haag, met in de rest van
Nederland kleinere vieringen."

Schoeman zegt dat er naar Finland is gekeken, en hoe ze daar de dag
organiseerden. Ook Finland heeft geen militaire traditie. Schoeman: "Hoe
organiseer je zo'n dag in een land dat van oudsher weinig op heeft met
militairen?"

Die vraag leeft nog steeds, denkt Schoeman. "Het gaat hier heel anders dan in
bijvoorbeeld de VS. De gemiddelde Nederlander is welwillend onverschillig als
het om militaire missies gaat. Mensen hebben zeker respect voor de veteranen -
dat blijkt uit onze onderzoeken van het Veteraneninstituut - maar het
interesseert ze niet bijster veel wat veteranen voor werk hebben verricht."

De organisatie van Veteranendag is steeds op zoek naar mogelijkheden om
Nederlanders te betrekken bij de dag. Dit jaar is bijvoorbeeld besloten af te
wijken van de traditie de viering te houden op 29 juni, de geboortedag van prins
Bernhard. Die dag valt namelijk op een maandag. Lastig, want dan werken veel
mensen. Daarom is gekozen voor de zaterdag zo dicht mogelijk bij de 29ste.
"Zaterdag is geschikter om er een uitje met het gezin van te maken", zegt Boele
Staal.

Waar de organisatie van Koninginnedag geen probleem heeft journalisten te
interesseren, moet de organisatie van Veteranendag zelf op zoek naar de media.
Het communicatiebureau BKB is ingeschakeld om de pers te attenderen op de dag.
BKB benaderde afgelopen dagen nieuwsmedia met de vraag of zij een veteraan
wilden interview, wat BKB dan zou regelen (deze krant maakte daar overigens geen
gebruik van). Veteranendag kost 2,25 miljoen euro, betaald door Defensie.
Sponsoren vullen dat bedrag aan.

Hoogleraar militaire geschiedenis Wim Klinkert van de Universiteit van Amsterdam
vermoedt dat Veteranendag twintig jaar geleden ondenkbaar was geweest. "In de
jaren 80 werd je vies aangekeken als je affiniteit toonde met militaire zaken.
Maar mede door de missie in Afghanistan is het respect voor veteranen gegroeid.
De archetypische veteraan is op den duur niet langer een Korea- of Indiëganger."

Boele Staal beaamt dat. "De discussie over veteranen in Nederland is jarenlang
belemmerd door missies uit het verleden, zoals in Nederlands-Indië en in
Srebrenica. We hebben nooit goed de waardering voor veteranen kunnen scheiden
van de missie. Dat is de laatste jaren veranderd: politici kunnen best negatief
zijn over het doel van de missie, maar tegelijkertijd respect tonen voor de
militairen."

Staal weerspreekt overigens de suggestie dat dagjesmensen alleen op de optredens
afkomen. "Kijk maar hoe druk het is bij het defilé in Den Haag."

LOAD-DATE: June 26, 2009

LANGUAGE: DUTCH; NEDERLANDS

NOTES: Morgen in NRC Weekblad: interview met een Uruzgan-veteraan

GRAPHIC: 2606BINveteranendag, Gisteren en vandaag werden op het Malieveld in Den
Haag de laatste voorbereidingen getroffen voor Veteranendag. Elke missie krijgt
een eigen 'stand'., Foto Roel Rozenburg

PUBLICATION-TYPE: Krant

JOURNAL-CODE: NRC Handelsblad


                         Copyright 2009 NRC Media B.V.
                              All Rights Reserved

                              81 of 152 DOCUMENTS



                                NRC Handelsblad

                                 June 25, 2009

Kabinet zoekt de grenzen op bij steunen van de economie

BYLINE: Jeroen Wester

SECTION: VOORPAGINA; Blz. 1

LENGTH: 494 woorden

DATELINE: Den Haag, 25 juni.

SAMENVATTING:

Nieuwsanalyse

Het aantal maatregelen van het kabinet om de economie te stimuleren, groeit.
2010: staatsschuld groeit 100 miljoen per dag.

VOLLEDIGE TEKST:

Voor de derde keer op rij zal minister Donner (Sociale Zaken, CDA) een
tijdelijke maatregel voor steun aan bedrijven verlengen. Eerst was er de
uitbreiding van werktijdverkorting om te voorkomen dat personeel onnodig zijn
baan verliest door een tijdelijke crisis. Daarna volgde de deeltijd-WW, een pot
van 375 miljoen euro die leeg is. En nu zal wederom geld beschikbaar komen zodat
bedrijven in deze moeilijke tijden tegen lagere kosten hun vakkrachten kunnen
behouden.

De overheid doet te weinig om de economie te helpen, en ook te weinig voor de
gewone burgers en bedrijven, was de kritiek op het aangepaste regeerakkoord van
afgelopen maart. Maar het wordt steeds moeilijker die stelling te verdedigen.
Naast een slordige 60 miljard euro aan begrotingstekorten in 2009 en 2010 is
Balkenende IV continu de grenzen van steun voor de economie aan het verkennen.

Minister Van der Hoeven (Economische Zaken, CDA) speelt met de gedachte om
individuele bedrijven te hulp te schieten. Na de zomer zal zij met uitgewerkte
plannen komen. En het kabinet verhoogde de Nationale Hypotheek Garantie van
265.000 euro naar 350.000. Dat moet scherpe prijsdalingen op de huizenmarkt
tegengaan. Morgen bespreekt het kabinet in de ministerraad een plan om de
garanties uit te breiden voor bedrijven die moeite hebben zich te verzekeren
tegen wanbetalers.

Volgens de OESO, de organisatie van rijke landen, moet er niet te vroeg gestopt
worden met alle stimuleringsmaatregelen. Zolang de economie nog onvoldoende
verbetering vertoont, dreigt een terugval. Maar president Jean-Claude Trichet
van de Europese Centrale Bank meent dat het nu toch echt tijd wordt om aan te
geven hoe landen uit de eurozone uit de rode cijfers komen, voordat nieuwe
steunmaatregelen worden genomen.

Minister Bos (Financiën, PvdA) zei eerder deze week dat de staatsschuld eind
2010 met 100 miljoen euro per dag groeit. Het is een direct gevolg van de sterk
stijgende rentelasten en het dagelijkse verschil tussen inkomsten en uitgaven
van de Rijksoverheid.

Bos telt bij deze duizelingwekkende cijfers een groot deel van de kosten nog
niet eens mee. Garanties en borgstellingen zijn in de meeste gevallen niet terug
te vinden op de staatsbalans. De garanties op de woningmarkt worden pas
kostenposten als het misloopt. In sommige gevallen, zoals bij de garanties voor
ING, komt er zelfs alleen maar geld binnen. Ultimo 2008 had het Rijk 861 miljard
aan garanties verstrekt, bijna de helft meer dan het bruto binnenlands product.

De Duitsers hebben wettelijk vastgelegd dat het begrotingstekort moet worden
teruggebracht. Minister Bos heeft ook zo'n juridische verankering in het
vooruitzicht gesteld. Het moet tegenwicht bieden aan de zorg dat alle
overheidssteun culmineert in roekeloze overheidsinterventie.

Commentaar: pagina 7

Deeltijd-WW: pagina 15

LOAD-DATE: June 25, 2009

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2009 NRC Media B.V.
                              All Rights Reserved

                              82 of 152 DOCUMENTS



                                NRC Handelsblad

                                 June 22, 2009

Voel de pijn van de man met de bierbuik;
Theater Geëngageerd toneel van theater Wunderbaum verbeeldt ontreddering van
PVV-stemmer

BYLINE: Herien wensink

SECTION: KUNST; Blz. 6

LENGTH: 756 woorden


Ga naar Venlo en je krijgt Nederland te zien. Maar pas op: het is geen fraai
plaatje. Theatergroep Wunderbaum verbeeldt op nietsontziende wijze de angst en
ontreddering die veel Nederlanders momenteel in de armen van Geert Wilders
drijft. Maar het theatercollectief toont ook de - begrijpelijke - oorzaken:
losgeslagen jeugd, falend onderwijs, misstanden in de zorg.

Venlo speelt zich af op een feest van de gemeente na de onthulling van een nieuw
standbeeld, een sneeuwwitte ijsschots, dat de open houding van Venlo in een
geglobaliseerde maatschappij moet symboliseren. Op het feest zijn ook de
wethouder van cultuur, de belangrijkste financier van het werk, de korpschef van
de politie, een lerares van de plaatselijke school en hun aanhang aanwezig. De
politieagent waakt over zijn forse, vroegrijpe puberdochters in hotpants, de
lerares bemoedert haar seniele moeder en de wethouder heeft zelf het een en
ander te stellen met haar ongrijpbare zoon. Als het bier rijkelijk heeft
gevloeid en hun problemen zich steeds openlijker manifesteren, loopt het feest
gierend uit de hand.

Wunderbaum koos Venlo, waar Wilders vandaan komt, als decor voor een parabel
over het onvermogen van de 'oude politiek' om om te gaan met de wanhoop van het
volk, en hoe dat volk vervolgens wraak neemt. De wethouder is vol idealen over
de bindende functie van kunst in de samenleving, maar heeft geen passend
antwoord op de problemen waarmee de gemeenschap zich ziet geconfronteerd. Ze
waagt het om 50.000 euro gemeenschapsgeld aan het abstracte kunstwerk uit te
geven, terwijl de moeder van de lerares in het verzorgingstehuis in een vuile
luier loopt, en de politieman zijn dochters ziet verworden tot onnozele
slettebakken, die leeftijdgenootjes opgeilen op straat. De lerares heeft haar
geloof in het onderwijs al lang geleden verloren.

Gaandeweg het feest wordt hun wanhoop groter en verandert in een helse woede,
die zich keert tegen de onmachtige wethouder (Marleen Scholten). In de
ijzingwekkende slotscène wordt zij door haar radeloze achterban uitgeschakeld,
en verliest de democratie.

Het stuk had zich in elke middelgrote Nederlandse provinciestad kunnen afspelen.
Maar Venlo biedt hilarische theatrale mogelijkheden. Het carnaval, het dialect,
de Duitse liedjes, de dorpsfanfare; Wunderbaum maakt er dankbaar gebruik van. Op
de campingtafels in de feesttent verschijnen grote pullen bier en staan borden
koude knakworst. Iedere paar seconden wordt weer ingehaakt voor de volgende
schlager. Het 'bier en tieten' is niet van de lucht. Dat veroorzaakt in eerste
instantie een ongemakkelijk gevoel: gaan we deze volkscultuur nu even lekker
intellectueel-elitair afzeiken? Wunderbaum trapt niet in die val.

Zeker, er worden tenenkrommende uitwassen getoond, maar dan kantelt het beeld
weer net op tijd, en ontstaat ruimte voor erbarmen. Zelfs na een pijnlijk
gênante vertoning van de politieman (Walter Bart) resteert naast walging nog
iets van sympathie. We hebben zijn omstandigheden zo goed leren kennen dat we
wel begrip moeten hebben.

De toon van Venlo is hard, zonder hoop, maar met mededogen - dat is knap, en
cruciaal voor het slagen van dit stuk. Met een al te elitaire afwijzing van de
dolende middenklasse had de groep haar eigen pijnlijke cultuurkritiek
onschadelijk gemaakt. Nu is deze eerlijk, waarachtig en relevant - en komt aan
als een mokerslag. Het helpt dat de personages geen karikaturen zijn, waardoor
het moeilijker is om afstand van ze te nemen, om ze te ridiculiseren. Hun pijn
is echt, en het zijn geen domme, volkse types. Ze praten als de 'elite'. Teksten
van PvdA-denker René Couperus, publicist Bas Heijne, toneelschrijver Werner
Schwab en politiek filosoof John N. Gray dienden als inspiratie. Een
confronterend besef: dit zijn geen boeren, dit zijn wij.

IJzersterk is wat dat betreft de rol van de onderwijzeres (Maartje Remmers), die
alle overbekende onderbuikgevoelens spuit, maar zo knap geformuleerd en
overtuigend, dat je er volledig in meegaat. Over de hele linie wordt sterk
geacteerd; ook Marleen Scholten als de gedesillusioneerde wethouder verdient
lof.

Venlo is een bikkelharde aanklacht, die talloze urgente thema's aansnijdt en
weinigen onberoerd zal laten. Mooi, ontroerend, hartverscheurend is het, dat
onder de compromisloze kritiek steeds de liefde voor het onderwerp - de gewone
man? De mens? De Nederlander? - voelbaar blijft. De groep oordeelt hard, maar
blijft integer.

Venlo is een waagstuk; een gedurfde poging actueel, geëngageerd en relevant
theater te maken. En Wunderbaum slaagt daarin glansrijk.

LOAD-DATE: June 22, 2009

LANGUAGE: DUTCH; NEDERLANDS

NOTES: Theater Venlo, door Wunderbaum. Gezien 20/6, Speelpleq Venlo. Aldaar t/m
27 juni. Tournee dit najaar. Inl. maaspoort.nl.

GRAPHIC: 2206KUNwunder, Acteurs van Wunderbaum en amateurs tijdens het zingen
van het lied 'Steh auf!' in de voorstelling 'Venlo'., Foto Fred Debrock

PUBLICATION-TYPE: Krant

JOURNAL-CODE: NRC Handelsblad


                         Copyright 2009 NRC Media B.V.
                              All Rights Reserved

                              83 of 152 DOCUMENTS



                                NRC Handelsblad

                                 June 18, 2009

Verloren achterban;
Dezer dagen;
Dezer dagen J. L. Heldring

BYLINE: J. L. Heldring

SECTION: OPINIE; Blz. 7

LENGTH: 931 woorden


Eén ding moeten we de PvdA nageven: zij schuwt, na haar nederlaag bij de
Europese verkiezingen, zelfonderzoek niet. Weliswaar bepaalt die zich in de
partij zelf voorlopig tot symptoombestrijding: de campagne deugde niet; de
lijsttrekker behoorde tot de tweede, zo niet derde, garnituur; Wouter Bos was
totaal afwezig; de partij is te elitair, ze moet beter luisteren naar de gewone
man - maar de kritiek van de minder direct betrokken sociaal-democraten gaat
dieper.

Zo wijdt Socialisme & Democratie, maandblad van het wetenschappelijk bureau van
de partij, haar juninummer hoofdzakelijk aan de vraag: "Blijft de PvdA een brede
volkspartij?" - een vraag die, zoals het hoort, begint met een analyse, waarop
vervolgens anderen daaruit conclusies trekken. Te noteren valt dat de
desbetreffende artikelen vóór de nederlaag van 4 juni moeten zijn geschreven,
wat ze na de nederlaag nog actueler maakt.

De analyse nemen de sociologen Dick Houtman en Peter Achterberg voor hun
rekening. Kort gezegd: de hoogopgeleiden in de partij zijn veel progressiever
dan de laagopgeleiden, die zelfs een duidelijke afkeer hebben van de
verzorgingsstaat. "Lukt het niet om beide achterbannen bij elkaar te houden, dan
kan de PvdA zomaar uiteenvallen."

De socioloog Dick Pels en de cultuurhistoricus Thomas von der Dunk trekken,
ieder voor zich, hun conclusies uit die analyse. De eerste bepleit een splitsing
van de partij in twee "sterke progressieve partijformaties": enerzijds een
traditioneel sociaal-democratische, en anderzijds een nieuwe links-liberale
partij. De ene formatie zoekt een akkoord met de SP en een deel van GroenLinks,
de andere met D66, een ander deel van GL en liberalen van het type Dijkstal,
Dales en Winsemius.

Von der Dunk acht dit een fatale conclusie. Terecht meent hij dat beide door
Pels bepleite formaties zwak zouden blijven en door het CDA tegen elkaar
uitgespeeld zouden worden. Nee, de PvdA is gedoemd haar huidige spagaat (tussen
hoog- en laagopgeleiden) vol te houden (maar is er nog wel sprake van een
spagaat als ze de laatsten al kwijt is?). Beide conclusies hebben iets van een
counsel of despair in zich.

Het probleem is geen typisch Nederlands probleem. Ook elders in Europa hebben de
sociaal-democraten zware verliezen bij de Europese verkiezingen geleden. Onze
Vlaamse collega Mia Doornaert, die geen bewonderaarster is van de "linkse
intellectuelen en kunstenaars die in de media domineren" (bij ons
'grachtengordel' genoemd), schrijft in De Standaard: "De vraag is niet die van
het niveau van opleiding. De vraag is er een van respect voor het gewone volk."
En dat "toont men door naar gewone mensen te luisteren en hun bekommernissen au
sérieux te nemen. En dat is de afgelopen decennia niet gebeurd."

Zo'n geluid horen we bij ons ook vaak. Het is dan ook niet onjuist, maar de
vraag is of de 'gewone mensen' genoegen nemen met het luisteren naar hun
bekommernissen (vooral vrees voor allochtone overheersing) en of de partij, door
die bekommernissen au sérieux te nemen, niet verraad aan zichzelf pleegt? Met
andere woorden: is het niet al te laat? De kop boven Doornaerts artikel luidt
dan ook omineus: 'Verloren achterban.' (En dan hebben de sociaal-democraten in
België zich nog aardig weten te handhaven.)

In mijn vorige artikel heb ik betoogd dat de opkomst van Wilders ook gezien kan
worden als een verdere stap in een emancipatieproces, dat vele mensen eerst
heeft vervreemd van de kerken en nu aan het vervreemden is van de traditionele
partijen. Wilders als grote emancipator, in de klasse van Troelstra, Kuyper en
Schaepman? Het is te begrijpen als velen moeite hebben met deze kijk. Maar
emancipatie is op zichzelf een waardenvrij begrip.

Een niet-medespeler, maar wel geïnteresseerde waarnemer van het politieke toneel
mag zich de vraag stellen of de ontwikkeling die hij op het ogenblik gadeslaat
(en die hem als persoon zorgen kan baren), niet besloten ligt - niet als
dwangmatigheid, wél als mogelijkheid - in het principe emancipatie, ja ook in
het principe democratie.

Wat het laatste betreft, moet eerst nog bewezen worden dat Wilders geen
democraat is, maar als hij dat niet blijkt te zijn, dan moeten we constateren
dat grote groepen mensen, die vroeger aanhangers waren van PvdA, SP, CDA, VVD,
zelfs van SGP, hem niettemin volgen. Is de demos (volk) dus wel altijd
democraat? We mogen niet vergeten dat het fascisme - wel te onderscheiden van al
dan niet militaire dictaturen van diverse pluimage - ook voortgekomen is uit
mislukte democratische experimenten. Menno ter Braak noemde het al in 1935 een
"afvalproduct" van de democratie.

Maar maken we ons soms druk om een eendagsvlieg? Wilders' partij kan immers net
zo goed instorten als, zes jaar geleden, de Lijst Pim Fortuyn. Dat is, weer kort
gezegd, het betoog dat Gerrit Voerman, directeur van het Documentatiecentrum
Nederlandse Politieke Partijen in Groningen, op 11 juni hield op deze pagina.

Als Wilders bij de verkiezingen voor de Tweede Kamer in 2011 (of eerder) zijn
succes herhaalt, dan "ligt bestuursverantwoordelijkheid voor de hand". Zolang
hij niet de 51 procent haalt, zal hij dan compromissen moeten sluiten met andere
partijen, dus "zijn radicale opstelling moeten matigen". Dat kan leiden tot
spanningen binnen de partij en tot teleurstelling onder zijn kiezers.

Dat is heel goed mogelijk. Maar de onvrede die heeft geleid tot Wilders' succes,
zal ook blijven bestaan nadat zijn ballon mogelijk is leeggelopen, zoals de
onvrede bleef bestaan na de implosie van de Lijst Pim Fortuyn. Het gaat om de
onvrede, en in een democratie wordt daar op enigerlei wijze lucht aan gegeven.

LOAD-DATE: June 18, 2009

LANGUAGE: DUTCH; NEDERLANDS

NOTES: U kunt de auteur mailen via dezerdagen@nrc.nl of een reactie achterlaten
op nrc.nl/heldring

GRAPHIC: WE-Heldring-ZW

PUBLICATION-TYPE: Krant

JOURNAL-CODE: NRC Handelsblad


                         Copyright 2009 NRC Media B.V.
                              All Rights Reserved

                              84 of 152 DOCUMENTS



                                NRC Handelsblad

                                 June 18, 2009

Kamer rekent Plasterk af op gedrag

BYLINE: Ron Rijghard

SECTION: KUNST; Blz. 9

LENGTH: 732 woorden

DATELINE: Rotterdam, 18 juni.

SAMENVATTING:

NieuwsanalyseHet verzet van vier partijen tegen de plannen van minister Plasterk
is mede een gevolg van ergernis over zijn optreden.

VOLLEDIGE TEKST:

Twee weken heeft minister Plasterk om alsnog zijn tegenstanders te overtuigen en
een dreigende nederlaag te voorkomen. Na het volgende Kameroverleg over het
Nationaal Historisch Museum volgt de motie die, gesteund door een
Kamermeerderheid, ervoor zal zorgen dat het museum toch in de bossen van Arnhem,
naast het Openluchtmuseum komt. En níet, zoals de museumdirectie en hijzelf
graag willen, in het centrum, aan het water, bij de John Frostbrug.

Die tijd zal de minister nodig hebben, ook om in te zien dat de Kamer hem vele
fouten aanrekent. Nog in zijn brief van afgelopen maandag aan de Kamer voerde
hij als belangrijkste argument aan dat de centrumlocatie de "fraaiste" was. Een
esthetisch, geen zakelijk argument, en dat is als frivoliteit beoordeeld en
afgestraft.

CDA, SP, PVV en D66, samen goed voor een Kamermeerderheid, toonden zich gisteren
bij het overleg met de minister getergd, omdat ze niet waren geïnformeerd over
het plan de beoogde locatie van het museum te veranderen. Ze wezen erop dat
Plasterk medio 2007 bij zijn toewijzing van de vestigingsplek voor het museum
hamerde op de nabijheid van het Openluchtmuseum, en de samenwerking daarmee. Dat
uitgangspunt liet hij zomaar los, zonder overleg. In plaats van met de hoed in
de hand om steun te vragen, plaatste Plasterk de Kamer in maart voor een
voldongen feit, door zijn goedkeuring uit te spreken voor de locatiewijziging.

In het debat dat volgde, bleef hij formalistisch wijzen naar de statuten van het
museum, waarin wel de stad, maar niet de precieze locatie is opgenomen. De Kamer
liet nu merken dat goed bestuur niet alleen een zaak is van de letter, maar meer
nog van de geest van een plan.

Ruiterlijk gaf Plasterk bij het debat gisteren toe dat hij bij het informeren
van de Kamer taxatiefouten heeft gemaakt en niet had voorzien dat de keuze voor
een andere locatie een "nationale kwestie" zou worden. De locatiekeuze is vooral
ook een politiek steekspel geworden, waarin ergernis en emoties het winnen van
ratio. De kritiek is vooral dat Plasterk onhandig heeft gemanoeuvreerd. Over de
argumenten die hij aanvoert om het plan van de directie te verdedigen, ging de
discussie gisteren nauwelijks.

Een van die argumenten is dat dat het bouwen in de bossen bij het
Openluchtmuseum zo'n 30 miljoen zou opslorpen voor een parkeergarage, van een
budget voor de bouw van het museum van 50 miljoen. Bovendien liggen volgens de
directie van het NHM bezwaarprocedures en daarmee vertraging op de loer. Nadelen
die in 2007 nog niet bekend waren, en die de nieuwe locatie niet heeft.

De vraag is wat het 'blok' in de Kamer tegen Plasterk drijft. De motieven van de
vier partijen verschillen onderling, maar allen nemen aanstoot aan het afstand
nemen van het Openluchtmuseum, met verwijzing naar de verklaring van de minister
in 2007.

Helemaal eenduidig is de verklaring van destijds niet. Je zou er ook in kunnen
lezen dat de minister hamert op de onafhankelijkheid van het nieuwe museum. En
dat voor Arnhem is gekozen om regionale spreiding van cultuur te stimuleren, ja
zelfs voor Gelderland als "doel van groepstochten". De aantrekkelijke nabijheid
van andere musea geldt niet alleen het Openluchtmuseum, maar ook Kröller Müller
(Otterlo).

Een lastiger te duiden, maar evident motief is het stijlverschil. Het
CDA/SP/PVV/D66-blok is een manifestatie van de nieuwe politieke orde, zoals
verwoord door PVV-leider Wilders. Het Nationaal Historisch Museum moet van het
volk worden, en beschermd tegen wat Wilders de "kunstmaffia en
grachtengordelelite" noemt - waar de NHM-directeuren Schilp en Byvanck de
belichaming van zijn, en in hun verlengde Plasterk. Het is een strijd tegen de
arrogantie van twee directeuren die het museum willen verplaatsen, het een
andere naam willen geven en spreken van branding als ze promotie bedoelen.

Het CDA wijst op de "ijzige" sfeer tussen het NHM en het Openluchtmuseum. De
partij komt op voor het gemangelde museum, voor de door Plasterk genegeerde
oud-directeur Jan Vaessen, opsteller van het Arnhemse voorstel in 2007. De
christen-democraten hebben de vierhonderdduizend bezoekers voor ogen die het
laagdrempelige Openluchtmuseum elk jaar bezoeken, het 'gewone volk' dat ook moet
worden opgevoed in het Nationaal Historisch Museum.

LOAD-DATE: June 18, 2009

LANGUAGE: DUTCH; NEDERLANDS

NOTES: De locatiekeuze is vooral ook een politiek steekspel

PUBLICATION-TYPE: Krant

JOURNAL-CODE: NRC Handelsblad


                         Copyright 2009 NRC Media B.V.
                              All Rights Reserved

                              85 of 152 DOCUMENTS



                                NRC Handelsblad

                                 June 13, 2009

Vloeken om de bouwput;
een kleine geschiedenis

BYLINE: Bas Blokker

SECTION: NRC WEEKBLAD; Blz. 22-23

LENGTH: 790 woorden

SAMENVATTING:

Het nieuws van nu lijkt op het nieuws van toen. Franse poorters moeten flink
hebben geklaagd over de uit de hand gelopen kathedralenbouw.

VOLLEDIGE TEKST:

Natuurlijk bouwt Amsterdam door aan de Noord-Zuidlijn. Zoals de stad ook
doorbouwt aan het Rijksmuseum, aan IJburg, aan de Zuidas en de IJ-oevers. Ze
moet wel. Het platteland kan eeuwen onveranderd vrucht blijven dragen. Een stad
die niet bouwt, sterft.

Amsterdammers vervloeken de bouwputten in de stad. Ze staan hinderlijk in de weg
van het dagelijks leven en zijn een permanente herinnering aan de miljoenen die
worden uitgegeven aan alle gegraaf, gehei en gebouw. De metrolijn die het
noorden en het zuiden van de stad verbindt, waarvan de daadwerkelijke aanleg
begon in april 2003, zal op zijn minst elf jaar kosten om te voltooien.

Een commissie van wijzen heeft onlangs geoordeeld dat de stad het
geldverslindende project beter kan afmaken dan afblazen. Tot grote ergernis van
de bewoners die hun huizen langs het tracé zien wankelen, van de Amsterdammers
die het nut niet inzien van een metro die maar enkele kilometers overbrugt en
van de mensen van buiten die belastinggeld zien gaan naar een project waar zíj
zelden of nooit profijt van zullen hebben.

Het is jammer dat de geschiedenis doorgaans zo weinig overlevert van gewone
burgers, anders hadden we kunnen luisteren naar stemmen van Franse poorters uit
de tweede helft van de twaalfde eeuw. In die tijd had de bouwkoorts vrijwel alle
bisschoppelijke steden in haar greep gekregen. In een tijdsbestek van pakweg
vijftig jaar bouwde of vernieuwde elke zichzelf respecterende stad haar
kerkgebouwen. Zouden de poorters toen niet ook vloekend door Parijs of Reims
hebben gelopen, de blik hebben opgeslagen naar de toren die al jaren in de
steigers stond en hebben gezegd dat hun geld verkwist werd door de hoge heren?

De gotische kathedralenexplosie uit de twaalfde en dertiende eeuw coïncideerde
niet toevalligerwijze met de wedergeboorte van de stad. Het omliggende
platteland was meer gaan opbrengen, waardoor langzamerhand ook de handel meer
zin had gekregen, zodat ineens geld de samenleving binnenrolde. Op het
platteland zelf speelde dat geld nauwelijks een rol, maar in de steden des te
meer. De handelaren lieten hun rijkdom steeds meer zien en dat bleef niet
onopgemerkt door de kerkelijke autoriteiten.

De geestelijkheid hoefde alleen maar te appelleren aan het zondebesef van de
rijke handelaren om een greep te kunnen doen in hun beurs. En zoals de
handelaren huizen voor zichzelf bouwden, zo bouwden de geestelijken aan het huis
Gods.

Een van die geestelijken, Suger, abt van het klooster van Saint Denis bij
Parijs, schreef jubelend over zijn bouwactiviteiten aan de kloosterkerk,
algemeen gezien als het startschot voor de gotische architectuur met haar hoge
kruisgewelven en reusachtige ramen waardoor het licht van God over de gelovigen
werd uitgestort. Suger dichtte:

"Terwijl men aan d'aloude gevel een nieuw koor verbindt, / Straalt het midden
van het heiligdom in al zijn schittering, / Wat men zo schitterend verenigt,
weerkaatst in schittering, / En een nieuw licht overstroomt het nobele gebouw. /
Ik, Suger, heb in mijn tijd dit gebouw vergroot, / Onder mijn leiding heeft men
het gedaan."

Het kostte drie jaar om de kerk te verbouwen. Daarna volgden kathedralen in de
wijde omtrek, waarbij de werkzaamheden steeds langer duurden en de kerken steeds
hoger werden. De kathedraal van Sens werd gebouwd tussen 1140 en 1164 en toen
was het schip 30 meter hoog. De Notre Dame van Parijs (1163-1250) werd 32,5
meter hoog, die van Chartres (1194-1220) 34,5 meter, die van Amiens (1220-1247)
42 meter en die van Beauvais (1225-1272) 48 meter. Dat was de grootste - en toen
stortte het koor in.

Het is gemakkelijk hier een les in te zien voor de hedendaagse bouwers aan de
overmoedige Noord-Zuidlijn. Of hun de Onze-Lieve-Vrouwekathedraal van Antwerpen
voor te houden, waarop twee torens hadden moeten verrijzen, maar die er maar één
heeft omdat het geld halverwege opraakte.

Nee, als er al lering uit de gotische bouwwoede te trekken valt, dan misschien
iets over de betrokkenheid van de burgers die het geld moesten opbrengen voor al
die kerken. Ongetwijfeld voelden de kooplui zich uitgeknepen door de bisschop.
Ongetwijfeld hebben ze gevloekt op die kathedralen die ze betaalden, maar
waarvan velen de voltooiing niet zouden meemaken. Maar ze hebben zich de kerk
als het ware eigen gemaakt door hun stempel erop te zetten. De gilden
vereeuwigden zichzelf in de gebrandschilderde ramen en de reliëfs in het
portaal, de patriciërs in een beeldhouwwerk of een grafmonument. Misschien dat
de metrobouwers een station kunnen laten inrichten door de kooplui van de Albert
Cuyp of door de voetballers van Ajax.

LOAD-DATE: June 12, 2009

LANGUAGE: DUTCH; NEDERLANDS

NOTES: Geestelijken deden een beroep op de zonde en grepen in de kas; De week
van 13-19 juni; Op 16 juni 1904 speelt het boek Ulysses van de Ierse schrijver
James Joyce. De vuistdikke roman, icoon van de moderne literatuur, is een poging
het leven van enkele mensen, in één stad, op één dag uitputtend vast te leggen
in een stroom van gedachten van de hoofdpersonen.; Op 17 juni 1994 probeert de
Amerikaanse football-speler en acteur O.J. Simpson aan arrestatie te ontsnappen.
Miljoenen tv-kijkers zien live hoe de politie een witte Ford Bronco achtervolgt
met daarin Simpson, verdacht van moord op zijn ex-vrouw. Ruim een jaar later
eindigde het proces-Simpson in een omstreden vrijspraak.; Op 18 juni 1815 was de
Slag bij Waterloo. De Fransen binden midden in België de strijd aan met Engelse
en Oostenrijkse legers. Hier wordt de Franse Revolutie die sinds 1789 over
Europa heeft geraasd, tot staan gebracht. Met de nederlaag van Napoleon konden
de Europese monarchen beginnen met de Restauratie.

GRAPHIC: rgb kathedraal
rgb kathedraal
18NZbasblokker2
1306NZkathedraalzonder

PUBLICATION-TYPE: Krant

JOURNAL-CODE: NRC Handelsblad


                         Copyright 2009 NRC Media B.V.
                              All Rights Reserved

                              86 of 152 DOCUMENTS



                                NRC Handelsblad

                                 June 13, 2009

De stelling van Hendrik Gommer: politici mogen zich best uitspreken over het
werk van de rechter

SECTION: OPINIE & DEBAT; Blz. 10-11

LENGTH: 1649 woorden

SAMENVATTING:

Volgens de president van de Hoge Raad, Geert Corstens, moeten politici 'respect
helpen uitdragen' voor de rechter. Een discussie tussen Folkert Jensma en de
Tilburgse jurist Hendrik Gommer, die promoveerde op de invloed van politici op
rechters.

VOLLEDIGE TEKST:

De hoogste rechter in Nederland vreest voor gezagsverlies van rechters als
politici op grove toon kritiek leveren. Dat lijkt mij plausibel.

"Het gezagsargument wordt vaker gebruikt om politici de mond te snoeren als een
zaak onder de rechter is. En het is ook wel een beetje waar. Als je tenminste
uitgaat van de mythische rechter, het icoon in toga met een uitstraling van
onfeilbaarheid. Heel vroeger viel de rechter samen met de priester: iemand die
zijn gezag van God kreeg. Dan is het een ontmaskering als een andere staatsmacht
het met Hem oneens is."

Daar zijn we dan mooi klaar mee.

"Maar dat mythische gezag neemt voor alle instituties af. Ook voor politici
zelf, voor ambtenaren, voor politieagenten. Dat is een bekend effect, er is meer
kennis, meer uitwisseling van informatie, meer democratie. De rechterlijke macht
kon daar lang buiten blijven. Maar het raakt nu ook hen. Dat is vervelend, ja.
De handhaving wordt lastiger."

Maar als een politicus de Wilders-beschikking van het Hof Amsterdam 'idioot'
noemt, dan kun je daar toch wat van zeggen?

"Een rechter kan niet van een politicus eisen dit soort woorden minder te
gebruiken. Je kunt er wel toe oproepen - net als ieder ander. Politici kunnen
het ook tegen elkaar zeggen: we zouden meer respect moeten tonen, want dat krijg
je dan ook terug in de samenleving. In z'n algemeenheid zou je vergroving meer
aandacht moeten geven. Bij gebrek aan onderling respect verliest de samenleving
cohesie. En dát is gevaarlijk, ook voor de rechtsstaat. Maar het is geen kwestie
die specifiek is voor rechters en politici. De rechters ontdekken nu dat de
laatste twintig jaar wel wat is veranderd. Dat vond ik wel ironisch. Agenten
lopen al jaren tegen die verharding aan."

Dat voluit kwetsen dat nu in de mode is, dat deugt toch niet?

"Als je belediging antropologisch uitzoekt - wat ik destijds voor m'n scriptie
deed - blijkt dat belediging vaak aan de basis staat van misdrijven die veel
verder gaan. Daarom wordt in allerlei culturen belediging vrij hard aangepakt,
om zo de cohesie in de groep te handhaven. Zo'n recht op groepsbelediging waar
de VVD het nu over heeft... je moet er voorzichtig mee zijn. Belediging tast de
cohesie aan en dus ook de samenleving. Als je alles tegen elkaar kunt roepen,
heb je ook geen boodschap meer aan elkaar. Dan is het los zand. Dan houd je
uiteindelijk stammen over die elkaar tot bloedens toe bestrijden.

Hetzelfde geldt voor Wilders. Op zichzelf heb je het recht om alles te zeggen.
Maar iedereen weet dat je dan een heel zware wissel op een relatie trekt. Soms
moet je het even iets anders zeggen. Dat geldt in de samenleving net zo. Als je
in vrede met elkaar wilt leven, dan moet je ook aan elkaars belangen en
gevoelens denken. Er zijn grenzen. Je kunt niet hele groepen buiten de
samenleving zetten. Uiteindelijk zal die groep dan voor eigen rechter gaan
spelen. En dan ben je nog veel verder van huis."

Zó ingewikkeld is het toch niet als een rechter een politicus vraagt zich te
matigen?

"Op zich is daar niets mis mee, maar Corstens maakt van de politici een zondebok
voor een probleem dat veel breder is. Dan krijg je toch weer dat mensen denken
dat politici niet goed bezig zijn of dat rechters te veel zeuren. Daarmee bereik
je het tegenovergestelde.

De president van het Hof Amsterdam, Verheij, kwam op voor zijn raadsheren die
werden uitgescholden op internet en bekritiseerd door politici. Hij vond dat ook
te ver gaan. Maar iederéén voelt zich onplezierig als je niet met respect wordt
behandeld of haatmail krijgt. Ook andere ambtenaren. Dat aanpakken is een goede
zaak, maar dat staat los van kritiek door politici."

Wordt het vertrouwen in de rechter ook minder?

"Nee. De rechterlijke macht wordt wel meegezogen in het kielzog van andere
instituties. En rondom spraakmakende zaken met fouten zakt het vertrouwen weg.
Maar dat herstelt zich.

Belangrijker is dat lageropgeleiden van oudsher minder vertrouwen hebben in de
rechter. Eenvoudig omdat ze vaak niet begrijpen hoe en waarom de rechter tot z'n
conclusie komt. En ook wel omdat er nu eenmaal een vorm van klassenjustitie
bestaat. Hogere klassen hebben beter toegang tot het recht, begrijpen het beter.
'Zie je wel, we delven weer het onderspit', dat denken PVV'ers als hun leider
wordt aangepakt. Het is de vraag of dat zal gebeuren, maar het bevestigt wel hun
ervaring."

Rechters zijn zelf altijd terughoudend in het publieke debat. Dat zouden
politici als voorbeeld kunnen zien.

"Ik vind dat rechters als staatsmacht wel vaker hun mond mogen opendoen. Dan kun
je merken wat er leeft bij rechters. Anders blijft die rechterlijke macht een
gesloten systeem, waarbinnen men elkaar steeds hetzelfde voorhoudt. Kritiek
onderling bevordert de kwaliteit. Het scherpt de geest en maakt je alert. Zonder
kritiek corrumpeert de macht."

En waar moeten gezag en respect vandaan komen als de politiek het niet meer
vanzelf toont?

"Het gezag van de rechter is gebaseerd op wijze, evenwichtige en goed
onderbouwde uitspraken. Rechters moeten laten zien dat ze niet voor niets een
goede opleiding hebben en jaren ervaring.

De uitspraak van de rechtbank in de zaak Volkert van der G. was een heel
evenwichtige uitspraak in een zeer hectische tijd. Daarin werd rustig alles
afgewogen en gemotiveerd. Ze kwamen onverstoorbaar tot een oordeel van 18 jaar,
terwijl er heel veel commotie was, ook uit de politiek. Dat dwingt respect af,
nog jaren later. Er was toen nog een LPF-minister die de doodstraf wilde. De
rechtbank heeft toen niets teruggeroepen. Prima, daar krijg je gezag mee. Naar
die vorm van gezag, van onderop, moet je toe als rechterlijke macht. En minder
vasthouden aan het mythische gezag van vroeger.

Het arrest van het Gerechtshof in diezelfde zaak vond ik veel minder goed, omdat
ze wel ingingen op de uitspraken van politici. Remkes werd erin op de vingers
getikt. Dan komen de rechters op voor de belangen van de rechterlijke macht en
gaan over het hoofd van de verdachte heen in conflict met een andere partij. Dat
is niet goed. Zodra rechters in een zaak ook tegen politici gaan praten,
verliezen ze hun onpartijdigheid. Ze doen dan uitspraken in 'eigen zaak' en dat
tast hun geloofwaardigheid aan. Die machtsstrijd met politici.... dat is
eigenlijk ook meer iets voor de voorzitter van de Nederlandse Vereniging voor
Rechtspraak dan voor de president van de Hoge Raad."

Maar Corstens baseert zich netjes op een dogma waar generaties juristen examen
in doen: de trias politica. Rechters, parlementariërs en bestuurders zijn
nevengeschikt. Daar lopen onaantastbare grenzen. De machten zijn gescheiden.

"Dat is geen argument. Die scheiding bestaat niet en heeft nooit bestaan. De
meeste staatsrechtgeleerden zijn voor zover ik weet ook al tot die conclusie
gekomen. De leer van de rigide machtenscheiding komt van Kant. Montesquieu had
het juist over een evenwicht tussen instituten. Dat is iets heel anders. De
trias politica is inmiddels een legende. Iedereen geeft er een eigen invulling
aan en verbastert elementen die hem van pas komen.

Niet de scheiding der machten is belangrijk, maar de scheiding der functies. De
machten mogen zich best uitspreken over elkaars werk, maar ze mogen de bevoegde
partij niet overrulen. Dan kom je op een hellend vlak. Strikt genomen klopt het
niet dat rechters onderling bijvoorbeeld alimentatienormen afspreken, maar
zolang de politiek met de afspraken akkoord is, is er eigenlijk weer geen
probleem."

Leg eens uit hoe het dan wel zit?

"De macht is georganiseerd in een uitgebreid netwerk van verschillende
instanties dat zichzelf in balans houdt. Het is een machtenspel met checks en
balances, inclusief schermutselingen. Dat kon je heel goed zien toen Corstens op
het journaal werd geïnterviewd. Na hem kwamen allerlei politici aan het woord
met tegenovergestelde meningen. Beide partijen gebruiken argumenten om de macht
naar zichzelf toe te trekken."

Maar als een parlementariër scherp uithaalt naar de rechter, dan hoort dat toch
niet. Of zijn dat slechts tafelmanieren die nu eenmaal veranderen?

"Terughoudendheid is altijd goed. En die is er trouwens ook. De meeste politici
denken zelf ook dat die machtenscheiding bestaat - om zich er vervolgens soms
niet aan te houden. Het valt kwantitatief ook heel erg mee met uitspraken van
politici over strafzaken. Ze doen bovendien hun mond meestal open als iedereen
er al over gesproken heeft. Zou je dan als politicus moeten zeggen: toevallig
zit ik in de Kamer dus ik mag niet? Politici kunnen ook niet meer alles
diepgaand bestuderen. Die zijn ook afhankelijk van signalen. Zolang het niet
gaat over het individuele geval zelf, maar over toekomstige gevallen, dan heeft
een politicus het volste recht om voorstellen te doen en initiatieven te nemen."

Corstens zegt ook dat het werkklimaat van de rechter negatief door 'de media'
wordt beïnvloed. Wat gevolgen heeft voor het gezag van de rechter.

"Tsja, maar de media afschaffen lukt ook niet. Het heeft geen zin 'terug naar
1900' te bepleiten. Toen werd er overigens ook al heel veel geschreven over
strafzaken. En ook toen wisten rechters zich daar al boven te stellen, hoewel
men ook beïnvloed wordt door de maatschappij. Zodra je een strafdossier leest
ontdek je dat er meer kanten aanzitten dan je in de krant hebt gelezen. Dat
werkt zo ook bij gewone burgers. Als je het geval echt ziet, verandert het
oordeel. Uiteindelijk sta je los van invloeden van buiten.

Je kunt wel tegen de journalistiek zeggen dat het verstandig is om terughoudend
te zijn. Maar journalisten kunnen hun werk niet doen als ze het braafste
jongetje van de klas willen zijn. De rechterlijke macht zal dus een modus moeten
vinden om daarmee om te gaan."

LOAD-DATE: June 12, 2009

LANGUAGE: DUTCH; NEDERLANDS

NOTES: Geleerde duizendpoot; Hendrik Gommer (1962, Oostkapelle) doorliep de
middelbare school in Enschede en Emmen. Hij studeerde in de jaren tachtig
biologie aan de Rijksuniversiteit Groningen en MO-B Godsdienst aan de Vrije
Leergangen te Amsterdam. Hij werkte daarna op middelbare scholen als docent in
verschillende vakken: biologie, godsdienst, maatschappijleer en
levensbeschouwing. In 2004 ging hij rechten studeren en in 2006 behaalde hij een
vrije Master rechten aan de Open Universiteit (cum laude). Gommer promoveerde in
september 2008 aan de Universiteit van Tilburg op 'Onder de rechter', over de
vraag of de onpartijdigheid van rechters wordt aangetast door uitlatingen van
politici. Dr. H. Gommer is nu docent Encyclopedie van het Recht aan de
Universiteit van Tilburg en docent rechtssociologie en -filosofie in Amsterdam.

GRAPHIC: 1306opigommer2, Foto's Maurice Boyer
1305opigommer4
1306opigommer1

PUBLICATION-TYPE: Krant

JOURNAL-CODE: NRC Handelsblad


                         Copyright 2009 NRC Media B.V.
                              All Rights Reserved

                              87 of 152 DOCUMENTS



                                NRC Handelsblad

                                 June 13, 2009

Expertdiscussie;
Expertdiscussie

SECTION: OPINIE & DEBAT; Blz. 2-3

LENGTH: 666 woorden


Plasterk moet neoliberale regentenpruik afschudden

Minister Ronald Plasterk (Onderwijs, PvdA) trad onlangs toe tot de
PvdA-gelederen die de neopopulistische respons onder het electoraat serieus
nemen. Tussen de kiezers en de sociaal-democratische bestuurders bestaat volgens
hem te veel afstand. Een oorzaak daarvoor gaf hij zelf: "Er zijn nu heel veel
PvdA-politici hoogopgeleid. (...) Daardoor is de afstand tot bepaalde wijken
groot geworden."

Hierin sluit Plasterk aan bij tegenstanders van de 'diplomademocratie', zoals
zijn partijgenoot René Cuperus en de wetenschapper Mark Bovens. Maar afgezien
van het feit dat veel lager opgeleide voormalige PvdA-kiezers zich heel wel
vertegenwoordigd vonden door hoogopgeleiden als 'Professor Pim' en Dr. Agnes
Kant, leidt Plasterk aan de pavlovreactie van elke nieuwe generatie
PvdA-bestuurders, wanneer zij voor het eerst met een fnuikende
verkiezingsnederlaag wordt geconfronteerd: 'terug naar de gewone man in de
wijken en buurten.'

Hij kan ook zonder een luisterbezoek weten wat die mannen en vrouwen vinden. De
PvdA heeft zich sinds lang gecommitteerd aan de markt pur sang. De neoliberale
ideologie van de 'Derde Weg', die Kok samen met Blair, Schröder en Clinton
voorstond, ging uit van een verregaande privatisering en deregulering.

Kwetsbare groepen als laaggeschoolden zagen hoe ze zelf volstrekt niet beter
werden van deze markwerking. De afgelopen twee decennia zijn de
inkomensverschillen dan ook toegenomen, terwijl de PvdA driekwart van die tijd
aan de regering deelnam.

Deze situatie voedt de gevoelens van de onzekerheid en achtergesteldheid, en
niet verschijnselen als migratie, zoals 'antipopulisten' uit de traditionele
partijen graag suggereren. Laat Plasterk zich dus aansluiten bij de
PvdA-gelederen die pleiten voor het 'afschudden van de neoliberale
regentenpruik'.

August Hans den Boef

Werkt aan de Hogeschool van Amsterdam en doet onderzoek naar de relatie tussen
populisme, politiek en journalistiek.

Niets mis met een cordon sanitaire tegen de PVV

Vaak wordt beweerd dat een cordon sanitaire een aanfluiting van de democratie
zou betekenen en dat het enkel dient om een deel van het electoraat monddood te
maken. Veel hangt af van wat je bedoelt met 'democratie'. In de procedurele
visie komt de macht toe aan de meerderheid. Welnu, als partijen die een
meerderheid van de kiezers vertegenwoordigen weigeren samen te werken met een
partij als de PVV en daarom a priori beslissen dat ze geen meerderheid met de
PVV tot stand willen brengen, dan is dat hun volste recht. Het behalen van
zetels in het parlement impliceert op zich nog geen recht om ook deel te nemen
aan het bestuur. En zolang de PVV geen absolute meerderheid haalt, is er, in de
procedurele visie, niets mis met een cordon.

En ook volgens de substantiële visie op democratie (electorale procedures zijn
er om fundamentele waarden hoog te houden) kan een cordon legitiem zijn. Als de
andere partijen van oordeel zijn dat de standpunten van de PVV in strijd zijn
met de basiswaarden van de democratie, dan hebben zij uiteraard het recht zich
van die partij te distantiëren.

En toch lijken met name het CDA en de VVD huiverig om op principiële gronden
afstand te nemen. Uit historisch onderzoek blijkt nochtans dat het succes van
een anti-extremistische strategie in grote mate bepaald wordt door de partijen
die ideologisch het meest aanleunen bij de extremistische partij. Alleen als ook
deze partijen duidelijk maken dat zij niet met de extremisten willen
samenwerken, is het voor de kiezer duidelijk dat een extremistische stem een
verloren stem is. Alhoewel de koudwatervrees van CDA en VVD begrijpelijk is, is
het ook voor hen van belang om aan de kiezer duidelijk te maken dat wie echte
oplossingen wil voor een aantal maatschappelijke problemen alleen bij hen en
niet bij Wilders terechtkan.

Stefan Rummens en Koen Abts

Respectievelijk universitair docent politieke theorie aan de universiteit
Nijmegen en wetenschappelijk medewerker aan de universiteit van Leuven.

LOAD-DATE: June 12, 2009

LANGUAGE: DUTCH; NEDERLANDS

NOTES: Dit zijn fragmenten uit expertdiscussies, te lezen via nrc.nl/expert.

PUBLICATION-TYPE: Krant

JOURNAL-CODE: NRC Handelsblad


                         Copyright 2009 NRC Media B.V.
                              All Rights Reserved

                              88 of 152 DOCUMENTS



                                NRC Handelsblad

                                 June 13, 2009

Feest: 50 jaar boven onze stand geleefd;
Energie Hoe Nederland jarenlang honderden miljarden aan aardgasbaten verjubelde,
en nog aldoor verjubelt

BYLINE: Cees Banning

SECTION: ECONOMIE; Blz. 16

LENGTH: 1798 woorden

SAMENVATTING:

Pas 36 jaar na de vondst van het Nederlandse aardgas worden gasbaten opzij gezet
voor investeringen. Tot die tijd is de enorme rijkdom er doorheen gejaagd. "We
zaten voor decennia op rozen."

VOLLEDIGE TEKST:

Guur en grijs was het op de vroege ochtend van 22 juli 1959. De vette klei op de
uitgestrekte bietenakker van boer Kees Boon glom in de ochtendnevel. Om 6.33 uur
werd op zijn land in de buurt van Slochteren, het Groningse gasveld aangeboord -
één van de grootste gasvelden ter wereld.

In de VS zou de bietenboer een rijk man zijn geworden. Maar in Nederland gold de
Mijnwet van 1810, waar Lodewijk Napoleon nog zijn handtekening onder had gezet.
Die bepaalde dat een landeigenaar geen eigendomsrechten heeft op delfstoffen die
in zijn grond worden gevonden.

Amerikaanse journalisten die in de jaren zeventig Boon interviewden, waren
geschokt. Zij dachten met de Nederlandse John D. Rockefeller te spreken. Maar
Boon kreeg nog geen 1.000 euro voor de vier hectare die hij verhuurde aan de
boorders van de Nederlandse Aardolie Maatschappij. Hij werd er geen dubbeltje
rijker van.

Een schril contrast met de Nederlandse staat, die sinds de ontdekking van het
Groningse gasveld ruim 211 miljard euro aan gasbaten opstreek. De aardgasbaten
verdwenen rechtstreeks in de staatskas.

Er werd nog wel gediscussieerd over de oprichting van een apart
investeringsfonds. Oud-minister van Financiën Piet Lieftinck was daar een warm
pleitbezorger van. "De aardgasinkomsten moet je niet gebruiken om de consumptie
te versterken, maar om de investeringen op een hoger peil te brengen", betoogde
de PvdA-politicus. Maar minister Jelle Zijlstra van Financiën was daar tegen. De
inkomsten waren te gering, vond hij. En hij was bang dat het fonds toch voor
extra overheidsuitgaven zou worden gebruikt.

Maar de gasinkomsten waren helemaal niet gering. Zeker niet toen door de
oliecrises de olieprijzen, waaraan de aardgasprijs is gekoppeld, omhoog schoten.
De aardgasvoorraad bleek ook veel groter. In de herfst van 1963 ging de NAM nog
uit van 1.100 miljard kubieke meter, acht jaar later schatte men de voorraad al
op 2.000 miljard kubieke meter, en nu wordt de oorspronkelijke omvang van
Slochteren geraamd op 2.700 miljard kubieke meter, bijna 2,5 keer zo veel,
waarvan ruim 60 procent inmiddels is gewonnen.

Door de miljarden aan aardgasbaten (figuur 1) die in de staatskas vloeiden - en
weer werden uitgegeven - leefde Nederland al die jaren boven zijn stand, zegt
Flip de Kam, emeritus hoogleraar openbare financiën aan de Rijksuniversiteit
Groningen. Tot die conclusie komt hij op basis van een berekening die hij samen
met NRC Handelsblad heeft gemaakt. Ruim 52 miljard euro, bijna een kwart, is in
de periode 1959-2009 besteed aan de sociale zekerheid. Op de tweede plaats komen
openbaar bestuur en veiligheid (zie figuur 2; op nrc.nl/slochteren staat een
toelichting op deze berekening).

Het ondergrondse vermogen werd verbruikt, maar in investeringen in bovengronds
vermogen - de nationale infrastructuur - kwam maar 15 procent van de opbrengst
terecht, zegt De Kam. De overige 85 procent van de aardgasbaten zijn gebruikt
voor sociale uitkeringen, rente op staatsschuld en uitgaven voor zorg, onderwijs
en bestuur. "Dat geld ging in rook op", constateert De Kam.

De aardgasbaten stelden politici in staat een ruimhartige verzorgingsstaat op te
bouwen. "Zonder de gasbaten hadden de burgers in de loop van de jaren 211
miljard euro meer aan belastingen en sociale premies moeten opbrengen om de
gedane collectieve uitgaven te kunnen financieren", zegt De Kam. Het is volgens
hem de vraag of de burgers zo'n grote lastenverzwaring hadden geaccepteerd.

De Kam staat met zijn kritiek niet alleen. De berekeningen illustreren een
"onthutsend beeld", beaamt Sweder van Wijnbergen, hoogleraar economie aan de
Universiteit van Amsterdam. Nederland had een veel betere publieke
infrastructuur kunnen hebben. "Chargerend zou je kunnen zeggen dat Nederland
niet in de file had hoeven te staan, wanneer het geld slimmer was besteed."

Wat had Den Haag met de gasbaten moeten doen?

Staatsinkomsten uit natuurlijke bronnen moeten, volgens de regels van goed
beheer, worden omgezet in vermogen. "De vermogenspositie van een land mag
volgens deze regel niet verslechteren", zegt Kees Koedijk, hoogleraar Financieel
Management aan de Universiteit Tilburg. "De staat gaf het geld uit, maar niet
aan investeringen. Het korte termijn beleid heeft het gewonnen van de lange
termijn visie", zegt hij.

Door de eerste oliecrisis eind 1973 raakte ook de Nederlandse economie in een
recessie, maar Nederland kon die klap gemakkelijk opvangen met de aardgasbaten.
Het geld stroomde binnen. De baten stegen van 0,8 miljard euro in 1973 tot 8,7
miljard euro in 1980. Ze werden gebruikt voor een Keynesiaans
stimuleringsbeleid, dat in feite neerkwam op uitbreiding van de
verzorgingsstaat.

Econoom Aad Correljé, die onderzoek heeft gedaan naar de uitwerking van al het
aardgasgeld op de politieke besluitvorming, zegt dat de aardgasbaten het
poldermodel hebben gefinancierd. "Het geld werd als smeerolie gebruikt om
werkgevers en werknemers te vriend te houden." Sweder van Wijnbergen vindt dat
"noodzakelijke aanpassingen door politici werden afkocht met gasgeld".

De verantwoordelijke politici van toen geven de economen van nu gelijk. Het
aardgas leidde tot "buitensporige uitgaven", beaamt Tjerk Westerterp, minister
van Verkeer en Waterstaat in het kabinet-Den Uyl (1973-1977). Zo was de
begroting van 1974 was al bijna klaar en de ministers werkten in de Trêveszaal
aan de troonrede. "Toen zei Joop [den Uyl] opeens: 'Wat zit er in deze begroting
nou eigenlijk voor de gewone man?' Toen heeft hij 1.300 miljoen gulden (590
miljoen euro) extra voor allerlei zachte posten voorgesteld - subsidies en zo.
En Wim (Duisenberg, minister van Financiën, PvdA, red.) ging ermee akkoord. Hij
was politiek nog te onervaren."

Marcel van Dam, toen staatssecretaris van Volkshuisvesting, kan zich nog een
vergadering van de PvdA-bewindslieden herinneren waarin werd gezegd: 'we zitten
de komende decennia op rozen'. "Het besef drong door dat het aardgas in
Slochteren vergelijkbaar was met een gigantische goudader", zegt hij.

Al in 1975 dekt het staatsaandeel in de gasopbrengsten bijna 10 procent van de
rijksuitgaven. De collectieve uitgaven schieten omhoog van 45 tot 51 procent van
het bbp. In het volgende kabinet, zonder de PvdA maar nu met CDA en VVD, stijgt
dit percentage verder tot meer dan 60.

Het gas uit Slochteren was ook behulpzaam bij het voorkomen van kabinetscrises,
herinnert Westerterp zich. Het kabinet-Den Uyl staat in 1976 "op springen".
Aanleiding is onenigheid over de Oosterscheldedam. Om een watersnoodramp zoals
in 1953 te voorkomen moet de Oosterschelde met een dam worden afgesloten.
Duisenberg en Westerterp, beiden voorstander voor een vaste dam, spreken elkaar.
"Wim zei tegen mij: 'Tjerk die beweegbare stormvloedkering gaat 1,85 miljard
gulden (0,8 miljard euro) méér kosten en ik vind dat financieel
onaanvaardbaar'." Bij de PvdA wordt lang op Duisenberg ingepraat. Op de dag van
het besluit rinkelt vroeg in huize Westerterp de telefoon. "Wim zei: 'We hebben
vannacht vergaderd met Den Uyl. Ik kan het financieel onaanvaardbaar niet
uitspreken, want dan komt er ook een breuk in de PvdA'."

De extra kosten (uiteindelijk zelfs bijna drie miljard euro) werden gefinancierd
uit de aardgasbaten. "Een forse begrotingsoverschrijding, maar ook een nuttige
besteding van het gas uit Slochteren", meent Westerterp. "Dat hadden we vaker
moeten doen." Een apart investeringsfonds had "absurde bestedingen zoals
subsidies voor vrouwencafés" kunnen voorkomen, meent hij. "Een gemiste kans."

Ook Duisenberg blijkt later voorstander van een investeringsfonds. Maar het idee
om de aardgasbaten te storten in een apart fonds "was gezien het politiek en
economisch klimaat van de jaren zeventig - naar mijn mening - [toen] geen reële
optie", zei Duisenberg in het boek Natural Gas in the Netherlands (2003). Dat
vond toen ook minister Ruud Lubbers van Economische Zaken. De aardgasbaten waren
volgens hem "geen zegen, maar een vloek", zegt Lubbers nu. De gasmiljarden
hebben tot "een gebrek aan discipline" geleid. "We raakten de kritische toets op
de overheidsuitgaven kwijt." Eind jaren tachtig zag Lubbers, nu als premier
(1982-1994), kans om een fonds te creëren met als doel de structuur van de
Nederlandse economie te versterken.

"Toen ik in 1989 als minister van Economische Zaken aantrad, lag er al een plan
klaar en ik hoefde niet te worden overtuigd van de voordelen", zegt Koos
Andriessen. In de jaren zestig had hij, toen eveneens als (jong) minister van
Economische Zaken, nog felle discussies met Zijlstra over zo'n fonds gevoerd. De
CDA'er maakte in het derde kabinet-Lubbers zijn come back op het ministerie en
lanceerde het gasbatenfonds, het Fonds Economische Structuurversterking. In het
fonds, uiteindelijk opgericht in 1995, zit tot en met dit jaar 26,5 miljard euro
- de Betuwelijn en de Hogesnelheidslijn zijn de meest bekende, door het FES
gefinancierde, infrastructurele projecten. Vanaf 2005 zijn de
investeringsmogelijkheden verruimd tot de 'kenniseconomie van Nederland'. Het
FES is door die verruiming "een lachertje" geworden, zegt Sweder van Wijnbergen,
toen secretaris-generaal op Economische Zaken. Binnen de strakke
begrotingsregels van minister Gerrit Zalm van Financiën werd het daardoor toch
weer mogelijk geld uit het FES te gebruiken voor zorg en onderwijs, tot
jaarlijks maximaal 1,5 miljard euro. "Het accent kwam daarmee weer te liggen op
consumptie en niet op investeringen. En dat culmineerde in 2005 tot het
containerbegrip 'kenniseconomie' - daar kun je werkelijk alles onderschuiven",
verzucht Van Wijnbergen.

In 2006 beoordeelde het Centraal Planbureau 49 FES-projecten op de bijdrage aan
de maatschappelijke welvaart. De meeste (35) droegen daar niet aan bij.

"Dat is een zeer zorgelijke conclusie", zegt professor Kees Koedijk. Hij was lid
van de, inmiddels opgeheven, Raad van economische adviseurs. Deze onafhankelijke
adviseurs van de Tweede Kamer pleitten voor opheffing van het FES. Het fonds zou
plaats moeten maken voor een puur vermogensfonds. Olie- en gasland Noorwegen
richtte zo'n fonds op in 1990. Nederland en het Verenigd Koninkrijk (onder
premier Margaret Thatcher) golden als voorbeeld hoe je met de aardgas- of
oliebaten niet moet omspringen. Het Nederlandse fonds kan worden gevoed met de
1.800 kubieke meter die nog in de grond zit - geschat op 150 à 200 miljard euro.

"Zo'n fonds werkt disciplinerend en onttrekt zich aan de politieke waan van de
dag", zegt Sweder van Wijnbergen. Het is een thema dat een rol zou moeten spelen
bij de formatiebesprekingen van een nieuwe kabinet, vindt Kees Koedijk. "Beter
ten halve gekeerd, dan ten hele gedwaald."

LOAD-DATE: June 12, 2009

LANGUAGE: DUTCH; NEDERLANDS

NOTES: Dit is deel één van een serie 50 jaar Groningen-gasveld; 'Áardgas geen
zegen maar een vloek'; Ruud Lubbers, oud-premier; Gasbel Slochteren krijgt
kunstwerk langs A7; De gasbel van Slochteren staat op plaats 49 van de 50
onderwerpen in de Nederlandse Canon en behoort daarmee tot 'belangrijke
personen, creaties en gebeurtenissen die samen laten zien hoe Nederland zich
ontwikkeld heeft tot het land waarin we nu leven'. De plek - 53° 10' 10.68
noorderbreedte en 6° 45' 56.47 oosterlengte - ligt nu nog anoniem langs de
snelweg A7 tussen de stad Groningen en de Duitse grens. Anderhalve meter onder
de grond bevindt zich de in 1968 afgesloten ontdekkingsput Slochteren 1.
Volgende week onthult koningin Beatrix een kunstwerk - een methaan-molecuul
(CH4) van 8x6x6 meter - in de middenberm van de A7 bij Kolham.; Historie
aardgasbelt; In 1948 boort de Nederlandse Aardolie Maatschappij, eigendom van
Shell en Esso, in Coevorden voor het eerst aardgas in Nederland aan. Het gas
wordt voor een vaste prijs verkocht aan het Staatsgasbedrijf. In 1959 boort de
NAM bij Slochteren het Groningse gasveld aan.; De NAM produceert nu 50 miljard
m³ aardgas per jaar. Iets meer dan de helft van dit gas (27 miljard m³) komt uit
het Groningse gasveld en de rest uit kleinere velden in Nederland en de
Noordzee.; De NAM verkoopt het gas aan GasTerra. Door de liberalisatie van de
Nederlandse gasmarkt werd dit bedrijf op 1 juli 2005 afgesplitst van de Gasunie
(opgericht in 1963). Dit staatsbedrijf houdt zich nu bezig met het transport en
de opslag van aardgas. GasTerra met de gaslevering en de gashandel.; Historie
aardgasbelt; De Nederlandse aardgasbaten bestaan uit niet-belastingmiddelen
(nbm) en vennootschapsbelasting (vpb). De staat incasseert circa 70 procent van
de opbrengsten uit het aardgas; de rest krijgt de Nederlandse
Aardoliemaatschappij die het gas in 1959 in Slochteren ontdekte.; De gasbaten
'exploderen' in het midden van de jaren '70 door de verviervoudiging van de
olieprijs na de eerste oliecrisis. In 1975 was het aandeel van de gasbaten 8
procent van de totale rijksinkomsten. Tien jaar later was dit gestegen tot ruim
16 procent. Figuur 1 laat het verloop van de aardgasbaten in de tijd zien. Deze
baten zijn het resultaat van volumeontwikkeling en prijsverloop. Vooral de prijs
is erg volatiel, wat het onregelmatige verloop verklaart.; Uit de grafiek blijkt
dat de aardgasbaten de laatste jaren weer op het niveau zijn van het midden van
de jaren tachtig. Als percentage van het bbp bevinden zij zich op een lager
niveau.

GRAPHIC: 1306ECOslochteren, ...
1306ECObeginperiode, Een luchtopname uit 1964 van de 'Puttengroep Slochteren I'
zoals de Nederlandse Aardoliemaatschappij het gasveld omschreef., Foto
Aero-Camera in opdracht van de NAM
130609ECO_2Aardgasbatenlijn
130609ECO_aardgasbatentaart

PUBLICATION-TYPE: Krant

JOURNAL-CODE: NRC Handelsblad


                         Copyright 2009 NRC Media B.V.
                              All Rights Reserved

                              89 of 152 DOCUMENTS



                                NRC Handelsblad

                                 June 13, 2009

Links, rechts, keihard en liberaal;
PVV

BYLINE: Herman Staal

SECTION: BINNENLAND; Blz. 2

LENGTH: 897 woorden

SAMENVATTING:

Na de Europese verkiezingen is de Partij voor de Vrijheid van Geert Wilders de
tweede partij van het land. Maar zijn de harde standpunten ooit te combineren
met regeringsverantwoordelijkheid?

VOLLEDIGE TEKST:

Geert Wilders valt graag op met uithalen naar 'de elite'. Of met een harde
aanval op zijn politieke tegenstanders, zoals tijdens het
fractievoorzittersdebat op de verkiezingsavond.

Maar er zijn ook momenten die niet opvallen: een paar weken geleden somde
Wilders in een debat een reeks problemen op. Zo zei hij: "Het probleem:
Rotterdam, de tweede stad van Nederland, heeft in 2012 een allochtone
meerderheid. Aanpak: remigratie, remigratie en remigratie. Wat erin kan, kan er
ook weer uit." D66-leider Pechtold vroeg hoe Wilders dat ging doen? Antwoord:
via de Remigratiewet, op vrijwillige basis. "Je kunt onder de aandacht van de
mensen brengen dat wij een Remigratiewet hebben en dat zij daar gebruik van
kunnen maken. Zo simpel is het." Het was zo'n moment dat de partij van Wilders
op de inhoud werd aangevallen. Doorgaans weten PVV'ers dat te weerleggen met een
oneliner, of ze gaan er simpelweg niet op in. Dit was zo'n moment waarop bleek
dat Wilders niet altijd panklare oplossingen heeft.

In hetzelfde debat had hij politici, journalisten, rechters, subsidieslurpers en
ambtenaren als de foute elite betiteld. Dat had de PVV-leider al vaker gedaan.
Maar in deze campagne werd de aanval op de elite bijna net zo belangrijk als het
anti-islamstandpunt. Op een partijbijeenkomst introduceerde hij zijn collega De
Roon zo: "Raymond is voormalig advocaat-generaal. Het zij hem vergeven."

De PVV lijkt het toevluchtsoord te zijn geworden voor mensen die ontevreden zijn
over politiek en overheid: de partij kreeg bij de Europese verkiezingen 17
procent van de stemmers achter zich. Wilders en zijn PVV zijn een machtsfactor
van betekenis geworden. Bij parlementsverkiezingen betekent 17 procent circa 26
zetels. Dan komt regeringsdeelname in zicht.

Wilders ziet zelf zijn opmars eindigen in het Torentje. Maar voor een politicus
die echt wat wil veranderen, ligt daar pas het begin. En om daar te komen zal
Wilders bereid moeten zijn compromissen te sluiten, want anders is de kans groot
dat andere grote partijen hem buiten de coalitie houden. Van bereidheid tot het
doen van water bij de wijn is nog weinig te zien. Een politieke wet is dat een
winnaar van de verkiezingen zijn overwinning rustig incasseert, maar Wilders
tart elke wet en ging op de verkiezingsavond hard in de aanval. Op hoge toon
verweet hij partijen dat ze hem uitsluiten, terwijl hij zelf GroenLinks
uitsluit.

In veel andere opzichten toont de PVV twee gezichten. Wilders kwam naar voren
als voorvechter van de vrijheid van meningsuiting, maar wil wel de Koran
verbieden. De PVV wil de burger via referenda meer invloed geven, maar openheid
over zijn partij geeft Wilders nauwelijks. Hij is het enige lid; congressen waar
leden zich kunnen uitspreken, worden niet gehouden. De partij presenteert zich
ook als buitenbeentje in de Kamer. Zo zei Kamerlid Sietse Fritsma op de
partijbijeenkomst dat als hij aan het woord komt het "gesis" van collega's
begint. Dat is zelden gebeurd. De negen PVV'ers gebruiken ook alle parlementaire
middelen: ze stellen honderden schriftelijke vragen en vragen elke week
spoeddebatten aan.

Hoe de partij er over twee jaar uitziet, is niet te voorspellen. Wilders bouwt
de partij uit, met Martin Bosma als zijn belangrijkste secondant. Over hoe hij
dat doet, zegt hij weinig. Duidelijk is dat hij omzichtig te werk gaat, want
Wilders wil koste wat het kost ruzie en ander intern gedoe voorkomen.

En wat de PVV op tal van onderwerpen voor visie heeft, is ook niet altijd
duidelijk. Natuurlijk is Wilders op een aantal punten overduidelijk: de
islamisering is een groot gevaar, de massa-immigratie moet worden gestopt, geen
miljarden meer betalen aan de EU, stoppen met ontwikkelingshulp, een kleinere
overheid, lagere belastingen, geen subsidie meer voor 'linkse hobby's' als kunst
en cultuur. De PVV is fel tegen een grote publieke omroep en het Kamerlid Dion
Graus strijdt tegen dierenleed.

Maar op veel andere onderwerpen wordt het lastiger. De PVV heeft een visie op de
site staan met een reeks van kort geformuleerde standpunten. Maar daar staan
bijvoorbeeld niet alle punten in die Wilders in 2005 na zijn afscheiding van de
VVD in zijn 'onafhankelijkheidsverklaring' presenteerde. En een deel daarvan
heeft de PVV vrij geruisloos verlaten. Wilders was voor het afschaffen van het
minimumloon en voor versoepeling van het ontslagrecht. Niet echt onderwerpen
waar mensen met lage en middeninkomens zich door aangesproken voelen. Vorig jaar
zei hij dat de PVV er vooral voor 'de gewone man' is. Wat Wilders in zijn
onafhankelijkheidsverklaring heeft gezegd, geldt dus niet meer, zei Kamerlid Van
Dijck deze week na aandringen van SP-leider Kant. "In zijn kleutertijd zal hij
misschien ook wel eens wat gezegd hebben, maar de PVV staat voor het
minimumloon, het niet verlagen van uitkeringen en handhaving van het
ontslagrecht."

Welk etiket is op de PVV te plakken? Populistisch, nationalistisch,
conservatief, liberaal, links, rechts. Het kan allemaal. Zelfs nam Wilders een
keer het woord 'patriottisch' in de mond. Volgens jeugdvriend Tony van Dijck is
het simpel. Hij zei deze week: "De PVV is een pragmatische partij. Zij houdt
niet van theoretisch geneuzel."

LOAD-DATE: June 12, 2009

LANGUAGE: DUTCH; NEDERLANDS

NOTES: Aldus; 'De PVV is een pragmatische partij. Zij houdt niet van theoretisch
geneuzel'; PVV-Kamerlid Tony van Dijck; Aldus; Xxx; Xxx; PVV stemt gemengd;
VVD'er Mark Rutte zei deze week dat de PVV vaak "de klassieke agenda van de SP"
volgt. Dat is uit het stemgedrag bij wetten en amendementen niet op te maken, zo
blijkt uit een analyse van de databank politix.nl. Deze databank is niet
helemaal compleet en feilloos, en bevat geen moties. Van de 224 vermelde
voorstellen sinds najaar 2006 stemde de PVV 140 keer voor een voorstel. De
partij stemde 14 keer samen met linkse partijen tegen, maar bijna even vaak (12
keer) was de VVD een bondgenoot met een tegenstem. 21 keer stond de PVV helemaal
alleen.

GRAPHIC: 1306BINvandijck, Geert Wilders maakt zijn entree in café Haagsche
Kluis, waar de PVV bijeen is gekomen om de winst bij de verkiezingen voor het
Europees Parlement te vieren, vorige week donderdagavond., Foto Willem
Sluyterman van Loo
1306BINpeeveevee

PUBLICATION-TYPE: Krant

JOURNAL-CODE: NRC Handelsblad


                         Copyright 2009 NRC Media B.V.
                              All Rights Reserved

                              90 of 152 DOCUMENTS



                                NRC Handelsblad

                                 June 13, 2009

Standpunten van de PVV zweven van VVD naar SP

SECTION: BINNENLAND; Blz. 2

LENGTH: 774 woorden


Spijkerharde standpunten op het gebied van integratie en justitie zijn het
PVV-handelsmerk. Eén niet-westerse partner per migrant is de grens.
Niet-Nederlanders moeten het land worden uitgezet zodra zij een misdrijf plegen.
De PVV wil een immigratiestop voor vijf jaar voor Marokkanen en Turken, radicale
imams uitzetten en radicale moskeeën sluiten. In gebedshuizen moet Nederlands
worden gesproken, het stemrecht van niet-Nederlanders bij
gemeenteraadsverkiezingen moet worden afgeschaft. Hoofddoekjes in publieke
functies zijn taboe en vreemdelingen hebben de eerste tien jaar van hun verblijf
geen recht op een uitkering. Ook op het punt van de criminaliteit heeft de PVV
harde standpunten. Een onlangs ingediend wetsvoorstel wil rechters verplichten
te bestraffen met hulp van een minimaal op te leggen strafmaat, zoals levenslang
na drie zware geweldsmisdrijven of vijf jaar voor het in het bezit hebben van
kinderporno. Daarnaast wil de PVV af van kwijtschelding van een deel van de
straf bij goed gedrag. Rechters mogen nauwelijks nog taakstraffen opleggen en
moeten straffen stapelen: iemand die acht inbraken heeft gepleegd zou acht keer
de maximale straf voor inbraak moeten krijgen. Het tbs-systeem is te kostbaar;
zware misdadigers moeten tot lange vrijheidsstraffen worden veroordeeld, zodat
zij pas vrijkomen als ze oud en ongevaarlijk zijn. De Antillen, aangeduid als
"corrupt as hell", moeten meteen uit het Koninkrijk, al is het onduidelijk hoe
dat concreet zijn beslag moet krijgen.

Op economisch terrein is de PVV een mix van de SP en klassiek-rechtse
opvattingen. De "gewone man" staat centraal: geen verhoging van de AOW-leeftijd,
geen huurliberalisering, geen versoepeling van het ontslagrecht en extra geld
voor gepensioneerden. De kilometerheffing moet niet doorgaan, want zo wordt de
auto een elitair vervoermiddel. De PVV wil bonussen in het bedrijfsleven
maximeren en afschaffen bij bedrijven die staatssteun krijgen. Bij bedrijven die
aan het overheidsinfuus hangen moet 100 procent belasting worden geheven op de
variabele beloning. De PVV is tegen de verkoop van energiebedrijven. De partij
combineert die standpunten met een VVD-achtige benadering. Bijvoorbeeld handen
af van de hypotheekaftrek, ook voor huizen van boven de 1 miljoen euro. Ze is
voor ingrijpende lastenverlichting. De PVV wil alle reïntegratieprojecten,
uitgaven aan ontwikkelingssamenwerking en kunstsubsidies afschaffen en een
meldplicht invoeren voor bijstandsgerechtigden. Wilders pleitte na zijn vertrek
uit de VVD voor afschaffing van het minimumloon. Maar inmiddels is de PVV van
dit idee afgestapt, net als van de ideeën om een vlaktaks in te voeren en het
ontslagrecht te versoepelen.

De zorg is een belangrijk beleidsterrein waarop de PVV zich profileert. De
partij mag zich dan afzetten tegen de 'linkse kerk', op zorggebied trekt de PVV
vaak op met linkse partijen als de SP, bijvoorbeeld bij de hulp aan ouderen en
gehandicapten. PVV-woordvoerder Agema geeft haar kritiek wel altijd kleuring,
vooral over de "islamisering van de zorg" en uitspraken als: "Senioren worden al
jarenlang geterroriseerd door Marokkaans straattuig." Met een motie wilde ze
voor de 'geterroriseerde ouderen' uit een Utrechtse achterstandswijk een weekje
Spanje regelen. In een discussie over psychiatrie legt ze niet de nadruk op het
lot van de geesteszieke, maar op de beveiliging van de samenleving: "Voor een
patiënt die weigert medicijnen te slikken [...] is geen plaats." Agema noemde
geesteszieke mensen zelfs "voorwaardelijke burgers", die alleen burger mogen
heten als zij "een commitment met de samenleving aangaan". De PVV is ook tegen
de digitale uitwisseling van medische gegevens via het elektronisch
patiëntendossier. In de discussie over het rookverbod in de horeca viel op dat
de PVV zich opwierp als beschermer van de horeca.

In het buitenlands beleid geeft de PVV onvoorwaardelijke steun aan Israël. De
vriendschap met de VS ligt genuanceerder. Zo is de PVV vanwege de kosten tegen
de door de Amerikanen zo toegejuichte Nederlandse militaire aanwezigheid in
Afghanistan. Andere landen zijn aan de beurt: "Laten wij dat geld nu maar eens
besteden in Nederland, aan een betere zorg voor ouderen in verzorgingstehuizen
en aan meer politie en meer veiligheid." Voor de aanschaf van de JSF voelt de
partij niets. Ook moet Nederland de VS niet helpen bij het verlenen van asiel
aan gevangenen uit Guantánamo Bay: "Die mensen hebben geen enkele band met
Nederland en hebben hier dus ook niets te zoeken." De EU wordt vooral beschouwd
als een "geldverslindend" project. Van uitbreiding kan geen sprake zijn en al
helemaal niet met islamitisch Turkije.

LOAD-DATE: June 12, 2009

LANGUAGE: DUTCH; NEDERLANDS

NOTES: Meer over de PVV-standpunten op nrc.nl/binnenland

PUBLICATION-TYPE: Krant

JOURNAL-CODE: NRC Handelsblad


                         Copyright 2009 NRC Media B.V.
                              All Rights Reserved

                              91 of 152 DOCUMENTS



                                NRC Handelsblad

                                 June 12, 2009

Een sexy hek om Nederland;
Dutch design en rechts populisme

BYLINE: Daniel van der Velden

SECTION: CULTUREEL SUPPLEMENT; Blz. C04

LENGTH: 2112 woorden

SAMENVATTING:

In ontwerpen als de Senseo-koffiemachine en de nieuwbouwwijk Haverleij
weerspiegelt zich het succes en het ideeëngoed van het rechtse populisme van
Wilders en Verdonk.

VOLLEDIGE TEKST:

De makelaar was een cultureel ogende veertiger, met een kleurig zijden sjaaltje.
Hij zou een VPRO-programmamaker kunnen zijn.

Direct bij onze eerste afspraak sprak de makelaar de verwachting uit dat ik vast
geen zin zou hebben om in Bos en Lommer, de Baarsjes of de Westelijke Tuinsteden
te wonen, omdat ik daar uitzicht zou hebben op 'sjouwende allochtonen'.

Het duurde even voor zijn woorden goed en wel tot mij waren doorgedrongen. Met
zijn riante kantoor aan het Vondelpark was de makelaar een typische representant
van wat soms de 'elite' wordt genoemd. Toch deed hij een beroep op een soort
consensus dat wij ons, als blanke middenklassers, natuurlijk niet in een bepaald
soort wijken en tussen een bepaald soort mensen zouden willen begeven.

Dat deze consensus gewoonlijk niet wordt uitgesproken maakt hem niet minder
opzienbarend.

Zou er een soort alliantie bestaan tussen de welvaart waarin wij verkeren, de
spullen waarmee wij ons omringen, de huizen en buurten waarin wij wonen, en de
mensen die daar volgens die alliantie wel en niet bij passen?

'Design' vormt een tastbaar bewijs van de materiële welvaart van een
maatschappij. In tegenstelling tot wat vaak wordt beweerd is design geen
elitezaak. Integendeel: het is een product van en voor de middenklasse. Hoe meer
een middenklasse groeit, des te meer behoefte ontstaat aan onderscheid en
individuele identiteit. Zoals ontwerper Mieke Gerritzen het kernachtig
formuleert: 'Iedereen wil design'. Wat vroeger 'het bankstel van de buren' was,
is inmiddels een enorme verscheidenheid aan banken, stoelen, tafels, lampen,
vazen, telefoons, servies, kleding, schoenen, accessoires, apparatuur,
tijdschriften, boeken, televisieprogramma's, websites, en auto's geworden. Als
je, zoals ik, zelf ontwerper bent, is het moeilijk om aan te wijzen wat een
ontwerp kenmerkend maakt voor de tijd waarin het gemaakt is. Dat is immers ook
de tijd waarin je zelf leeft. Maar een poging is wel te doen.

Mijn hypothese is dat je het rechts populisme van Wilders en Verdonk als een
vorm van Dutch Design zou kunnen zien, en dat daarmee de kloof tussen de
verlichte culturele elite, de 'grachtengordel', en de zwijgende meerderheid veel
minder breed is dan mag worden verondersteld op basis van retoriek alleen. De
politieke en maatschappelijke ontwikkelingen van de laatste tien jaar zijn ten
dele af te lezen aan wat er in die periode ontworpen is.

Nederland heeft een buitengewone uitvinding op zijn naam staan; de zogeheten
koffie-pad. Deze handige toepassing maakt het mogelijk in snel tempo en zonder
veel gedoe koffie te zetten met een schuimlaagje. Heel veel mensen bleken hier
klaar voor; heel veel mensen wilden de doorloopkoffie vaarwel zeggen, maar ze
waren nog niet toe aan espresso. Het resultaat was de Senseo-koffiemachine,
waarvan het Rotterdamse ontwerpbureau WAACS het prototype bedacht. Van dit door
Philips geproduceerde apparaat zijn miljoenen exemplaren verkocht. Het is op
zichzelf al opzienbarend dat Nederland zoiets oer-Hollands als de doorloopkoffie
massaal achter zich laat. Er is sprake van een zekere mediterranisering van de
Nederlandse smaak.

Er dringt zich een tweede vergelijking op, die te maken heeft met de vorm van de
Senseo. De ontwerpers hebben het toestel welbewust een 'buiging' (4) laten maken
naar de gebruiker; WAACS heeft deze ontwerpbeslissing indertijd gemotiveerd door
te stellen dat eigenlijk 'iedereen zich een persoonlijke butler wenst'.

Misschien is het puur toeval, maar het Rotterdamse bureau ontwikkelde het
apparaat ongeveer in de tijd van de opkomst van Pim Fortuyn. Zoals iedereen weet
had Fortuyn een butler. Zijn slogan was 'At your service' (5). Fortuyn bewoonde
een soort minikasteel in het centrum van Rotterdam dat hij het 'Palazzo di
Pietro' noemde. Of er in deze merkwaardige binnenwereld ook een Senseo stond
weet ik niet, maar ik wil suggereren dat de Senseo, zowel door wat hij doet als
door hoe hij er uitziet, tekenend is voor de mentaliteitsverandering die in
Nederland gaande is. Met zijn serviele voorkomen doet de Senseo een appèl op de
irrationele wens om een dienaar, een servant, te hebben. Dat is net iets minder
abstract dan de algemener behoefte aan efficiency en gemak die bij
doorsneeconsumenten wordt verondersteld. De Senseo doet een beroep op een
enigszins perverse emotie. Je zou kunnen zeggen dat Senseo, in al zijn 'sense
and simplicity', appelleert aan het onderbuikgevoel van de zwijgende
meerderheid.

Tegenwoordig mag je

het in Nederland breed laten hangen. Mits je hard voor je geld hebt gewerkt, mag
je je met luxe omgeven en dat laten zien. Fortuyn liet zich rijden in een
Bentley; Verdonk is een graag geziene gast op de Miljonair Fair. De golfsport is
enorm populair onder de middenklasse van met name internetondernemers, het
hoogopgeleide deel van Wilders' aanhang.

In huis pamperen Nederlanders zichzelf met steeds extravaganter douches en
jacuzzi's, met steeds duurdere bedden en nog zachtere handdoeken.

Maar al die luxe maakt ook kwetsbaar. De middenklasse maakt steeds minder
gebruik van de openbare ruimte om uitdrukking te geven aan haar politieke
ideeën, maar bestuurt in plaats daarvan de wereld als het ware via de
afstandbediening, via internetforums en opiniepeilingen. Politieke en
maatschappelijke 'participatie' kan vanuit de beschermde luxe van de eigen
woning.

Vaak is er camerabewaking bij de ingang van die woning. Er bestaan
nieuwbouwcomplexen in kasteelvorm, zoals in Haverleij bij Den Bosch (1), waar
men zich in zijn koopwoning achter een slotgracht opsluit. Beveiliging betekent
ook celebrity; je hebt hard gewerkt voor je spullen, of je komt uit voor je
eigen mening, en daardoor loop je, zo heet het, in dit door illegalen en
subsidievreters overspoelde polderland automatisch groot gevaar.

In 2005 ontwikkelde ontwerpbureau Demakersvan, opgeleid aan de internationaal
vermaarde Design Academy Eindhoven, een uniek concept. De beoogde afnemer zou
Heras kunnen zijn, de 'internationale specialist op het gebied van
buitenbeveiliging', en het concept is een nieuw soort hekwerk: de zogenaamde
'lace fence'. Dit was niet zomaar een designhek. Het alledaagse, industrieel
geproduceerde standaardhek verandert bij de 'lace fence' in een verleidelijk
vlechtwerk van metalen vormen (2). Het opmerkelijke is dat de figuren zijn
geïnspireerd op panty's en lingerie. Je zou kunnen spreken van een erotisering
van de beveiliging.

Natuurlijk is de 'lace fence' veel meer dan een recht voor zijn raap
populistisch ontwerp. Ik vermoed dat de ontwerpers de dimensies van hun idee
zelf ook niet helemaal hadden doorgrond toen ze het hekwerk maakten, en dat ze
vooral werden gegrepen door het beeld. Niettemin is de maatschappelijke
boodschap van een ontwerp als de lace fence dat beveiliging hotter dan hot is!

Extreem-rechts in Nederland

was vaak duister en eng, refereerde aan de iconografie van het Derde Rijk, met
vlaggen, runentekens en bomberjacks. De gelederen van Constant Kusters en Joop
Glimmerveen paraderen nog steeds liefst in uniform, en de altijd boze Hans
Janmaat was, de enkele keer dat hij op televisie kwam, altijd slechte reclame
voor de Centrumpartij en de Centrumdemocraten. Het ontbrak deze partijen aan een
goed ontwerp (zie bijvoorbeeld de site van de NVU).

Maar inmiddels hebben rechtse politiek en design elkaar gevonden. Kijk
bijvoorbeeld naar de site van Geert Wilders, die lijkt op die van een
advocatenkantoor. De PVV profileert zich als de belangenbehartiger voor de
'gewone Nederlander'.

In 2008 kondigde Rita Verdonk met een donderslag haar politieke beweging Trots
op Nederland aan. Logo, website en strategie waren ontworpen door het
Rotterdamse bureau Mangrove, één van de meest all inclusive aanbieders van dit
moment, gezien de enorme lijst opdrachtgevers uit vrijwel alle geledingen van
maatschappij en bedrijfsleven. Het logo bestaat uit een schild, en de kleur
oranje is prominent. Dit komt, zegt het bureau, omdat het euforische gevoel moet
worden opgeroepen dat bestaat wanneer heel Nederland het nationale voetbalteam
steunt; een ongedifferentieerd en ongecompliceerd 'wij'-gevoel (3).

Eén van de artikelen die in haar 'webshop' te koop zijn is een voetbal, die
tegelijk een wereldbol is - waarbij de hele wereld uit Nederland bestaat (7).

Verdonks plan om via publieksparticipatie op haar website tot een programma te
komen is niet helemaal geslaagd. Dat maakt de poging daartoe van de voormalige
gevangenisdirecteur en haar spindoctors niet minder interessant. Uiteraard was
zij als één van de eerste Nederlandse politici aanwezig op de netwerksite Hyves,
en onder haar talrijke vrienden op dit portaal rekenen we onder anderen portiers
en beveiligingsbedrijven. Het schild van Mangrove kent ook die connotatie.
Toegegeven, erg mooi is het niet. Voetbalteam meets security guard, To Protect
and Serve, de grootste familie van Nederland als burgerwacht, grenzen stellen,
we gaan er helemaal voor, iedereen moet meedoen. Volgens Mangrove is het
zogeheten 'opbollende effect' aan het schild meegegeven om trots uit te stralen.

De stelling mag duidelijk zijn: Dutch Design gaat prima samen met populisme en
een dosis onderhuidse repressie zoals die af te lezen zijn in de
Senseo-koffiemachine, de nieuwbouwwijk Haverleij en het wapenschild van TON. De
kracht zit hem in de elementen die we eigenlijk niet direct zien. Design kan een
politieke machtswisseling verstoppen onder verleiding, legitimiteit en
gebruiksgemak. Onze materiële welvaart en onze geïndividualiseerde
levensstijlen, die we uitdrukken in de kleding die we dragen, de huizen waarin
we wonen, en de spullen die daarin staan, maken ons kwetsbaar. Hier spelen
populistische politici handig op in. Daarmee beogen zij uiteindelijk de kiezers
uit de middenklasse te bereiken.

Fleur Agema, de nummer twee van de Partij voor de Vrijheid, is opgeleid als
ontwerper en is daar trots op. Zij behaalde in 2004 de graad van master in de
architectonische vormgeving aan de Hogeschool voor de Kunsten Utrecht. Haar
afstudeerproject was een nieuw type gevangenis, waarvoor zij niet alleen het
gebouw maar vooral ook het disciplinaire bewind ontwierp. Door een reeks
concentrische 'schillen' zou de gedetineerde een weg afleggen naar
resocialisatie en nieuwe inburgering; het behalen van de zogenaamde
'leerdoelen'. Wie dat niet wil of niet kan, zou in de binnenkern van de
gevangenis worden onderworpen aan een sober regime.

Op de site van Fleur Agema vinden we een commentaar op haar gevangenisontwerp,
dat ondanks de merkwaardige zinsconstructies wordt toegeschreven aan de
cultuurfilosoof René Boomkens:

'Fleur Agema is een intellectueel die in haar uppie een nieuw soort gevangenis
bedenkt dat een heel ministerie van Justitie niet lukt. Zij integreert innovatie
en politiek en zet dit om in een ontwerp dat zij weergeeft aanstekelijke
pictografische beelden. Wanneer dit idee tot uitvoering gebracht wordt, dan
heeft dat onherroepelijk een transformatie van het gevangeniswezen tot gevolg.'

Boomkens wordt voorafgaand aan het citaat betiteld als 'Prof. Dr.' Dat Boomkens
daarmee tot de 'elite' behoort is nu (ongewoon voor de PVV) geen schande, maar
een voordeel, waarmee Agema's gevangenisontwerp geloofwaardiger wordt.

Op een vergelijkbare manier zet de PVV de analyses van bestuurskundige Mark
Bovens voor de eigen agenda in. Bovens meent, op basis van empirische
bevindingen, dat partijen als de PVV een 'gezonde correctie' op het politieke
bestel vormen. De PVV vat dit op de website als volgt samen: "Hoogleraar: 'PVV
is goed voor Nederland'."

In de vergelijkingen die soms worden gemaakt met de opkomst van het
nationaal-socialisme in de jaren dertig van de vorige eeuw komt het populisme
goed weg. Direct gebruik van geweld lijkt te worden geschuwd.

Misschien is geweld geen directe optie omdat het erg onveilig is. Het gebruik
ervan wordt aan de politie overgelaten. Maar er ontstaat wel een
'beveiligingsesthetiek', waarin angst en repressie de gedaante aannemen van een
breed gedragen consensus die verleidelijk voor de dag kan komen als het moet, en
aansluit bij de geprivilegieerde lifestyle van de succesvolle ondernemer.

Design is, als luxegoed van de middenklasse, het symbool geworden van wat wij in
materieel opzicht te verliezen hebben. Het is bij uitstek geschikt om een
comfortabele binnenwereld vorm te geven, waarbij we de deur niet meer uit hoeven
en ongewenste confrontaties kunnen vermijden. Van achter onze pc's kunnen we
immers precies vaststellen wie er in Nederland wel en niet toe doen. Sushi en
Wilders gaan prima samen.

LOAD-DATE: June 22, 2009

LANGUAGE: DUTCH; NEDERLANDS

NOTES: Daniel van der Velden is grafisch ontwerper.Deze tekst werd eerder
uitgesproken op het symposium 'Vox Populi. De Populistische Verbeelding',
gehouden' in de Koninklijke Nederlandse Akademie van Wetenschappen in
Amsterdam.; Rectificatie / Gerectificeerd; CORRECTIES; De auto van Fortuyn;
Anders dan Daniel van der Velden schrijft (CS 12 juni jl.) reed Fortuyn niet in
een Bentley. Dat was zijn 'partijgenoot' Heinsbroek. Fortuyn liet zich rijden in
een eenvoudigere doch luxe Britse auto: een Daimler, een verlengde uitvoering
van de Jaguar XJ6.

GRAPHIC: 1206CShekKLEIN, 2 'Lace fence', een versierd hek met prikkeldraad 3 Het
logo van Verdonks Trots op Nederland 4 De Senseo van Philips 5 Politicus Pim
Fortuyn salueert: 'At your service' 6 De poster van PVV-kamerlid Fleur Agema,
met de vermelding dat zij ook ontwerper is 7 Bal van Trots op Nederland, een
wereldbol waarop alleen de kaart van Nederland staat
1206CSlogo
1206CSsenseo
1206CSpim
1206CSfleur
1206CSbal
1206CSkasteelDEZE, 1. Dit is geen kasteel, het is een woonwijk in Den Bosch, met
een slotgracht en kantelen. Nieuwbouwcomplex Haverleij straalt afzondering en
veiligheid uit, Foto Leo van Velzen
1206CSsenseobutler los

PUBLICATION-TYPE: Krant

JOURNAL-CODE: NRC Handelsblad


                         Copyright 2009 NRC Media B.V.
                              All Rights Reserved

                              92 of 152 DOCUMENTS



                                NRC Handelsblad

                                 June 12, 2009

Een parel die rolt van hand tot hand;
Iedere natie zijn eigen epos, geschiedvervalsing geen bezwaar;
Epos... en natievorming

BYLINE: Michiel Leezenberg

SECTION: BOEKEN; Blz. B08

LENGTH: 1758 woorden

SAMENVATTING:

Elk zichzelf respecterend volk lijkt een nationaal epos te hebben. Maar hoe
nationaal zijn de onlangs in vertaling uitgegeven, nationale epossen van Iran of
Koerdistan?

VOLLEDIGE TEKST:

Onlangs verscheen een nieuwe, bijna volledige vertaling van de immense Shahname,
ofwel het Boek der koningen, van de elfde-eeuwse Perzische dichter Abdulqasem
Firdowsi. Nog recenter is het klassieke Koerdische liefdesverhaal Mem en Zîn
voor het eerst uitgegeven in een volledige Engelse vertaling. Dat zijn niet
alleen literaire gebeurtenissen van belang, maar ook nationale. Beide
dichtwerken gelden namelijk ook als het nationale epos van hun volk.

Vanwaar die aanhoudende belangstelling voor het nationale epos als genre? Elk
zichzelf respecterend volk lijkt er immers een te hebben. De Grieken hebben
natuurlijk Homerus' Ilias en Odyssee, de Duitsers hebben het Nibelungenlied, en
de Finnen de Kalevala. Die schijnbare vanzelfsprekendheid verbloemt het feit dat
al deze nationale epen pas in de negentiende eeuw als zodanig gecanoniseerd
zijn. Niet dat ze voordien onbekend waren, maar hun huidige status berust op het
idee van een dichtwerk als de belichaming van de ziel van een heel volk. Dat is
een typisch romantische notie, die vóór de negentiende eeuw niet of nauwelijks
bestond.

Je kunt dat punt nog krachtiger formuleren: zulke schijnbare vanzelfsprekende
noties als volk, cultuur en identiteit zijn veel recenter dan we ons realiseren.
Ze zijn nauw verbonden met de opkomst van de natiestaat in de negentiende eeuw.
Zodoende is het nationale epos niet alleen in Europa, maar wereldwijd een nieuw
verschijnsel. Ook in het Midden-Oosten gaan volkeren prat op het bezit van een
nationaal epos. De Perzen hebben de Shahname (voltooid in 1010), de Georgiërs
hebben Shota Rustaveli's Man in het pantervel (1200), de Koerden hebben Mem en
Zîn (eind 17e eeuw), en de Armeniërs hebben David van Sassoen (late 19e eeuw).

De Perzische literatuur heeft in deze regio een bijzondere status: ze is
aantoonbaar de inspiratiebron geweest voor allerlei latere 'nationale'
literaturen. Dat is niet alleen dankzij de rijke verzameling heldensagen die in
de Shahname bewaard is; een ander invloedrijk dichtwerk is Nizami's Layla en
Madjnûn, een tragisch liefdesverhaal van een soortgelijke statuur als
Shakespeares Romeo en Julia. Het verhaal van de Arabische jongen Qays die
letterlijk gek (in het Arabisch: madjnûn) van liefde voor de schone Layla wordt,
bestond al als Arabische vertelling, maar Nizami heeft er de klassieke
formulering van gegeven. Bovendien geeft hij er een mystieke lading aan, die in
het Arabische origineel ontbreekt: bij hem wordt de onvervulde liefde tussen
twee mensen tot een symbool voor de zuivere mystieke liefde tot God.

Deze twee Perzische werken hebben een immense cultuurhistorische invloed gehad.
Ze stonden niet alleen op het Iraanse territorium of in het Perzische taalgebied
in aanzien, maar ook ver daarbuiten. Figuren, vormen en motieven eruit
verschijnen in de zowel de mondelinge volkspoëzie als de geschreven
hofliteratuur van diverse volkeren in Anatolië, de Kaukasus en Centraal-Azië.
Dit gegeven staat haaks op de traditionele nationalistische aanname dat
folkloristische tradities puur lokaal zijn, en niet met vreemde cultuurinvloeden
zouden zijn vermengd.

De Perzische beschaving, en specifieker de Perzische literaire traditie, vormde
zodoende de basis van een waarlijk kosmopolitische cultuur die zich uitstrekte
van Istanbul tot Delhi. Daar werd ook niet moeilijk over gedaan: de Koerdische
dichter Ehmedê Khanî erkent volmondig zijn schatplichtigheid aan Nizami, en ook
de Georgiër Rustaveli noemt zijn Perzische inspiratiebronnen:

Dit verhaal uit 't Perzische land

Vertel ik in Georgische verzen

't Is overgeleverd, zoals een dure parel,

die speels verder rolt van hand tot hand

Rustaveli's Man in het pantervel heeft veel van zijn ideeën en uitdrukkingen
over liefde en vriendschap ontleend aan Nizami's Layla en Madjnûn; zo omschrijft
hij de ridders Avtandil en Tariel allebei als medjnuri of 'liefdesdwazen' - een
duidelijke echo van madjnûn. Ook zwerft Tariel net zo in een pantervel door de
wildernis als Firdowsi's Rostam. Ook Ehmedê Khanî's held Mem is een langzaam van
liefde wegkwijnende dwaas zoals Madjnûn. Evenals bij Nizami staat ook hier de
mystieke liefde tot God centraal; maar meer dan in Layla en Madjûn komen in Mem
en Zîn ook de wereldse liefde en de vriendschap aan bod: er wordt in dit boek
duchtig gefeest, gevochten, gezopen en gevreeën.

Alleen in het Armeense epos David van Sassoen speelt liefde een minder
belangrijke rol dan heroïek en sterke verhalen. Centraal staat hier niet de
madjnûn, maar de dzur of roekeloze held, die zijn eigen kracht niet kent en
zonder aarzelen het gevaar zoekt. Toch zijn ook hier de Perzische invloeden
onmiskenbaar: de Armeense helden worden ook aangeduid met het Perzische woord
voor held, Pahlevan, en vertonen veel kenmerken van Rostam in de Shahname, zoals
het vechten met de witte demon of dev en het in tweeën hakken van tegenstanders.

In de negentiende eeuw ondergingen al deze dichtwerken een diepgaande
verandering: opeens werden ze opgewaardeerd tot het nationale epos van 'hun'
volk. De Shahname werd steeds vaker voorgedragen in de Perzische koffiehuizen,
en verscheen nu ook in gedrukte versies. Daarmee werd ze zowel een bron als een
symbool van het opkomende Iraanse nationalisme, en van toenemende anti-Arabische
sentimenten. Dit Perzische nationalisme was niet simpelweg een westers
importproduct; het was voorbereid door de achttiende-eeuwse bâzgasht- of
'terugkeer'-beweging, die de vernieuwingen van de Indiaas-Perzische poëzie
afwees en een terugkeer predikte naar de klassieke poëzie van Nizami. Ook elders
in de regio ontstonden in de achttiende eeuw tendensen naar simpeler en breder
toegankelijk taalgebruik, en naar een publieke taal die dichter bij de gesproken
dialecten van het volk stond.

Tegen het einde van de negentiende eeuw werd het zoeken naar nationale epen in
het Midden-Oosten, net als in Europa, tot een ware rage. Deze rage weerspiegelde
de nieuwe gedachte dat je pas een echt volk was, en dus aanspraak kon maken op
een eigen staat, als je een eigen literatuur en met name een nationaal epos had.
Zo kreeg Rustaveli's Man in het pantervel, dat al eeuwen een model voor zowel
geschreven als orale Georgische poëzie was geweest, tegen de achtergrond van de
negentiende-eeuwse Russische bezetting van Georgië een nieuwe en nog
belangrijker status. Ook herontdekten Koerdische nationalisten het
zeventiende-eeuwse mystieke liefdesgedicht Mem en Zîn als hun nationale
heldendicht. Daarbij gaven ze een geheel nieuwe interpretatie aan het werk:
hoewel Khanî zelf het tragische lot van de twee geliefden expliciet presenteert
als zinnebeeld voor de mystieke liefde tot God, werd Mem en Zîn nu gelezen als
verbeelding van de verschillende Koerdische stammen en vorstendommen die niet
bijeen konden komen om één onafhankelijk Koerdistan te vormen.

Deze lezing sluit overigens aan op nationalistisch klinkende opmerkingen van
Khanî zelf. Die heeft zijn gedicht in het Koerdisch geschreven, zegt hij,

Zodat de natiën niet zeggen dat de Koerden

Zonder kennis zijn, zonder fundament of oorsprong

Ook de Turken haastten zich om het Boek van Dede Korkoet (besproken in Boeken,
7.10.05) tot nationaal epos te promoveren, al was dat tot dan toe op het
Anatolische platteland vrijwel onbekend geweest. De Armeniërs bleven niet
achter: in 1873 berichtte de Armeense bisschop Garegin Serwantsian dat hij op de
vlakten van Oost-Anatolië een waarachtig Armeens nationaal epos had ontdekt.
Zijn hoger opgeleide collega's in Istanbul, opgeleid in de verfijnde literatuur
in de aloude Armeense schrifttaal, waren geschokt dat een grof gedicht in een
boerendialect opeens het monument van de Armeense literatuur moest worden. Maar
deze veranderende waardering van de gesproken taal van het gewone volk, is juist
één van de kenmerken van het opkomende nationalisme.

Opvallend afwezig in deze zoektocht naar nationale epen zijn de Arabieren. De
voor de hand liggende kandidaat, de Vertellingen van 1001 nacht, werden vanwege
hun scabreuze karakter en hun talrijke dialectuitdrukkingen onwaardig geacht om
als symbool van de Arabische identiteit te fungeren. Algemener werden in de
negentiende-eeuwse Arabische literaire renaissance niet de dialecten en de
poëzie van het volk opgewaardeerd; veeleer werd de bestaande geschreven
literaire traditie omgevormd tot een specifiek Arabisch erfgoed, een beetje
zoals de moderne Grieken hadden gedaan met voorchristelijke auteurs als Homerus.
Zelfs de Koran werd door deze beweging eerder gezien als een monument van de
Arabische taal, literatuur en beschaving dan als een religieuze tekst. Zodoende
staat het moderne Arabisch, evenals het Nieuwgrieks, dichter bij de klassieke
schrijftaal dan het moderne Turks, Armeens en Koerdisch, die sterker op moderne
gesproken dialecten zijn gebaseerd.

In deze nieuwe nationalistische lezingen werden de alomtegenwoordige Perzische
invloeden verdonkeremaand: die botsten natuurlijk met het nationalistische idee
dat nationale epen wortelen in de eeuwenoude orale tradities van het volk, die
niet door contacten met de buitenwereld zijn gevormd. In 1939 werd in
Sovjet-Armenië zelfs het duizendjarig bestaan van David van Sassoen gevierd,
alsof men daarmee wilde tonen dat dit werk net iets ouder is dan de Shahname, en
daar dus niet door zou zijn beïnvloed. Toch zijn Firdowsi's sporen er duidelijk
in aanwijsbaar; ook dateren grote delen ervan uit later tijden: ze verwijzen
naar de latere Arabische belegering van het Armeense koninkrijk in Cilicië, en
naar nog latere Ottomaanse omstandigheden en praktijken.

In David van Sassoen is de verhouding tussen Armeniërs en 'Arabieren' (lees:
Ottomanen), of tussen christenen en moslims, veel vijandiger dan in Rustaveli's
en Khani's gedichten. Rustaveli schrijft nog zonder problemen over Arabische en
Indiase hoofdpersonen, en ook Khani's vorst is probleemloos van Arabischen
bloede. Zelfs in de Shahname wordt de strijd tussen Turken, Perzen en Arabieren
niet in termen van vijandschappen tussen volkeren beschreven, maar eerder als
een familieruzie. Dat geeft je niet alleen de indruk dat de ons overgeleverde
versie van David van Sassoen dateert uit een tijd van toenemende
nationalistische tegenstellingen en spanningen in het Ottomaanse rijk. Het geeft
je ook een inzicht in hoe recent en hoe duurzaam deze nieuwe nationale
identiteiten en tegenstellingen zijn - in de islamitische wereld net zo goed als
in Europa.

LOAD-DATE: June 19, 2009

LANGUAGE: DUTCH; NEDERLANDS

NOTES: Er wordt duchtig gefeest, gevochten, gezopen en gevreeën; Boek der
koningen; Iran; De Shahname (Boek der koningen) van Abdulqasem Firdowsi werd in
1010 voltooid. Het beschrijft chronologisch de diverse mythische en historische
vorsten die Iran heeft gekend. De eerste helft kan zich meten met de Griekse
mythen: hier treffen we legendarische figuren als Zal, die met wit haar wordt
geboren en daarom door zijn vader verstoten wordt, en vervolgens wordt
grootgebracht door de mythische vogel Simorgh.; Zals zoon Rostam, een
formidabele strijder, speelt een hoofdrol: in talloze gevechten verslaat hij
menselijke en demonische tegenstanders, maar uiteindelijk doodt hij zonder het
te weten zijn eigen zoon in een tweegevecht. Rostams grote tegenstander is de
Turkse veroveraar Afrasyab. Een andere hoofdfiguur is Sekandar (Alexander de
Grote) die opvallend mild wordt beschreven: hij is hier niet de verwoester van
een groot Perzisch rijk, maar zelf al haast een Perzisch koning. De bad guys in
het verhaal zijn meermaals Arabieren, zoals de tiran Zahhak, bij wie twee
slangen uit de schouders groeien, en die uiteindelijk door Kaveh de smid wordt
verdreven. De Shahname is ook opvallend ambivalent ten aanzien van de
Arabisch-islamitische verovering: één figuur in het boek omschrijft die zelfs
mismoedig als het einde van de Perzische beschaving. Het voortbestaan van de
Shahname, en van het Perzisch als cultuurtaal, heeft zijn ongelijk bewezen.; De
man in het pantervel; Georgië; De man (ook wel: ridder) in het pantervel
(Vepkhistqaosani), van de Georgische dichter Shota Rustaveli werd omstreeks 1200
geschreven. Het verhaalt van de Arabische generaalszoon Avtandil, die verliefd
is op de pasgekroonde koningsdochter Tinatin. Op een dag ziet Avtandil tijdens
de jacht een mysterieuze wenende ridder, die slechts in een pantervel is
gekleed. Tinatin draagt hem op om het geheim van deze ridder te ontdekken. Na
jaren zoeken vindt Avtandil de man; het is de Indische prins en krijger Tariel,
die treurt om zijn verdwenen geliefde Nestan Daredjan. Die blijkt te zijn
ontvoerd door Kadji's of demonen. Met behulp van een wederzijdse vriend, Nuradin
Pridon, bevrijden ze Nestan uit de burcht van de Kadji's, waarna de beide
ridders trouwen met hun geliefden, en later als bevriende koningen gaan heersen
over hun respectieve rijken.; David van Sassoen; Armenië; Het Armeense volksepos
David van Sassoen, ook wel Helden van Sassoen (Sasuntsi Dzurer) genoemd, werd
oorspronkelijk mondeling overgeleverd. Het zit, zelfs meer dan de Shahnâme, vol
sprookjeselementen; eveneens typerend voor orale literatuur is het hoge tempo
waarin de wonderbaarlijke gebeurtenissen elkaar opvolgen. Het epos beschrijft
meerdere generaties Armeense helden; de eerste daarvan, de bovenmenselijk sterke
broers Sanasar en Baltasar, zijn geboren uit een onbevlekte ontvangenis nadat
hun moeder uit een melkfontein heeft gedronken.; Hoogtepunt van het epos is de
derde zang, over Sanasars kleinzoon David, die als jong kind al zo sterk is dat
hij meerdere speelkameraadjes per ongeluk de nek breekt. Later begint David een
opstand tegen de hoge belastingen die de Arabische heersers heffen; het
daaropvolgende beleg van Sassoen wordt besloten met een tweegevecht tussen David
en de Arabische koning Misra Malik.; Mem en Zîn; Koerdistan; Mem en Zîn van de
Koerdische dichter Ahmedê Khanî werd in 1692 voltooid. Tijdens de viering van
Newroz, het Koerdische Nieuwjaar, ontmoeten de als meisje verklede jongens Mem
en Tajdîn en de als jongens verklede meisjes Sitî en Zîn elkaar en raken op slag
verliefd. Tajdîn trouwt al gauw met Sitî. de bruiloft wordt uitbundig gevierd,
waarna een uitvoerig en expliciet beschreven bruidsnacht volgt. Ook Mem en Zîn
willen trouwen, maar de lelijke hoveling Beko stookt de plaatselijke vorst tegen
hen op, zodat die geen toestemming voor hun huwelijk geeft.; Daarop kwijnen de
twee geliefden langzaam weg; na een schaakspel met de vorst wordt Mem zelfs in
het gevang gegooid. Uiteindelijk verandert de vorst van gedachten, en geeft de
twee geliefden toestemming om elkaar weer te zien; maar beiden sterven kort na
hun hereniging.; Beko wordt boven hun graf gedood; uit een druppel van diens
bloed groeit een doornige struik tussen hen in, zodat ze zelfs in de dood niet
samen kunnen komen.; Er zijn, of waren, ook diverse mondelinge varianten van dit
verhaal in omloop; daarin ontbreekt de mystieke dimensie, en overheersen
fabelachtige elementen.; Rectificatie / Gerectificeerd; Correcties en
aanvullingen; Vlaggen; Bij Een parel die rolt van hand tot hand in Boeken (12
juni) zijn vlaggen verwisseld. Bij het stukje over Koerdistan stond de vlag van
Iran. Bij Iran die van Iraaks Koerdistan.

GRAPHIC: 1206BBmajnun1, Een ongedateerde illustratie van het tragische
liefdesverhaal 'Layla en Madjnûn', Foto Heritage-images
1206BBmajnun2a, Madjnûn met dieren in de woestijn, een schildering uit 1492, The
British Library/Heritage

PUBLICATION-TYPE: Krant

JOURNAL-CODE: NRC Handelsblad


                         Copyright 2009 NRC Media B.V.
                              All Rights Reserved

                              93 of 152 DOCUMENTS



                                NRC Handelsblad

                                 June 11, 2009

Langer doorwerken niet voor iedereen;
Gemoederen over de verhoging van de AOW-leeftijd lopen hoog op

BYLINE: Michèle de Waard

SECTION: ECONOMIE; Blz. 14

LENGTH: 1093 woorden

DATELINE: Den Haag, 11 juni.

SAMENVATTING:

Morgen buigt de SER zich over de opdracht van het kabinet: vind een alternatief
voor verhoging van de AOW-leeftijd. Het kabinet wil die verhoging, maar zoekt
daarvoor wel steun.

VOLLEDIGE TEKST:

Het wordt al snel onrustig in de zaal waar minister Donner (CDA, Sociale Zaken)
en staatssecretaris Klijnsma (PvdA, Sociale Zaken) met gewone burgers
discussiëren over verhoging van de pensioenleeftijd. "Het is niet fair om de
leeftijd naar 67 jaar op te trekken", roept een grijzende man - Henk - in een
groen overhemd achterin de zaal. Hij is verontwaardigd. "Mensen die hoger zijn
opgeleid, leven veel langer dan laagopgeleiden. Zij willen wel doorwerken. Maar
wie betaalt voor wie? Er gaat in uw plan gigantisch veel geld van lager
opgeleiden, dat is de meerderheid, naar hoogopgeleiden. Uw plan is volstrekt
onredelijk."

Voor- en tegenstanders van verhoging van de AOW-leeftijd van 65 naar 67 jaar
lopen zich deze week warm. Want morgenavond houdt de Sociaal-Economische Raad
(SER) - waarin sociale partners en wetenschappers zitten - een eerste
bijeenkomst over het verzoek van het kabinet om voor 1 oktober alternatieven te
zoeken. En alle belanghebbenden spuien vast hun mening in de hoop het advies te
beïnvloeden. Donner en Klijnsma zoeken het debat met de samenleving over de
kabinetsplannen en nodigden gisteren tientallen burgers uit het hele land uit op
het ministerie in Den Haag.

Het advies van de SER, het dominerende overlegorgaan in de polder, was de grote
winst die FNV-voorzitter Agnes Jongerius in maart binnenhaalde toen een sociaal
akkoord bereikt werd tussen bonden, werkgevers en kabinet om de economische
crisis te bestrijden. Verhoging van de pensioenleeftijd, die het kabinet wil
doorvoeren om het financiële draagvlak onder het sociale stelsel (AOW, zorg) te
verbreden, was het grote struikelblok. Jongerius zag er niets in en zette de
hakken in het zand, waarop het kabinet besloot de SER te raadplegen. Tot
ergernis van de oppositie, die sneerde dat kennelijk de FNV-voorzitter als
ongekroonde koningin van de polder in Den Haag de dienst uitmaakt.

Desondanks is het kabinet eensgezind: de AOW-leeftijd moet naar 67 jaar, staat
in het aangepaste coalitieakkoord dat ook in maart werd gesloten. De
kredietcrisis en de hulpacties aan de banken hebben forse gaten in de begroting
geslagen. De vergrijzing maakt de financiële problemen in de toekomst bovendien
groter, omdat de groep belastingbetalers de komende jaren zal krimpen, terwijl
de pensioen- en zorgkosten voor de groeiende groep ouderen oplopen.

Het kabinet krijgt er nog een zware dobber aan. Premier Balkenende hecht bij
deze ingrijpende beslissing wel aan draagvlak. Aanvankelijk leek de christelijke
vakbeweging voor het idee te voelen. Maar deze week bleek dat verhoging van de
AOW-leeftijd het CNV, net als de FNV, nu "een brug te ver" is, liet voorzitter
René Paas weten na een uitvoerige ledenraadpleging. Eerst moeten er meer ouderen
tot 65 jaar aan het werk komen. Bijna een miljoen mensen wil graag werken, maar
het lukt niet eens om een parttime baan te krijgen. Zodra een deel van hen aan
de slag komt, ziet het AOW-probleem "er ineens heel anders uit", stelt Paas.

Ook blijken de christelijke vakbondsleden hetzelfde als de FNV'ers te denken
over "eerlijk delen". Handhaving van de hypotheekrenteaftrek voor de
beterverdieners met een huis van boven een miljoen euro en tegelijkertijd
iedereen tot 67 jaar laten werken - dat is niet de solidariteit tussen rijk en
arm zoals het CNV zich die voorstelt. Dus: schrap de hypotheekrenteaftrek voor
deze groep en belast de vermogende AOW'ers extra.

In de zaal bij minister Donner en staatssecretaris Klijnsma liepen de gemoederen
eveneens hoog op waar het ging om solidariteit. "Uit de cijfers blijkt dat lager
opgeleiden een slechtere gezondheid hebben en veel korter leven dan hoger
opgeleiden. Moet je zo'n maatregel dan wel doorvoeren?", hield Henk Baard beide
bewindslieden voor. Zelf was hij leraar geweest. "Ik ken geen machinist die de
AOW-leeftijd van 65 gehaald heeft", zei z'n buurman in de zaal, die bij 'het
spoor' werkte. 's Morgens om 4.00 uur was hij uit de dienst gekomen.
Onregelmatige werktijden, kapotte knieën, slechte ruggen. Machinisten en
conducteurs hadden allemaal dezelfde klachten. Na veertig jaar werken was het
eigenlijk wel mooi geweest, vonden ze allebei.

Minister Donner en staatssecretaris Klijnsma luisteren aandachtig naar de
opvattingen van de mensen in de zaal, die ze kennen van werkbezoeken in het land
of van kritische mails: werkende jongeren, 65-plussers, mensen met een handicap,
studenten, een brandweerman, oudere werkende vrouwen.

"Voor zware beroepen zijn oplossingen te bedenken", zei minister Donner en
verwees naar de vrijdag verschenen AOW-notitie van het kabinet - een
'verkenning' van allerlei varianten van verhoging van de pensioenleeftijd. Het
kabinet heeft in ieder geval "bijzondere aandacht" voor mensen met een zwaar
beroep, voor wie de regeling in bepaalde gevallen niet hoeft te gelden. Maar
werkgevers hebben hier volgens de minister ook een verantwoordelijkheid. "We
moeten ons er niet bij neerleggen dat mensen versleten bij de eindstreep komen",
zei Donner.

Hoe zit het met ouderen die ontslagen worden en niet meer aan de slag komen,
wilde een dame op de eerste rij weten ("Ik ben heel bitter"). Zelf was ze met 53
jaar ontslagen en was twee jaar bezig geweest een nieuwe baan te vinden, die nu
opnieuw op de tocht stond. Bestond er geen leeftijdsdiscriminatie, dan zou ze ja
zeggen tegen doorwerken. "Nu zeg ik nee tegen werken tot 67."

Een van de weinige studenten was laconiek. Een mentaliteitsverandering komt
vanzelf. "Veel jongeren vinden het nu al meer dan normaal dat ze twee jaar
moeten doorwerken."

Maar hoe gaat het gebeuren, wilde een ander weten?

Als ertoe besloten wordt, verklapte minister Donner, zijn er vele methoden. Een
verhoging gaat in ieder geval niet van het ene op het andere moment. "Er zijn
grotere en kleine stappen denkbaar: 1 maand per jaar zodat over 24 jaar met 67
wordt gewerkt. Of na tien jaar een verhoging met een jaar, en na twintig jaar
nog eens", aldus Donner. "Weten de vakbonden dit?", informeerde een jonge vrouw
in de zaal. "Als het zo geleidelijk gaat, reageren ze misschien minder heftig."

Het CNV heeft met een 'nee, mits' de deur op een kier gelaten. Niet beginnen
voor 2016 en in het langzame tempo van één maand per jaar. Dan is in 2040 de
grens van 67 jaar bereikt. Maar daar valt pas met de christelijke vakbeweging
over te praten als zes van de tien mensen tussen de 60 en 65 jaar betaald werk
hebben.

LOAD-DATE: June 11, 2009

LANGUAGE: DUTCH; NEDERLANDS

NOTES: Bijzondere aandacht voor mensen met zware beroepen; In de notitie over de
aanpassing van de AOW-leeftijd schrijft minister Donner dat rekening moet worden
gehouden met mensen in zware beroepen. Zij zijn vaak op jonge leeftijd begonnen
met werken en worden zwaar belast. Langer doorwerken kan voor deze groep
bezwaarlijker zijn dan voor hogeropgeleiden.; Donner wijst in de eerste plaats
werkgevers en werknemers op hun verantwoordelijkheid het werk zo in te richten
dat mensen niet opbranden. Bijvoorbeeld door ze vanaf een bepaalde leeftijd een
andere functie te geven.; Mensen voor wie het 'te laat' is, kunnen van de
verhoging worden uitgezonderd. Omdat het volgens Donner niet mogelijk is
objectief vast te stellen wat 'zwaar' is, kunnen sectoren beroepen aandragen,
gecombineerd met een plan om het 'verslijten' in de toekomst te voorkomen.

PUBLICATION-TYPE: Krant

JOURNAL-CODE: NRC Handelsblad


                         Copyright 2009 NRC Media B.V.
                              All Rights Reserved

                              94 of 152 DOCUMENTS



                                NRC Handelsblad

                              6 juni 2009 zaterdag

De topmanager als luxe fokstier;
Column Johan Schaberg

BYLINE: Johan Schaberg

SECTION: ECONOMIE; Blz. 16

LENGTH: 970 woorden


De Uniapac is de internationale koepelorganisatie van christelijke
werkgeversverenigingen. Er zijn ruim twintig landenorganisaties bij aangesloten
met bij elkaar 30.000 leden, die vaak ook op individuele basis lid zijn. Dat
zijn ondernemingen en ondernemers die met beide voeten in de zakelijke
werkelijkheid staan maar zich daarbij ook richten op context en betekenis. Maar
wanneer de Uniapac probeert in Nederland contacten te leggen met organisaties
die haar uitgangspunten delen, blijkt er geen te vinden.

Dat is opmerkelijk, want de oprichting van de Uniapac in 1931 was deels een
Nederlands initiatief. Samen met Belgische en Franse collega-organisaties stond
toen het Algemeen Roomsch Katholiek Werkgeversverbond (ARKWV) aan de wieg van de
Union Internationale des Associations Patronales Catholiques. Het ARKWV ging
later op in het Nederlands Christelijk Werkgeversverbond (NCW), dat zich in 1995
schaarde onder de vleugels van het veel grotere VNO, het Verbond van Nederlandse
Ondernemingen. Dat heeft sindsdien VNO-NCW op de gevel staan, maar is in zijn
uitingen en presentatie nadrukkelijk een algemene
belangenbehartigingsorganisatie, die zich niet uitlaat over ethische of
levensbeschouwelijke aspecten van het ondernemen. Wie bijvoorbeeld wil weten wat
het VNO-NCW in deze tijd van controverse en verontwaardiging te zeggen heeft
over opties, bonussen en gouden handdrukken, komt onder de zoekterm
'beloningsbeleid' niet verder dan een notitie uit januari 2005. De strekking:
wettelijk ingrijpen is niet wenselijk, het komt goed als aandeelhouders het
laatste woord hebben. Het enige principe dat in het verhaal aan bod komt, is
opportuniteit.

De Uniapac heeft zich in de loop der jaren verbreed vanuit zijn Franstalige en
katholieke oorsprong. Het noemt zich nu, in lijn met de toenemende verengelsing
van de wereld, International Christian Union of Business Executives, en het
katholieke is verbreed tot een algemeen christelijke grondslag. Waarbij het
echte fundament misschien wel nog breder is. Zo was er kort geleden een
bijeenkomst in Beiroet, samen met ondernemers met Joodse, Shiïtische en
Soennitische achtergronden. Het begon met grote spanning en vijandschap langs de
voorspelbare breuklijnen. Maar op het moment dat de deelnemers de door hun
respectieve politici gegraven stellingen konden verlaten en zich richtten op de
ideale wereld die zij voor ogen hadden, vielen de verschillen weg. Er ontstond
een dialoog, en veel meer dan dat, er kwamen ook afspraken om over
politiek-ideologische grenzen heen gezamenlijk praktische dingen te gaan
ondernemen.

Maar de Uniapac heeft dus geen betekenisvolle banden meer met Nederland. Dat
werd me verteld door een van de bestuurders, een praktische man die door de week
gewoon met zijn bedrijf bezig is. Hij zei het met enige spijt ten aanzien van
Uniapac, ongeveer op de manier waarop het jammer is als peetouders zich nooit
meer laten zien. Maar vooral was hij verwonderd over wat er hier in Nederland
aan de gang is. Dit is toch het land dat altijd als eerste klaarstaat om te
wijzen op de splinter in andermans oog? Maar in de ondernemerswereld is er hier
geen forum, geen ontmoetingsplaats waar een discussie plaatsvindt en waar
standpunten worden geformuleerd over een van de grootste vraagstukken van deze
tijd, de plaats van de kwetsbare mens in steeds groter en complexer wordende
organisaties.

Want dat is waar het volgens deze ondernemer en Uniapac-bestuurslid in hoofdzaak
om draait: is de mens een middel tot een doel, of heeft hij waarde en
waardigheid als doel op zich? Voor de christen is het laatste het geval omdat
hij de mens ziet als geschapen naar het beeld van God. Voor ieder ander zou het
ook zo moeten zijn, omdat anders allerlei andere dingen zich naar de eerste
plaats mogen dringen. Dat is de manier waarop totalitaire systemen ontstaan. Het
fascisme zegt ,,Du bist nichts, dein Volk ist alles." Het communisme predikt
hetzelfde over de proletarische revolutie, en het aandeelhouderskapitalisme over
shareholder value.

De mens wordt tot slaaf van het tirannieke externe doel, ook al is dat vaak
begonnen als schoon ideaal. Op het punt van aandeelhouderswaarde hebben we het
onder onze eigen ogen zien ontstaan. Een jaar of dertig geleden kwam dat op als
een aardig hulpmiddel om de prestatie van bestuurders te beoordelen. Als het
aandeel in waarde steeg, betekende dat waarschijnlijk dat het bestuur het wel
goed deed. In de loop van de jaren ontaardde het hulpmiddel tot een absolute
waarde, een despotische tiran waaraan alles ondergeschikt werd gemaakt. Du bist
nichts, Aktienwert ist alles.

Waarmee tegelijk ook duidelijk is dat niet alleen de gewone man tot slachtoffer
wordt wanneer de mens niet langer doel op zich is. Hij wordt human resource,
menselijk productiemiddel. Maar ook de supertoplieden van de laatste jaren zijn
gedegradeerd tot instrument, tot gereedschap. Stop er bonussen in, dan komt er
aandeelhouderswaarde uit, en vervang ze bij disfunctioneren. Het is weliswaar
kostbaar gereedschap, maar ook fokstieren worden luxe verzorgd - zolang ze
produceren.

Er is alle aanleiding voor het VNO-NCW om zich te buigen en uit te spreken over
het ethische model waar veel van zijn leden bewust of onbewust in werken. Dat
zijn bestuurders van bedrijven als Philips, Akzo-Nobel, Unilever en Shell, plus
nog honderden anderen.

Hebben zij het er ooit over gehad dat zij zich met hun beloningspakketten hebben
geplooid naar het organisatiemodel van de stoeterij, en zich zo vorstelijk laten
vernederen? Is het mogelijk zo te werken zonder je ziel te verkopen? En wat zijn
de implicaties voor de ondernemingen en de samenlevingen die zij dienen?

Als het VNO-NCW zich niet uitspreekt, is het tijd dat er een ander forum komt.
In de rest van de wereld wordt er wel nagedacht, het past ons niet dat we daar
niet bij aangesloten zijn.

LOAD-DATE: August 21, 2009

LANGUAGE: DUTCH; NEDERLANDS

GRAPHIC: ECO-Schaberg-ZW

PUBLICATION-TYPE: Krant

JOURNAL-CODE: NRC Handelsblad


                         Copyright 2009 NRC Media B.V.
                              All Rights Reserved

                              95 of 152 DOCUMENTS



                                NRC Handelsblad

                                  June 6, 2009

De topmanager als luxe fokstier;
Column Johan Schaberg

BYLINE: Johan Schaberg

SECTION: ECONOMIE; Blz. 16

LENGTH: 970 woorden


De Uniapac is de internationale koepelorganisatie van christelijke
werkgeversverenigingen. Er zijn ruim twintig landenorganisaties bij aangesloten
met bij elkaar 30.000 leden, die vaak ook op individuele basis lid zijn. Dat
zijn ondernemingen en ondernemers die met beide voeten in de zakelijke
werkelijkheid staan maar zich daarbij ook richten op context en betekenis. Maar
wanneer de Uniapac probeert in Nederland contacten te leggen met organisaties
die haar uitgangspunten delen, blijkt er geen te vinden.

Dat is opmerkelijk, want de oprichting van de Uniapac in 1931 was deels een
Nederlands initiatief. Samen met Belgische en Franse collega-organisaties stond
toen het Algemeen Roomsch Katholiek Werkgeversverbond (ARKWV) aan de wieg van de
Union Internationale des Associations Patronales Catholiques. Het ARKWV ging
later op in het Nederlands Christelijk Werkgeversverbond (NCW), dat zich in 1995
schaarde onder de vleugels van het veel grotere VNO, het Verbond van Nederlandse
Ondernemingen. Dat heeft sindsdien VNO-NCW op de gevel staan, maar is in zijn
uitingen en presentatie nadrukkelijk een algemene
belangenbehartigingsorganisatie, die zich niet uitlaat over ethische of
levensbeschouwelijke aspecten van het ondernemen. Wie bijvoorbeeld wil weten wat
het VNO-NCW in deze tijd van controverse en verontwaardiging te zeggen heeft
over opties, bonussen en gouden handdrukken, komt onder de zoekterm
'beloningsbeleid' niet verder dan een notitie uit januari 2005. De strekking:
wettelijk ingrijpen is niet wenselijk, het komt goed als aandeelhouders het
laatste woord hebben. Het enige principe dat in het verhaal aan bod komt, is
opportuniteit.

De Uniapac heeft zich in de loop der jaren verbreed vanuit zijn Franstalige en
katholieke oorsprong. Het noemt zich nu, in lijn met de toenemende verengelsing
van de wereld, International Christian Union of Business Executives, en het
katholieke is verbreed tot een algemeen christelijke grondslag. Waarbij het
echte fundament misschien wel nog breder is. Zo was er kort geleden een
bijeenkomst in Beiroet, samen met ondernemers met Joodse, Shiïtische en
Soennitische achtergronden. Het begon met grote spanning en vijandschap langs de
voorspelbare breuklijnen. Maar op het moment dat de deelnemers de door hun
respectieve politici gegraven stellingen konden verlaten en zich richtten op de
ideale wereld die zij voor ogen hadden, vielen de verschillen weg. Er ontstond
een dialoog, en veel meer dan dat, er kwamen ook afspraken om over
politiek-ideologische grenzen heen gezamenlijk praktische dingen te gaan
ondernemen.

Maar de Uniapac heeft dus geen betekenisvolle banden meer met Nederland. Dat
werd me verteld door een van de bestuurders, een praktische man die door de week
gewoon met zijn bedrijf bezig is. Hij zei het met enige spijt ten aanzien van
Uniapac, ongeveer op de manier waarop het jammer is als peetouders zich nooit
meer laten zien. Maar vooral was hij verwonderd over wat er hier in Nederland
aan de gang is. Dit is toch het land dat altijd als eerste klaarstaat om te
wijzen op de splinter in andermans oog? Maar in de ondernemerswereld is er hier
geen forum, geen ontmoetingsplaats waar een discussie plaatsvindt en waar
standpunten worden geformuleerd over een van de grootste vraagstukken van deze
tijd, de plaats van de kwetsbare mens in steeds groter en complexer wordende
organisaties.

Want dat is waar het volgens deze ondernemer en Uniapac-bestuurslid in hoofdzaak
om draait: is de mens een middel tot een doel, of heeft hij waarde en
waardigheid als doel op zich? Voor de christen is het laatste het geval omdat
hij de mens ziet als geschapen naar het beeld van God. Voor ieder ander zou het
ook zo moeten zijn, omdat anders allerlei andere dingen zich naar de eerste
plaats mogen dringen. Dat is de manier waarop totalitaire systemen ontstaan. Het
fascisme zegt "Du bist nichts, dein Volk ist alles." Het communisme predikt
hetzelfde over de proletarische revolutie, en het aandeelhouderskapitalisme over
shareholder value.

De mens wordt tot slaaf van het tirannieke externe doel, ook al is dat vaak
begonnen als schoon ideaal. Op het punt van aandeelhouderswaarde hebben we het
onder onze eigen ogen zien ontstaan. Een jaar of dertig geleden kwam dat op als
een aardig hulpmiddel om de prestatie van bestuurders te beoordelen. Als het
aandeel in waarde steeg, betekende dat waarschijnlijk dat het bestuur het wel
goed deed. In de loop van de jaren ontaardde het hulpmiddel tot een absolute
waarde, een despotische tiran waaraan alles ondergeschikt werd gemaakt. Du bist
nichts, Aktienwert ist alles.

Waarmee tegelijk ook duidelijk is dat niet alleen de gewone man tot slachtoffer
wordt wanneer de mens niet langer doel op zich is. Hij wordt human resource,
menselijk productiemiddel. Maar ook de supertoplieden van de laatste jaren zijn
gedegradeerd tot instrument, tot gereedschap. Stop er bonussen in, dan komt er
aandeelhouderswaarde uit, en vervang ze bij disfunctioneren. Het is weliswaar
kostbaar gereedschap, maar ook fokstieren worden luxe verzorgd - zolang ze
produceren.

Er is alle aanleiding voor het VNO-NCW om zich te buigen en uit te spreken over
het ethische model waar veel van zijn leden bewust of onbewust in werken. Dat
zijn bestuurders van bedrijven als Philips, Akzo-Nobel, Unilever en Shell, plus
nog honderden anderen.

Hebben zij het er ooit over gehad dat zij zich met hun beloningspakketten hebben
geplooid naar het organisatiemodel van de stoeterij, en zich zo vorstelijk laten
vernederen? Is het mogelijk zo te werken zonder je ziel te verkopen? En wat zijn
de implicaties voor de ondernemingen en de samenlevingen die zij dienen?

Als het VNO-NCW zich niet uitspreekt, is het tijd dat er een ander forum komt.
In de rest van de wereld wordt er wel nagedacht, het past ons niet dat we daar
niet bij aangesloten zijn.

LOAD-DATE: June 5, 2009

LANGUAGE: DUTCH; NEDERLANDS

GRAPHIC: ECO-Schaberg-ZW

PUBLICATION-TYPE: Krant

JOURNAL-CODE: NRC Handelsblad


                         Copyright 2009 NRC Media B.V.
                              All Rights Reserved

                              96 of 152 DOCUMENTS



                                NRC Handelsblad

                              5 juni 2009 vrijdag

Geert, Barry en de oliemannetjes;
Lux

BYLINE: Roel Janssen

SECTION: ECONOMIE; Blz. 13

LENGTH: 415 woorden


Samen werken samen delen - het motto van dit kabinet - hebben de
regeringspartijen letterlijk genomen bij de verkiezingen voor het Europese
parlement.

Het kolossale verlies van de PvdA en het CDA  was de daverende winst voor
GroenLinks, D66 en vooral de PVV. De PvdA werd gehalveerd, het CDA leverde een
vijfde in: nivellering  van Europese parlementszetels als ultieme vorm van
nationale politieke solidariteit.

Waar staat Nederland in Europa nu een ,,populistische xenofoob" (de Franse krant
Le Figaro) de verkiezingen heeft gewonnen en de sociaal-democraten en
christen-democraten, trouwe pleitbezorgers van Europese samenwerking,  zijn
weggevaagd?

Ga er maar aan staan als premier bij de volgende Europese Raad. De uitslag van
gisteren doet de kansen van Balkenende op een hoge Europese post na goedkeuring
van het Verdrag van Lissabon vermoedelijk geen goed. Of zal de PVV straks
campagne  voeren voor een Nederlander op een Europese topfunctie onder het
motto: liever een Nederlander in Brussel dan een buitenlander in de buurt?

Turkije vormt een ander knelpunt. Het is een populaire vakantiebestemming voor
charters, maar straks gaan de  grenzen dicht voor Nederlanders.

Voor vermindering van de nettobijdrage van Nederland aan Brussel is de beste
oplossing om de gulden terug te halen.  Bij gelijkblijvende bedragen halveert
dan de Nederlandse afdracht aan de  Europese verspillingsmolen.

Voor het bedrijfsleven is de ruk naar nationalisme problematisch. Grenzen dicht
is geen optie voor ondernemers die hun markt willen vergroten. De recessie laat
zich ook niet louter met binnenlandse maatregelen oplossen. Terwijl de PVV
jubelt, bedelt de Amerikaanse minister van Financiën bij de Chinezen om dollars
en paait  de Amerikaanse president de oliesjeiks van het Midden-Oosten.

In Nederland zijn de oliebronnen van Schoonebeek en de aardgasreserves van
Slochteren onvoldoende om een autarkisch energiebeleid te voeren. Een trend die
door de EP-verkiezingen werd overschaduwd, is daarom minstens zo belangrijk voor
de toekomst van Nederland.

De olieprijs is bezig met een comeback van een dieptepunt van minder dan 40
dollar naar 70 dollar per vat. Fijn voor het begrotingssaldo van het
verliezerskabinet, slecht voor de portemonnee van de gewone man en vrouw aan de
pomp. Het is de wraak van de Arabieren op de PVV-overwinning. Mooie klus voor
Barry  Madlener, de fractieleider van de PVV, om dat in het Europarlement aan te
kaarten. Zonder steun van partijen uit andere lidstaten, uiteraard.

LOAD-DATE: August 21, 2009

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2009 NRC Media B.V.
                              All Rights Reserved

                              97 of 152 DOCUMENTS



                                NRC Handelsblad

                              5 juni 2009 vrijdag

SECTION: OPINIE; Blz. 7

LENGTH: 392 woorden


Vrienden! De voorlopige resultaten zijn binnen en die zijn ge-wel-dig. Voor de
eerste keer doet de Partij voor de Vrijheid mee en de eerste klap is meteen een
daalder waard. Het is nog niet de officiële uitslag, maar een prognose. Maar het
begin is er: vier zetels!     Dat is goed nieuws voor Nederland. Het is goed
nieuws voor de mensen die genoeg hebben van de superstaat Europa en genoeg
hebben van dit kabinet-Balkenende/Bos. Mensen die het niet cadeau krijgen, de
gewone Nederlanders die hard moeten werken voor hun geld. Die willen dat hun
kinderen kunnen opgroeien in een Nederlands Nederland. En het is goed nieuws
voor al die Europeanen die houden van Europa - maar gruwen van Eurabië en gruwen
van de Europese superstaat die ons miljarden per jaar kost.

Het is ook goed nieuws voor de Partij voor de Vrijheid. De eerste keer dat we
meedoen en dan meteen dit resultaat. Het lijkt erop dat wij de tweede partij van
Nederland zijn geworden, groter dan de PvdA en groter dan de VVD. Mensen, in een
woord: geweldig! Geweldig ook voor Nederland.

Maar het zou nog beter voor Nederland zijn als het kabinet-Balkenende/Bos de
enige conclusie trekt die het zou moeten trekken en dat is aftreden, opstappen
en nooit meer terugkomen.

Ik draag dit enorme succes op aan alle vrijwilligers, al die harde werkers, die
duizenden Nederlanders die van deur tot deur gingen met pamfletten en die de
affiches plakten en die geld gaven aan de enige partij zonder subsidie. Mensen,
dit is jullie succes, dit is jullie feestje.

Het is vanavond D-day. Vandaag zijn onze PVV'ers gearriveerd op het strand,
klaar om te strijden. Klaar om het linkse cordon sanitaire te doorbreken.
Vandaag heeft de Partij voor de Vrijheid vaste grond onder de voeten gekregen.
Niet alleen meer hier in Den Haag, maar nu ook in Brussel. Dat is een
belangrijke volgende stap. Maar ik beloof u: het mooiste komt nog.

Nederland is bezig te ontwaken uit een lange linkse nachtmerrie. Een nachtmerrie
van knetterhoge belastingen, criminaliteit, slechte zorg, hoofddoekjes en de
boerka's, verpaupering, massa-immigratie en islamisering. Tegen al die
Nederlanders die hunkeren naar een nieuw begin, die verlangen naar een nieuwe
start, die vinden dat het in Nederland beter kan, zeg ik: de Partij voor de
Vrijheid komt er aan!     De Partij voor de Vrijheid stroopt de mouwen op. We
zijn er klaar voor.

LOAD-DATE: August 21, 2009

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2009 NRC Media B.V.
                              All Rights Reserved

                              98 of 152 DOCUMENTS



                                NRC Handelsblad

                                  June 5, 2009

Geert, Barry en de oliemannetjes;
Lux

BYLINE: Roel Janssen

SECTION: ECONOMIE; Blz. 13

LENGTH: 415 woorden


Samen werken samen delen - het motto van dit kabinet - hebben de
regeringspartijen letterlijk genomen bij de verkiezingen voor het Europese
parlement.

Het kolossale verlies van de PvdA en het CDA was de daverende winst voor
GroenLinks, D66 en vooral de PVV. De PvdA werd gehalveerd, het CDA leverde een
vijfde in: nivellering van Europese parlementszetels als ultieme vorm van
nationale politieke solidariteit.

Waar staat Nederland in Europa nu een "populistische xenofoob" (de Franse krant
Le Figaro) de verkiezingen heeft gewonnen en de sociaal-democraten en
christen-democraten, trouwe pleitbezorgers van Europese samenwerking, zijn
weggevaagd?

Ga er maar aan staan als premier bij de volgende Europese Raad. De uitslag van
gisteren doet de kansen van Balkenende op een hoge Europese post na goedkeuring
van het Verdrag van Lissabon vermoedelijk geen goed. Of zal de PVV straks
campagne voeren voor een Nederlander op een Europese topfunctie onder het motto:
liever een Nederlander in Brussel dan een buitenlander in de buurt?

Turkije vormt een ander knelpunt. Het is een populaire vakantiebestemming voor
charters, maar straks gaan de grenzen dicht voor Nederlanders.

Voor vermindering van de nettobijdrage van Nederland aan Brussel is de beste
oplossing om de gulden terug te halen. Bij gelijkblijvende bedragen halveert dan
de Nederlandse afdracht aan de Europese verspillingsmolen.

Voor het bedrijfsleven is de ruk naar nationalisme problematisch. Grenzen dicht
is geen optie voor ondernemers die hun markt willen vergroten. De recessie laat
zich ook niet louter met binnenlandse maatregelen oplossen. Terwijl de PVV
jubelt, bedelt de Amerikaanse minister van Financiën bij de Chinezen om dollars
en paait de Amerikaanse president de oliesjeiks van het Midden-Oosten.

In Nederland zijn de oliebronnen van Schoonebeek en de aardgasreserves van
Slochteren onvoldoende om een autarkisch energiebeleid te voeren. Een trend die
door de EP-verkiezingen werd overschaduwd, is daarom minstens zo belangrijk voor
de toekomst van Nederland.

De olieprijs is bezig met een comeback van een dieptepunt van minder dan 40
dollar naar 70 dollar per vat. Fijn voor het begrotingssaldo van het
verliezerskabinet, slecht voor de portemonnee van de gewone man en vrouw aan de
pomp. Het is de wraak van de Arabieren op de PVV-overwinning. Mooie klus voor
Barry Madlener, de fractieleider van de PVV, om dat in het Europarlement aan te
kaarten. Zonder steun van partijen uit andere lidstaten, uiteraard.

Roel Janssen

LOAD-DATE: June 5, 2009

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2009 NRC Media B.V.
                              All Rights Reserved

                              99 of 152 DOCUMENTS



                                NRC Handelsblad

                                  June 5, 2009

SECTION: OPINIE; Blz. 7

LENGTH: 391 woorden


Vrienden! De voorlopige resultaten zijn binnen en die zijn ge-wel-dig. Voor de
eerste keer doet de Partij voor de Vrijheid mee en de eerste klap is meteen een
daalder waard. Het is nog niet de officiële uitslag, maar een prognose. Maar het
begin is er: vier zetels! Dat is goed nieuws voor Nederland. Het is goed nieuws
voor de mensen die genoeg hebben van de superstaat Europa en genoeg hebben van
dit kabinet-Balkenende/Bos. Mensen die het niet cadeau krijgen, de gewone
Nederlanders die hard moeten werken voor hun geld. Die willen dat hun kinderen
kunnen opgroeien in een Nederlands Nederland. En het is goed nieuws voor al die
Europeanen die houden van Europa - maar gruwen van Eurabië en gruwen van de
Europese superstaat die ons miljarden per jaar kost.

Het is ook goed nieuws voor de Partij voor de Vrijheid. De eerste keer dat we
meedoen en dan meteen dit resultaat. Het lijkt erop dat wij de tweede partij van
Nederland zijn geworden, groter dan de PvdA en groter dan de VVD. Mensen, in een
woord: geweldig! Geweldig ook voor Nederland.

Maar het zou nog beter voor Nederland zijn als het kabinet-Balkenende/Bos de
enige conclusie trekt die het zou moeten trekken en dat is aftreden, opstappen
en nooit meer terugkomen.

Ik draag dit enorme succes op aan alle vrijwilligers, al die harde werkers, die
duizenden Nederlanders die van deur tot deur gingen met pamfletten en die de
affiches plakten en die geld gaven aan de enige partij zonder subsidie. Mensen,
dit is jullie succes, dit is jullie feestje.

Het is vanavond D-day. Vandaag zijn onze PVV'ers gearriveerd op het strand,
klaar om te strijden. Klaar om het linkse cordon sanitaire te doorbreken.
Vandaag heeft de Partij voor de Vrijheid vaste grond onder de voeten gekregen.
Niet alleen meer hier in Den Haag, maar nu ook in Brussel. Dat is een
belangrijke volgende stap. Maar ik beloof u: het mooiste komt nog.

Nederland is bezig te ontwaken uit een lange linkse nachtmerrie. Een nachtmerrie
van knetterhoge belastingen, criminaliteit, slechte zorg, hoofddoekjes en de
boerka's, verpaupering, massa-immigratie en islamisering. Tegen al die
Nederlanders die hunkeren naar een nieuw begin, die verlangen naar een nieuwe
start, die vinden dat het in Nederland beter kan, zeg ik: de Partij voor de
Vrijheid komt er aan! De Partij voor de Vrijheid stroopt de mouwen op. We zijn
er klaar voor.

LOAD-DATE: June 5, 2009

LANGUAGE: DUTCH; NEDERLANDS

NOTES: Dit is een verkorte versie van de speech die PVV-leider Geert Wilders
donderdagavond hield na de Europese verkiezingen. De volledige tekst staat op
pvv.nl.

PUBLICATION-TYPE: Krant

JOURNAL-CODE: NRC Handelsblad


                         Copyright 2009 NRC Media B.V.
                              All Rights Reserved

                              100 of 152 DOCUMENTS



                                NRC Handelsblad

                             4 juni 2009 donderdag

De studenten van 'Het Plein' verdienen eer;
Ze waren terecht vastberaden

BYLINE: Ian Buruma.

SECTION: OPINIE; Blz. 7

LENGTH: 1005 woorden

SAMENVATTING

De voornaamste les van '4 juni in China' moet zijn dat Chinezen, net als ieder
ander, het recht hebben om voluit te spreken en zelf hun leiders te kiezen,
meent Ian Buruma.

VOLLEDIGE TEKST:

Het is een grimmige gedachte dat precies twintig jaar na het 'bloedbad van
Tiananmen' maar weinig jongeren in de Volksrepubliek China enig idee hebben van
wat er toen is gebeurd. Troepen van het Volksbevrijdingsleger doodden op 4 juni
1989 tal van ongewapende Chinese burgers, niet alleen in de buurt van   het
Tiananmenplein - het Plein van de Hemelse Vrede -, maar in steden over heel
China. De meesten waren geen studenten die met de vreedzame betogingen tegen
corruptie en een autoritaire regering waren begonnen, maar gewone arbeiders, het
soort mensen voor wie een communistische partij juist behoort op te komen.

Jonge mensen hebben er geen weet van omdat de meeste ouders erover zwijgen - om
zichzelf en hun kinderen problemen te besparen - en omdat het onderwerp in de
officiële Chinese media taboe is. Websites die melding maken van de
gebeurtenissen van 1989 worden gesloten. E-mails worden onderschept. Mensen die
er toch nog in het openbaar over wensen te praten, worden vaak gearresteerd.

Zhao Ziyang was in 1989 secretaris-generaal van de Communistische Partij. Hoewel
zelf geen democraat, lag zijn sympathie bij de betogende studenten. Omdat hij
zich tegen de hardliners in zijn eigen regering keerde, werd hij tot zijn dood
in 2005 onder huisarrest geplaatst en moesten zijn memoires het land uit worden
gesmokkeld op cassettes - vermomd als opnamen van de Opera van Peking. Ze zijn
zojuist verschenen in het Engels en Chinees, maar kunnen in China niet legaal
worden verspreid.

Het boek van Zhao zal ongetwijfeld tot nieuwe discussies leiden over de lessen
die we uit 'de vierde juni' moeten trekken. Die discussies zijn noodzakelijk.
Alleen: konden ze maar in China plaatsvinden. Een stroming die al bijna meteen
opkwam zodra het bloedvergieten in 1989 begon, huldigt de opvatting dat de
radicalere studentenleiders roekeloos waren geweest. Het had hun duidelijk
moeten zijn dat gewelddadige repressie onvermijdelijk was. Door het bewind te
provoceren, vergooiden de studenten elke kans op langzame politieke
hervormingen, zoals die door meer gematigde figuren al op gang waren gebracht.

China was nog niet klaar voor democratie, zo voegen aanhangers van deze theorie
hier vaak aan toe. En dat doel was zeker niet te bereiken met massabetogingen.
De radicale studentenleiders begrepen zelfs net zomin iets van democratie als de
communistische leiders tegen wie ze zich verzetten. Het leven in de hoofdstad en
in veel Chinese steden was ernstig ontwricht. De Chinese regering was
hardhandig, natuurlijk, maar ze had het volste recht om de orde op straat te
herstellen.

Als de studentenleiders echt de regering hadden willen overnemen en daartoe
geweld hadden gebruikt, zou hier veel voor te zeggen zijn. Gewelddadige
revoluties worden zelden gevolgd door liberale regimes. Maar er is geen
aanwijzing dat zelfs de radicaalste studenten ooit zulke ambities hebben gehad
en de betogingen waren volstrekt vreedzaam geweest. Alles wat de demonstranten
wilden was vrijheid van meningsuiting, een dialoog met de regering,
onafhankelijke organisaties en een einde aan de corruptie.

Ook de vraag of de betogingen gedoemd waren om op mislukking en bloedvergieten
uit te draaien, is alleen achteraf gemakkelijk te beantwoorden. De geschiedenis
mag zich dan nooit precies herhalen, er zijn wel bepaalde patronen te
onderscheiden. Betogingen alleen brengen bijna nooit een bewind ten val, maar
dit is wel mogelijk in combinatie met andere politieke verschuivingen, die
plotseling kunnen optreden. Toen de Oost-Duitsers in 1989 tegen hun
communistische regering betoogden, waren ze ook niet zeker van succes. Sterker
nog, sommige partijbonzen wilden de tanks laten uitrukken, net als hun kameraden
in Peking. Maar toen Gorbatsjov weigerde een harde Duitse ingreep te steunen,
leidde een mengeling van onweerstaanbaar volksprotest en overheidsgeklungel tot
het einde van de Berlijnse Muur.

Ook de Zuid-Koreaanse studenten die in 1986 de straten van Seoul vulden, hadden
de autoritaire militaire regering niet alleen ten val kunnen brengen. Wederom
was het een combinatie van factoren - druk uit Washington, de naderende
Olympische Spelen, de aanwezigheid van geloofwaardige politici bij de oppositie
- waardoor dit kon gebeuren.

De studenten op het Tiananmenplein konden niet weten wat zich binnen het
gesloten communistische bewind afspeelde. Er waren serieuze scheuringen, maar
niemand kon precies weten wat daarvan het eindresultaat zou zijn. In de praktijk
moest de verzoenende benadering van Zhao Ziyang, die mogelijk tot concessies en
daarmee tot een opener politiek systeem had kunnen leiden, het onderspit delven.
De hardliners, die weigerden hun machtsmonopolie op te geven, zegevierden.

Zou Zhao hebben gewonnen als de studenten hun demonstraties hadden gestaakt?
Vermoedelijk niet. In elk geval waren de studenten of de arbeiders en andere
gewone burgers die hen steunden niet in de positie om zich achter een bepaalde
groepering binnen de overheid te scharen. Ze misten het gezag. Ze waren geen
politici. Het enige wat ze vroegen was meer vrijheid. En dat zou de voornaamste
les moeten zijn die we kunnen trekken uit die lentedagen in Peking en Shanghai
en Guangzhou en tal van andere plaatsen: de Chinezen hebben evenveel recht als
elk ander volk om vrijuit te spreken, zonder angst voor arrestatie, om hun eigen
leiders te kiezen en om wetten te hebben die gelden voor iedereen, ook voor de
leiders zelf.

Op 4 juni 1989 werden duizenden Chinezen voor heel wat minder gedood. De beste
manier om hen te gedenken is door een onderstreping van hun recht op vrijheden
die voor miljoenen mensen in het Westen en in vele delen van Azië vanzelf
spreken. De slechtste manier is door een verwijt te maken aan een aantal
studenten dat aan dit recht vasthield tot het te laat was.

Alleen critici van de 4 juni revolte komen in China aan bod

LOAD-DATE: August 21, 2009

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2009 NRC Media B.V.
                              All Rights Reserved

                              101 of 152 DOCUMENTS



                                NRC Handelsblad

                                  June 4, 2009

De studenten van 'Het Plein' verdienen eer;
Ze waren terecht vastberaden

BYLINE: Ian Buruma.

SECTION: OPINIE; Blz. 07

LENGTH: 995 woorden

SAMENVATTING:

De voornaamste les van '4 juni in China' moet zijn dat Chinezen, net als ieder
ander, het recht hebben om voluit te spreken en zelf hun leiders te kiezen,
meent Ian Buruma.

VOLLEDIGE TEKST:

Het is een grimmige gedachte dat precies twintig jaar na het 'bloedbad van
Tiananmen' maar weinig jongeren in de Volksrepubliek China enig idee hebben van
wat er toen is gebeurd. Troepen van het Volksbevrijdingsleger doodden op 4 juni
1989 tal van ongewapende Chinese burgers, niet alleen in de buurt van het
Tiananmenplein - het Plein van de Hemelse Vrede -, maar in steden over heel
China. De meesten waren geen studenten die met de vreedzame betogingen tegen
corruptie en een autoritaire regering waren begonnen, maar gewone arbeiders, het
soort mensen voor wie een communistische partij juist behoort op te komen.

Jonge mensen hebben er geen weet van omdat de meeste ouders erover zwijgen - om
zichzelf en hun kinderen problemen te besparen - en omdat het onderwerp in de
officiële Chinese media taboe is. Websites die melding maken van de
gebeurtenissen van 1989 worden gesloten. E-mails worden onderschept. Mensen die
er toch nog in het openbaar over wensen te praten, worden vaak gearresteerd.

Zhao Ziyang was in 1989 secretaris-generaal van de Communistische Partij. Hoewel
zelf geen democraat, lag zijn sympathie bij de betogende studenten. Omdat hij
zich tegen de hardliners in zijn eigen regering keerde, werd hij tot zijn dood
in 2005 onder huisarrest geplaatst en moesten zijn memoires het land uit worden
gesmokkeld op cassettes - vermomd als opnamen van de Opera van Peking. Ze zijn
zojuist verschenen in het Engels en Chinees, maar kunnen in China niet legaal
worden verspreid.

Het boek van Zhao zal ongetwijfeld tot nieuwe discussies leiden over de lessen
die we uit 'de vierde juni' moeten trekken. Die discussies zijn noodzakelijk.
Alleen: konden ze maar in China plaatsvinden. Een stroming die al bijna meteen
opkwam zodra het bloedvergieten in 1989 begon, huldigt de opvatting dat de
radicalere studentenleiders roekeloos waren geweest. Het had hun duidelijk
moeten zijn dat gewelddadige repressie onvermijdelijk was. Door het bewind te
provoceren, vergooiden de studenten elke kans op langzame politieke
hervormingen, zoals die door meer gematigde figuren al op gang waren gebracht.

China was nog niet klaar voor democratie, zo voegen aanhangers van deze theorie
hier vaak aan toe. En dat doel was zeker niet te bereiken met massabetogingen.
De radicale studentenleiders begrepen zelfs net zomin iets van democratie als de
communistische leiders tegen wie ze zich verzetten. Het leven in de hoofdstad en
in veel Chinese steden was ernstig ontwricht. De Chinese regering was
hardhandig, natuurlijk, maar ze had het volste recht om de orde op straat te
herstellen.

Als de studentenleiders echt de regering hadden willen overnemen en daartoe
geweld hadden gebruikt, zou hier veel voor te zeggen zijn. Gewelddadige
revoluties worden zelden gevolgd door liberale regimes. Maar er is geen
aanwijzing dat zelfs de radicaalste studenten ooit zulke ambities hebben gehad
en de betogingen waren volstrekt vreedzaam geweest. Alles wat de demonstranten
wilden was vrijheid van meningsuiting, een dialoog met de regering,
onafhankelijke organisaties en een einde aan de corruptie.

Ook de vraag of de betogingen gedoemd waren om op mislukking en bloedvergieten
uit te draaien, is alleen achteraf gemakkelijk te beantwoorden. De geschiedenis
mag zich dan nooit precies herhalen, er zijn wel bepaalde patronen te
onderscheiden. Betogingen alleen brengen bijna nooit een bewind ten val, maar
dit is wel mogelijk in combinatie met andere politieke verschuivingen, die
plotseling kunnen optreden. Toen de Oost-Duitsers in 1989 tegen hun
communistische regering betoogden, waren ze ook niet zeker van succes. Sterker
nog, sommige partijbonzen wilden de tanks laten uitrukken, net als hun kameraden
in Peking. Maar toen Gorbatsjov weigerde een harde Duitse ingreep te steunen,
leidde een mengeling van onweerstaanbaar volksprotest en overheidsgeklungel tot
het einde van de Berlijnse Muur.

Ook de Zuid-Koreaanse studenten die in 1986 de straten van Seoul vulden, hadden
de autoritaire militaire regering niet alleen ten val kunnen brengen. Wederom
was het een combinatie van factoren - druk uit Washington, de naderende
Olympische Spelen, de aanwezigheid van geloofwaardige politici bij de oppositie
- waardoor dit kon gebeuren.

De studenten op het Tiananmenplein konden niet weten wat zich binnen het
gesloten communistische bewind afspeelde. Er waren serieuze scheuringen, maar
niemand kon precies weten wat daarvan het eindresultaat zou zijn. In de praktijk
moest de verzoenende benadering van Zhao Ziyang, die mogelijk tot concessies en
daarmee tot een opener politiek systeem had kunnen leiden, het onderspit delven.
De hardliners, die weigerden hun machtsmonopolie op te geven, zegevierden.

Zou Zhao hebben gewonnen als de studenten hun demonstraties hadden gestaakt?
Vermoedelijk niet. In elk geval waren de studenten of de arbeiders en andere
gewone burgers die hen steunden niet in de positie om zich achter een bepaalde
groepering binnen de overheid te scharen. Ze misten het gezag. Ze waren geen
politici. Het enige wat ze vroegen was meer vrijheid. En dat zou de voornaamste
les moeten zijn die we kunnen trekken uit die lentedagen in Peking en Shanghai
en Guangzhou en tal van andere plaatsen: de Chinezen hebben evenveel recht als
elk ander volk om vrijuit te spreken, zonder angst voor arrestatie, om hun eigen
leiders te kiezen en om wetten te hebben die gelden voor iedereen, ook voor de
leiders zelf.

Op 4 juni 1989 werden duizenden Chinezen voor heel wat minder gedood. De beste
manier om hen te gedenken is door een onderstreping van hun recht op vrijheden
die voor miljoenen mensen in het Westen en in vele delen van Azië vanzelf
spreken. De slechtste manier is door een verwijt te maken aan een aantal
studenten dat aan dit recht vasthield tot het te laat was.

LOAD-DATE: June 4, 2009

LANGUAGE: DUTCH; NEDERLANDS

NOTES: Ian Buruma is een Brits-Nederlandse schrijver. Hij studeerde Chinese
literatuur aan de Universiteit Leiden.; Alleen critici van de 4 juni revolte
komen in China aan bod

PUBLICATION-TYPE: Krant

JOURNAL-CODE: NRC Handelsblad


                         Copyright 2009 NRC Media B.V.
                              All Rights Reserved

                              102 of 152 DOCUMENTS



                                NRC Handelsblad

                                  May 30, 2009

Broeders in nood;
reconstructie ambulance-incident

BYLINE: tekst Joke Mat beeldmontage NRC Studio

SECTION: NRC WEEKBLAD; Blz. 18

LENGTH: 3479 woorden

SAMENVATTING:

Ambulancebroeders in Amsterdam-West voelden zich vorig jaar bedreigd door
Abdullah S., de broer van een neergestoken jongen. Komende week staat hij voor
de rechter. Anatomie van een rel.

VOLLEDIGE TEKST:

Het was straatgeweld op buurtniveau, maar werd een grote zaak. Op 3 september
2008 bedreigde een 20-jarige man in Amsterdam-West ambulancebroeders die zich
over zijn neergestoken broertje van 15 hadden ontfermd. 'Als hij doodgaat, maak
ik jou ook dood!'

Hoewel de broeders geen haar werd gekrenkt, het broertje de steekpartij
overleefde en de buurt rustig bleef, werd het landelijk nieuws. De
ambulancebroeders vertrokken halsoverkop, legden enkele uren het werk neer en
eisten een gesprek met burgemeester Cohen. Die zei na dat gesprek tegen de pers
dat het vooral 'onze Marokkaanse medeburgers' waren die ambulancebroeders
belaagden.

De 20-jarige man, Abdullah S., bleek een hbo-student bedrijfseconomie van
Marokkaanse afkomst. Hij bood op AT5 zijn excuses aan. Later werd hij
gearresteerd. Hij zat negentien dagen in voorarrest. Woensdag komt hij voor de
rechter.

In januari was er weer een ambulance-incident. Een 31-jarige dronken man in Uden
bedreigde ambulancepersoneel dat zich over zijn vader had ontfermd, die een
slagaderlijke bloeding had. 'Als hij het niet haalt, doe ik jullie wat!' Hij
werd aangehouden en een dag later vrijgelaten. Na een snelrechtprocedure kreeg
hij een werkstraf van zestig uur.

Het Amsterdamse incident had een langere nasleep. Door de uitspraak van Cohen
was Abdullah S. geen willekeurige Nederlander die de controle over zichzelf had
verloren, maar stond hij voor 'de' Marokkaanse jeugd die 'de' hulpverleners hun
werk niet laat doen. Zoals gebruikelijk waren er twee kampen: zij die vonden dat
Cohen de Marokkaanse gemeenschap stigmatiseerde, en zij die blij waren dat hij
de 'Marokkanenterreur' aan de kaak stelde. "Het lijkt wel of hij het licht heeft
gezien", zei Tweede Kamerlid Hero Brinkman van de PVV in Het Parool.

Eerst de feiten

In dit artikel keren we terug naar de buurt en de direct betrokkenen van het
voorval zelf. Wat gebeurde er precies? Hoe kon juist dit incident deze lading
krijgen?

Eerst de feiten.

Ambulancechauffeur Ron Sitek (52) en ambulanceverpleegkundige Gijsbert Molenaar
(53) reden woensdag 3 september rond half zes 's avonds in het centrum van
Amsterdam toen de melding kwam dat er iemand was neergestoken in West. In zeven
à acht minuten waren ze ter plekke.

Ron Sitek: "We zagen een jochie van 14, 15 liggen, hevig bloedend, met publiek
op afstand. De politie was er nog niet. We hoorden wel een sirene." Volgens het
protocol moesten ze wachten, maar ze besloten dat niet te doen omdat het veilig
leek.

"Hij was in de linkerlong gestoken", zegt Gijsbert Molenaar. "Zeven, acht
centimeter, een vrij grote wond. Het mes was diep naar binnen gegaan. Zijn borst
lag open, het bloed gutste eruit."

Het werd drukker op straat. Via de portofoon bleef Sitek om de politie vragen.
Ook het aanrijdende traumateam van het VU-ziekenhuis hoorde dat. Dat moest
eigenlijk ook wachten op de politie, maar besloot door te rijden om het
ambulancepersoneel bij te staan. Bij aankomst was de politie er nog steeds niet.

Trambestuurder Cees Bergen (56) liep zijn huis uit om te kijken wat er aan de
hand was. Hij zag een jongen op de grond liggen met ambulancebroeders naast
zich. Ook zag hij "een stuk of dertig" jongeren aan komen lopen. Bergen vroeg of
ze afstand wilden houden. "Dat deden ze, sommigen na wat aandrang. Ze zijn
netjes blijven staan."

Khalid S. (19) dacht eerst dat het een grap was toen iemand kwam zeggen dat zijn
broertje was neergestoken. Maar een kleine jongen die hetzelfde zei, geloofde
hij wel. "Die was jong, hij zou niet liegen."

Khalid en zijn broer Abdullah S. (20) renden naar de plaats van de steekpartij.
Khalid: "De ambulance was er al, plus nog zo'n vijftig mensen. De broeders
stonden bij hem en keken naar hem. Ik kon hem maar heel even zien. Wij waren
helemaal in paniek."

Gijsbert Molenaar: "Ik zag twee knapen aan komen rennen. Ze kwamen steeds
dichterbij. Al maaiend door die groep heen."

Ron Sitek: "Wij waren bezig met controles, inbrengen van infuus. Je zit op je
knieën naast je koffer, gefocust. Van het ene op het andere moment brak de
pleuris uit. Ik hoorde iemand alleen maar roepen: wie heeft het gedaan, wie
heeft het gedaan."

Chauffeur Chris Kamsteeg van het traumateam: "De groep omstanders groeide snel.
Ze schreeuwden: 'We maken hem dood!' Dat ging over de dader."

De politie kwam aan. "Het was maar één koppeltje", zegt Gijsbert Molenaar.
"Meestal zijn het er minimaal twee." Later bleek dat wegens drukte in de stad
niet meer politie beschikbaar was.

Chris Kamsteeg: "De politie kreeg de zaak niet onder controle." Cees Bergen:
"Die twee jongens probeerden bij de broeders te komen. De dokter die met het
jongetje bezig was, raakte een beetje in paniek. Ik heb ze weggehouden. Ik stond
zo die ene weg te duwen met mijn ene arm, en die andere met mijn andere arm."

Abdullah S.: "Ik heb mijn broertje de eerste minuten niet gezien. Moet je
nagaan. Je hoort dat je broertje iets heeft en je mag er niet bij."

Ron Sitek: "Ik zei: laat ons begaan. Het gaat slecht met hem, als we niets doen
gaat hij dood."

Gijsbert Molenaar: "Toen begon het. 'Als hij doodgaat, dan máák ik jullie dood.
Dan máák ik jullie dood.' En nog steeds die maaibewegingen."

Cees Bergen: "De broeder zei: als je niet weggaat, gaat hij dood. Toen zei hij:
dan ga jij ook dood."

Chris Kamsteeg: "Ik zei: jongen, laat ons ons werk doen. Toen liep hij helemaal
om, naar mij toe, tot hij mij recht in de ogen keek: als hij doodgaat, ga jij er
ook aan."

Gijsbert Molenaar: "Ron zei: we gaan. Hup, op een brancard en wegwezen."

Khalid S.: "Wij vroegen of we mee mochten. Wel drie keer. Nee, zeiden ze.
Niemand mocht mee en ze wilden ook niet zeggen waar hij naartoe gebracht werd."

Cees Bergen: "Een broertje of neefje klom op de ambulance. Die zei: ik ga mee.
Ze zeiden: nee, je gaat niet mee."

Gijsbert Molenaar: "Ron was bang dat ze met brommers achter ons aan zouden
komen. Hij zei: we zeggen niet waar we heengaan."

Ron Sitek: "Ik was zo boos dat ik nog de verkeerde straat ingereden ben ook."

Gijsbert Molenaar: "Dit is niet de normale gang van zaken, zei ik in de auto
tegen die gewonde jongen. De situatie was zo dreigend, we moesten heel snel weg.
Hij zei: dat waren mijn broers. Ik zei: dat is toch geen normaal gedrag van jouw
broers. Toen zei hij: dat had ik in die situatie misschien ook gedaan."

Ron Sitek: "Dat zo'n jochie dát zegt. Ik heb al veel meegemaakt, maar dat nog
niet. Hij bleef alle hulp krijgen, maar ik was helemaal klaar met hem."

Gijsbert Molenaar: "Ik dacht: je bent eigenlijk ook zielig. Hij had, denk ik,
niet door dat hij in levensgevaar was."

Toen de ambulance wegging, circuleerde op straat de naam van de dader, een
leeftijdgenoot van het slachtoffer. De groep begaf zich naar zijn huis. Daar
sneuvelde een ruit. De politie arresteerde Khalid S.. Hij zat drie dagen vast.
Zijn zaak werd in maart geseponeerd wegens gebrek aan bewijs. Maar alle aandacht
richtte zich op zijn broer Abdullah, die het ambulancepersoneel had bedreigd.

Ron Sitek (later uitgeroepen tot Amsterdammer van het jaar) en Chris Kamsteeg
(48) zijn stoere, laconieke Amsterdammers. Ze doen het werk al tientallen jaren
en zeggen dat ze het met plezier blijven doen tot hun pensioen.

Ze kijken niet snel ergens van op, en zeker niet van heftige emoties. Maar,
zeggen ze, dit was anders. "Het was geen emotie meer", zegt Chris Kamsteeg. "Het
was haat." Ron Sitek: "Ik zag de blik in zijn ogen. Als hij een mes had gehad,
had hij het gebruikt."

Kamsteeg: "Een dronken iemand kan ook 'ik maak je dood' zeggen."

Sitek: "Maar die heb je binnen vijf minuten huilend aan je handje in de
ambulance."

Kamsteeg: "Mensen zeiden dat het misschien te maken had met laag bloedsuiker,
omdat het ramadan was. Maar dat herkennen wij. Dat was het niet."

Verpleegkundige Gijsbert Molenaar werkt in Utrecht, hij was die avond uitgeleend
aan Amsterdam. Ook hij noemt het incident uitzonderlijk. Een bedreiging met een
kapotgeslagen bierglas, jaren geleden, was minder beangstigend. "Toen heb ik op
mijn noodknop gedrukt en wist ik zeker dat de politie meteen zou komen. Nu had
de politie het niet onder controle." Molenaar kijkt uit naar zijn pensioen, over
anderhalf jaar.

Van Abdullahs excuses op AT5 waren de broeders niet onder de indruk.
Ingefluisterd door zijn advocaat, denken ze. Als hij het echt had gemeend, was
hij wel langsgekomen.

Abdullahs advocaat zegt dat de excuses niet zijn idee waren. Abdullah deed het
uit eigen beweging, nog voor hij werd gearresteerd. Hij had zelfs nog geen
advocaat.

"Toen ik hem op AT5 zag, dacht ik wel: dit is voor jou niet normaal", zegt
Gijsbert Molenaar. "Nette kleren enzo. Misschien hebben ze toch de verkeerde
gepakt. Misschien is hij iemand die één keer zoiets zegt, terwijl er anderen
zijn die voortdurend de boel verzieken in zo'n buurt."

'Wat is er nou echt gebeurd?'

Die buurt is het stadsdeel Geuzenveld-Slotermeer, met 41.000 inwoners.
Trambestuurder Cees Bergen woont er al 46 jaar. Hij zag 's avonds op AT5 dat de
broeders zich bedreigd gevoeld hadden en het werk hadden neergelegd. "Ik zei
meteen tegen mijn vrouw: dan kan ik mijn werk ook wel neerleggen. Ik vond het
niet echt bedreigend."

Als hij hoort dat de ambulancebroeders Abdullahs gedrag niet als emotie, maar
als haat bestempelen: "Zo heb ik het niet ervaren, hoor. Ik denk niet dat hij
het meende, hij keek zo wezenloos voor zich uit. Als mijn kleindochter daar lag,
zou ik ook zo kijken. Hij hoort het niet te zeggen. Maar op dat moment moet je
zoiets kunnen begrijpen."

Bergen is voorzitter van twee kinderboerderijen in Geuzenveld. Hij kent veel
buurtkinderen, ook jongeren die op de kinderboerderij "een taakstrafje" komen
doen. De broers S. kent hij alleen van gezicht.

Hij vindt dat de overlast in de buurt erg meevalt. "Er zijn groepjes Marokkaanse
jongens die oude mensen pesten. Eieren tegen de ramen gooien. Nou ja, dat deden
wij vroeger ook. Met steentjes. Enkel dat schelden, agressief overkomen, dat had
je vroeger niet. De taal op straat is gewoon harder geworden."

Grijnzend vertelt hij dat zijn vrouw voor het huis stond te kijken, de avond van
de steekpartij. Kwam er een jochie langs van een jaar of 6, 7. "Hij zegt tegen
mijn vrouw: 'wat zit je te kijken, het is mijn neef die daar ligt. Ga je moeder
neuken'. Dan zegt mijn vrouw: Ach joh, ga naar je moeder jij."

Ook voor veiligheidscoördinator Johan Mandemaker van Geuzenveld-Slotermeer kreeg
het incident meer aandacht dan het verdiende. "Wat is er nou echt gebeurd? De
ramen zijn ingegooid bij de dader. Dat is niet leuk. Maar meer niet."

Zijn stadsdeel telt naar schatting 7.000 jongeren. Er zijn klachten over
hangjongeren, maar het aantal aangiften tegen minderjarigen neemt af. Mandemaker
zegt dat er zo'n honderd "slechte jongens" zijn, met een strafblad. Abdullah S.
hoort daar volgens hem niet bij. "De galbakken waren er wel om te kijken. Maar
de jongen die het riep was geen galbak."

Mandemaker brengt ons in contact met een jongerenwerker van Marokkaanse afkomst
die in Geuzenveld is opgegroeid. Met hem komen we op een namiddag Khalid S.
tegen. Hij zit naast een vriend op een elektriciteitskastje bij een
snackbar-pizzeria, met nog wat jongens eromheen.

Khalid zegt niet te willen praten met de pers. Hij zegt dat hij aanbiedingen
heeft afgeslagen om op tv te komen, ook voor geld. Hij noemt het unfair dat het
verhaal van de broeders zoveel meer aandacht krijgt dan dat van hen, "alleen
omdat wij niet op tv willen". Hij denkt dat zij er ook geld voor krijgen. Ron
Sitek, die de meeste media-optredens deed, zegt dat sommige programma's een
kilometervergoeding geven, maar meer niet.

De moeder van Abdullah en Khalid

Khalids broertje is weer thuis uit het ziekenhuis. De ruzie die voorafging aan
de steekpartij ging volgens Khalid om 20 euro die zijn broertje nog tegoed had
van de dader. In het Arabisch zegt hij tegen de jongerenwerker dat zijn moeder
weg wil uit deze buurt.

Haar spreken we een paar weken later even, thuis in haar flatwoning. Ze ziet er
gekweld uit, zegt dat ze niet kan slapen zonder slaappillen. Ze doet haar
verhaal in het Arabisch omdat ze nauwelijks Nederlands spreekt.

Ze vertelt eerst dat haar zoon hevig heeft gebloed. Alles wat hij bij zich had,
was doordrenkt van het bloed.

Toen ze thuiskwam uit het ziekenhuis was de politie daar om Abdullah aan te
houden. Khalid zat al vast. "Ik riep: wat willen jullie. Dat ik doodga? Ik heb
het al zo moeilijk, nu willen jullie nog een zoon weghalen?"

Ze hoorde hoe het gegaan was. "Ik zei tegen Abdullah: die dingen moet je niet
zeggen, dat is niet goed. Hij zei dat hij niet wist wat hij allemaal zei, dat
hij vol emoties was. Die politiemannen zeiden: sorry maar we moeten hem
meenemen, het is een beslissing van hogerhand. Toen heb ik tegen mijn zoon
gezegd dat hij beter vrijwillig kon meegaan."

En dan zegt ze, verontwaardigd, dat de ambulancebroeders als eerste hadden
gezegd dat haar zoon het waarschijnlijk niet ging redden. "Hoe kunnen ze
verwachten dat wij kalm blijven als ze bij voorbaat zeggen dat hij doodgaat?"

De ambulancebroeders begonnen tegen burgemeester Cohen niet uit zichzelf over
Marokkanen, zeggen ze. Chris Kamsteeg: "We moesten het benoemen omdat hij zo
nadrukkelijk vroeg van wie we last hadden."

In een reactie laat de gemeente Amsterdam weten dat het ambulancepersoneel wel
zelf is begonnen over de Marokkaanse afkomst van lastpakken. Later in het
gesprek zou Cohen hebben gevraagd wat men in algemene zin kon zeggen over de
achtergrond van mensen die ambulancepersoneel belagen. "Daarop was het antwoord
dat het in de meeste gevallen ging om jongens met een Marokkaanse achtergrond",
aldus een woordvoerder.

Ambulancedienst VZA (Verenigd Ziekenvervoer Amsterdam) rukt 70.000 keer per jaar
uit. Vorig jaar waren er tien meldingen van agressie, twee verbaal en acht
fysiek. Twee keer is aangifte gedaan. "Dan zeg je: waar hebben we het over",
zegt woordvoerder Peter Duijf van de VZA. "Maar we zien wel een verharding. En
als hier elke maand iemand slachtoffer is van agressie heeft dat invloed."

Er is geen registratie op herkomst van de dader. Alle ambulancebroeders zeggen
dat ze niet vaker problemen hebben met Marokkanen dan met andere
bevolkingsgroepen. Toch springt de Marokkaanse groep eruit. "De term Marokkaans
vliegt bij ons vaak over de koffietafel", zegt Thijs Gras, een andere
VZA-verpleegkundige.

Het is niet dat ze regelmatig fysiek belaagd worden door jongeren van
Marokkaanse afkomst. Incidenteel is er geschopt, geslagen, gespuugd. Er zijn
steentjes naar de ambulance gegooid, één keer fietsen. Maar ze hebben vooral
last van verbaal geweld en hinderlijk gedrag. Allemaal noemen ze de jochies van
een jaar of tien, in grote groepen. "Die staan dan zo." Thijs Gras maakt zich
breed, borst vooruit. "'Wáarom stuur jij mij weg.' 'Wil je me slaan ofzo.' Wij
hebben geen tijd om uit te leggen dat een haag van kinderen niet prettig is als
iemand doodziek uit een huis gedragen wordt."

Ze noemen ook de jongens die via mobieltjes contact leggen met elkaar. Die
Arabisch gaan praten, ook als ze goed Nederlands spreken. "Ze zijn heel snel
verhit", zegt Thijs Gras. "Ík zeg wat goed is voor mijn familie, jij niet. Met
Italianen kan het ook weleens die kant opgaan. Maar daar zijn er niet zoveel
van."

Het heftigste incident tot nu toe was in 2003, ook in Amsterdam-West. Dat betrof
een peuter van Turkse afkomst. Ze was gestikt in een pinda, de ambulancebroeders
(anderen dan bij het incident in Geuzenveld) konden niets meer doen. "Ze hebben
gerend voor hun leven", zegt Thijs Gras. Een van hen zat maanden in de
ziektewet.

Naast de eigen ervaringen zijn er nog de verhalen van anderen. "Als ze een
sigarenboer op zijn kop slaan, horen wij van de sigarenboer dat het Marokkanen
waren", zegt Gras. "Of een oude vrouw breekt een heup, omdat ze aan haar tas is
meegesleurd. Dat brengt bij ons ook een sfeer teweeg."

In die sfeer komen ambulancebroeders (gemiddelde leeftijd: 45 à 50 jaar) en
straatjongeren elkaar tegen. Verder ontmoeten ze elkaar nooit. Bij de
ambulancediensten werkt vrijwel niemand van buitenlandse afkomst. "Als je weet
dat je in een Marokkaanse wijk werkt, moet je er denk ik meer allochtone mensen
neerzetten", zegt een jongerenwerker. Maar wie?, zegt Peter Duijf van de VZA.
"Er is weinig tot geen belangstelling uit allochtone hoek om bij ons te werken.
Wij verbazen ons daar al jaren over."

Deskundigen: hulpverlening maakte stress groter

Jan Dirk de Jong, die een proefschrift schreef over straatjongens van
Amsterdams-Marokkaanse afkomst en jaren met hen optrok, kan zich voorstellen dat
de haat die de broeders bij Abdullah dachten te zien, echt was. "Het is
kutmarokkaan tegen witten. Er is een scherpe wij-zijverhouding."

Het professionele gedrag van ambulancebroeders kan daarbij volgens De Jong olie
op het vuur zijn. "Vooral hun mechanische werkzaamheden - het bloeden stelpen,
de jongen intuberen, zo snel mogelijk, zonder oog voor de mensen in de omgeving.
Dat is begrijpelijk, maar kan voeding geven aan vooroordelen van die jongens.
'Ze hebben geen oog voor ons'."

Jongerenwerker Najim Baladi (28) kent dat gevoel nog wel. "Er is geen interesse
voor elkaar. Iedereen zit in zijn eigen groepje. Het gaat om kennen en gekend
worden. Elkaar regelmatig zien, gesprekjes voeren." Hij denkt dat de broeders
zich niet bedreigd voelden door wat Abdullah zei, maar al bang waren. "Ze
beoordelen die groep al als ze aan komen rijden. Met alle respect voor hen. Ik
zou het ook eng vinden in een buurt met alleen skinheads. Maar ze stralen dat
uit. Ze moeten uitstralen dat ze er gewoon voor ons zijn." De broeders maakten
de stress voor Abdullah en zijn broer alleen maar groter, vindt hij. "Ze stelden
hen niet gerust, maar jaagden hen meer angst aan door te zeggen 'als je niet
weggaat gaat hij dood'."

Baladi vindt het goed dat Abdullah zijn excuses heeft aangeboden. Het ergert hem
dat de ambulancebroeders het niet konden waarderen. "Weet je hoeveel energie het
kost om excuses aan te bieden? Dat is moeilijk hoor. Dat doe je niet zomaar."

Jan Dirk de Jong noemt de excuses "zo onmarokkaans als het maar kan". "Als één
ding gezien wordt als typisch Marokkaans, is het de weigering om naar buiten toe
te geven dat je iets fout hebt gedaan. Dat maakt dit de totale anti-Marokkaanse
revolutie. Maar nee, iedereen was bezig dit neer te zetten als typisch
Marokkaans."

De strafzaak: twee jaar cel?

Abdullah S. wordt ook verdacht van mishandeling. Na het incident, dezelfde dag,
zou hij iemand in het gezicht hebben geslagen. Het Openbaar Ministerie (OM) en
zijn advocaat Geert-Iem Roos willen daar verder niets over zeggen.

Maar volgens Roos rechtvaardigt bedreiging noch mishandeling dat Abdullah
negentien dagen in voorarrest zat. Ook zijn strafblad gaf volgens Roos geen
aanleiding. "Hij is nooit eerder vervolgd voor bedreiging." Over eventuele
andere strafbare feiten laat hij zich niet uit.

"De bedoeling was dat Abdullah direct voor de rechter zou komen", zegt een
woordvoerder van het Amsterdamse OM. "De procedure is dan dat iemand vast blijft
zitten tot de zitting is geweest." De zitting ging niet door omdat Roos nog
getuigen wilde horen.

Maar een woordvoerder van het parket-generaal zegt dat verdachten niet mogen
worden vastgehouden met het oog op snelle berechting. Volgens de wet moeten er
zwaarwegende redenen zijn, zoals vluchtgevaar, recidivegevaar of gevaar voor de
maatschappelijke veiligheid.

Het is negen maanden later. In maart gooide een 17-jarige jongen in Slotervaart
een voorwerp naar een traumahelikopter, zoals te zien op een You Tube-filmpje.
Deze maand werd een agent in Amsterdam-Noord bij de keel gegrepen door een
19-jarige man, toen hij publiek op afstand wilde houden van de traumahelikopter.

Ambulancechauffeur Chris Kamsteeg vindt dat het niet de goede kant opgaat, al
waren er kort na het incident positieve reacties. "Ik heb sinds vorig jaar veel
met jeugdwerkers gesproken. Ik vraag me af of je deze jongeren bereikt. Ik heb
er een hard hoofd in."

In theorie kan Abdullah S. woensdag twee jaar cel krijgen, maar
ambulanceverpleegkundige Gijsbert Molenaar ziet weinig in celstraf. "Het gaat
erom dat ze dat soort dingen niet moeten doen. Je moet ze eigenlijk heropvoeden,
iets leren. Anders heeft het geen zin."

En Abdullah? Na lang aandringen spraken we hem een uur op het kantoor van zijn
advocaat in Almere. Hij heeft kort haar en draagt een donkere spijkerbroek en
een dun jack, met strepen in de kleuren van de Marokkaanse vlag. Hij is boos.
Hij was al boos op de media, die hem "niet met rust laten", en is nog bozer
sinds hij een eerste versie van dit artikel toegestuurd kreeg. Volgens hem zijn
"alle details" fout, maar hij wil dat niet toelichten. Hij heeft het niet
uitgelezen. Hij wil gewoon geen onderwerp van media-aandacht zijn en verwijt het
ons dat we dit artikel toch willen publiceren.

LOAD-DATE: May 30, 2009

LANGUAGE: DUTCH; NEDERLANDS

NOTES: Met medewerking van Hanina Ajarai; 'Ik zei: jongen, laat ons ons werk
doen'; 'Ron zei: we gaan. Hup, op een brancard en wegwezen'; 'Ik denk niet dat
hij het meende, hij keek zo wezenloos voor zich uit'; Dubbele straffen; De
verdachte over wie dit artikel gaat, komt volgende week voor de rechter op een
tweede speciale zittingsdag, als reactie van de rechterlijke macht op toenemende
onvrede over agressie tegen publieke dienstverleners: agenten,
ambulancepersoneel, verkeersregelaars, buschauffeurs, conducteurs. De
verschillende diensten melden geen toename maar wel een verharding van de
incidenten.Vorig weekend keerde een menigte mensen zich in Tilburg tegen de
politie. Een 19-jarige man werd gearresteerd omdat hij agenten bespuugde en
sloeg.; Afgelopen dinsdag eiste het Openbaar Ministerie, op de eerste speciale
rechtszitting, dubbele straffen. De Amsterdamse rechter nam deze eis niet over.
Volgens de rechter moeten agenten en straatcoaches uit hoofde van hun beroep
tegen een stootje kunnen. Ze zei een dubbele straf wel op zijn plaats te vinden
bij agressie tegen ambulancebroeders.; De straffen die de rechter oplegde, waren
wel zwaarder dan de daders gekregen zouden hebben als hun slachtoffer een gewone
burger was geweest. Volgens de rechter waren de slachtoffers namelijk aangetast
in hun gezag. Het OM eiste bijvoorbeeld een boete van 340 euro tegen een
37-jarige man voor het in het Arabisch beledigen van twee politiesurveillanten -
dat is twee keer zoveel als normaal. De rechter maakte daar 250 euro van.; Na
het incident; Minister Bos (Financiën, PvdA) bezocht in november 2008 de
ambulancepost van VZA (Verenigd Ziekenvervoer Amsterdam), om met het personeel
te praten over agressie en geweld. Volgens het kwaliteitsjaarverslag van VZA
bleek Bos van mening dat agressie en integratie onlosmakelijk met elkaar
verbonden zijn.; Burgemeester Cohen zegde de ambulancemedewerkers toe te laten
onderzoeken wat de afgelopen jaren is gebeurd met hun aangiften tegen
agressoren. Volgens het Openbaar Ministerie in Amsterdam heeft alleen een
interne steekproef plaatsgevonden.; Minister Ter Horst (Binnenlandse Zaken,
PvdA) beloofde camera's op de ambulances. Die zijn er nog niet, er komt wel een
experiment. Alle ambulancebroeders in dit artikel zeggen daar weinig of niets
van te verwachten. Gijsbert Molenaar: "Dat werkt niet. Geldverspilling."
VZA-woordvoerder Peter Duijf: "Bij die camera zit geen microfoon.";
Ambulancedienst VZA is in gesprek met Saïd Bensellam, begeleider van Marokkaanse
jongeren in Amsterdam-West, en twee hbo-studenten, over personeelswerving in de
Marokkaanse gemeenschap en manieren om vooroordelen tegen de Nederlandse staat
te bestrijden. Gedacht wordt aan acties op scholen of via buurthuizen.; Op 11
juni ontvangt premier Balkenende een groep publieke dienstverleners in het
Catshuis, onder wie twee medewerkers van de VZA.

GRAPHIC: 3005NZspread2
3005NZgroep
3005NZYX5Z0985
3005NZHILKOjong9

PUBLICATION-TYPE: Krant

JOURNAL-CODE: NRC Handelsblad


                         Copyright 2009 NRC Media B.V.
                              All Rights Reserved

                              103 of 152 DOCUMENTS



                                NRC Handelsblad

                                  May 27, 2009

CDA: straf voor geweld tegen agent in wet;
'Vonnis verbazingwekkend'

SECTION: BINNENLAND; Blz. 3

LENGTH: 416 woorden

DATELINE: Rotterdam, 27 mei.


Het CDA wil dat geweld tegen politieagenten net zo zwaar wordt bestraft als
tegen hulpverleners. Als rechters onderscheid blijven maken komt de CDA-fractie
met een initiatiefwet die daar een eind aan maakt.

Dat heeft CDA-fractievoorzitter Pieter van Geel vanmorgen gezegd. Zijn fractie
vindt het "verbazingwekkend" dat de politierechter in Amsterdam gisteren heeft
geoordeeld dat geweld tegen politieagenten en straatcoaches minder zwaar
bestraft hoeft te worden dan tegen ambulancemedewerkers of buschauffeurs.

Als deze uitspraken worden bekrachtigd door het Gerechtshof, gaat het CDA een
initiatiefwetsvoorstel indienen dat dit onderscheid onmogelijk maakt. "Dit is
haast een legitimatie om politieagenten harder aan te pakken. Wij begrijpen dit
niet. Dit is een verkeerd signaal", zei Van Geel.

Als het tot een initiatiefwet komt, wil het CDA vastleggen dat bij geweld tegen
personen met publieke functie de straf verdubbeld wordt. Van Geel vindt dat het
respect voor Nederlandse agenten net zo groot moet zijn als in bijvoorbeeld
België of Groot-Brittannië. "Daar haal je het niet in je hoofd een rijkswacht of
bobby aan te raken." Het CDA wil dat de maximale straf voor 'mishandeling met
voorbedachten rade' van agenten wordt verdubbeld van vier tot acht jaar.

Ook de Raad van Hoofdcommissarissen heeft kritiek op het onderscheid dat
gisteren is gemaakt. Een woordvoerder zei daar "teleurgesteld" over te zijn.
"Wij hebben het geweldsmonopolie en daarbij hoort dat je tegen een stootje kunt,
maar hier gaat een verkeerd signaal van uit."

Gisteren behandelde de politierechter op een zogenoemde 'themazitting' in
Amsterdam vijftien zaken waarbij mensen met publieke taken zouden zijn bedreigd
of gemolesteerd. Het ging onder meer om ambulancemedewerkers, straatcoaches,
personeel van het openbaar vervoer en politieagenten. Ze legde bij bedreiging
van agenten wel hogere straffen op dan het geval zou zijn geweest als de
bedreigingen waren geuit tegen gewone burgers, maar niet de dubbele straffen die
het Openbaar Ministerie had geëist.

Volgens politierechter Falger moeten politiemensen kunnen omgaan met
"angstaanjagend gedrag". Zij vindt verzet bij een arrestatie, zoals in één van
de behandelde zaken aan de orde was, "toch iets anders" dan geweld tegen
ambulancebroeders.

De korpschefs voelen zich in de steek gelaten door de rechter. "Met de stelling
van de politierechter dat het hier gaat om 'een beroepsrisico', voelen wij ons
niet gesteund bij het handhaven van gezag", zegt een woordvoerder.

LOAD-DATE: May 27, 2009

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2009 NRC Media B.V.
                              All Rights Reserved

                              104 of 152 DOCUMENTS



                                NRC Handelsblad

                                  May 23, 2009

Belastingverhoging is goedkoper dan een revolutie;
Column Johan Schaberg

BYLINE: Johan Schaberg

SECTION: ECONOMIE; Blz. 14

LENGTH: 960 woorden


De internationale belegger en speculant Louis Reijtenbagh werd een paar maanden
geleden door de Zwitserse bank Crédit Suisse in het openbaar beschuldigd van
"schaamteloze oplichting". Dat is gepeperde taal, zeker voor bankiers, die
meestal hun best doen zich zo kleurloos mogelijk uit te drukken. Zij waren dan
ook duidelijk ontstemd. 700 miljoen dollar had Reijtenbagh van hen geleend,
zeiden zij, en daarvan zou hij ten minste 340 miljoen hebben verduisterd.

Hoe spectaculair het ook klinkt, het is kruimelwerk vergeleken met het
duizelingwekkende bedrag van vijftig miljard dollar dat Bernard Madoff heeft
laten verdwijnen. Vermogende particulieren en beleggers stonden in de rij voor
het voorrecht hun geld aan hem toe te vertrouwen. Voor een geselecteerd aantal
fortuinlijken was hij daar wel toe bereid, en hij heeft hun geld goed weggezet.
Zo goed dat ze er nooit meer bij kunnen. Het is weg.

Het levert een besmuikt soort leedvermaak op als financiële hoogvliegers als
Zwitserse banken en Hollywoodsterren door slimme of charmante schurken worden
uitgekleed. Het is het Robin Hood-effect, behalve dat hij stal van de rijken om
te geven aan de armen. Stelen van de rijken op zich levert kennelijk ook al goed
vermaak op.

Een ander verhaal wordt het wanneer niet de rijken worden bestolen, maar de
gewone man. Dat is vermoedelijk gebeurd bij het Philips Pensioenfonds, waar
ex-bestuurders misbruik hebben gemaakt van hun vertrouwenspositie door ten eigen
bate handlangers en stromannen tussen allerlei vastgoedtransacties te plaatsen.
Zo kocht het fonds steeds te duur en verkocht het te goedkoop, waardoor indirect
duizenden pensioendeelnemers voor tientallen miljoenen zijn bestolen. Als het
waar is - de zaak wordt nog door justitie onderzocht - zal hier geen Robin
Hood-applaus voor volgen.

Hier zijn het geen grote instellingen of rijke particulieren die zich vrijwillig
in de luren hebben laten leggen en beter hadden moeten weten. Dit zijn huidige
of vroegere Philips-medewerkers, die verplicht meededen in een collectieve
voorziening, daar geen keuze in hadden en er dus op mochten rekenen dat hun
belangen beschermd zouden worden. Van Madoff kun je nog zeggen dat hij als een
fraudeartiest gebruikmaakte van vertrouwen dat zijn slachtoffers hem vrijwillig
hadden gegeven. De Philips-medewerkers hebben die fout niet gemaakt. Zij hadden
geen keuze of verweer terwijl zij werden geplukt.

Er is steeds meer irritatie ontstaan in de verhouding tussen rijk en arm, of
tussen rijk en niet-zo-rijk, zelfs wanneer het gaat om rijkdom die eerlijk
verdiend is. In de jaren dat het ons allemaal voor de wind ging, konden we ons
wel verbazen over de enorme bedragen die sommige bestuurders van ondernemingen,
banken en private-equityfondsen mee naar huis namen, maar er viel mee te leven.
Ons eigen deel van de koek bleef immers even groot, ook al slonk het relatieve
aandeel. Maar dat is nu aan het veranderen.

Volgens een reportage in het Britse weekblad The Economist behoort dankzij de
sterke welvaartstoename van de laatste decennia, voor het eerst in de
geschiedenis meer dan de helft van de wereldbevolking tot de economische
middenklasse. Dat betekent in de praktijk dat de mensen meer middelen ter
beschikking hebben dan wat nodig is voor het blote overleven. Ze kunnen iets
opzij leggen, sparen, en zo gaan denken aan dingen als woningverbetering en
onderwijs voor de kinderen. Kortom, er ontstaat een toekomstbeeld en ruimte om
plannen te maken.

Revoluties ontstaan niet doordat arme mensen het arm hebben. Zij ontstaan
wanneer mensen even hebben kunnen proeven van een beter leven en dat vervolgens
weer moeten opgeven. Dat geldt op de overgang van diepe armoede naar een
middenklassebestaan, het geldt ook binnen de middenklasse zelf. Als iemand zich
eenmaal een vliegvakantie naar Turkije heeft kunnen veroorloven en noodgedwongen
terug moet naar de camping in Garderen, is dat niet goed voor zijn humeur. Als
hij dan bij voorbaat al leefde in een kortaangebonden en emotioneel onstabiel
landje als Nederland, moet hij er niet ook nog een keer overheen krijgen dat
anderen gewoon blijven doorfeesten op hun champagneparty's. En al helemaal niet
als het geld voor de champagne is ontvreemd uit zijn eigen pensioenfonds dat
daardoor met een te lage dekkingsgraad zit.

Een tijdje geleden al pleitte CNV-voorzitter Paas ervoor het belastingtarief
voor inkomens boven de Balkenendenorm te verhogen van 52 naar 60 procent . Een
pleidooi dat vorige week werd herhaald door ChristenUnie-senator Schuurman. Hij
wil alleen de verhoging tijdelijk maken, en noemt het een crisistaks. Natuurlijk
zit niemand te springen om een belastingverhoging, zeker niet in de hogere
inkomensklassen, waar het het hardst aantikt.

Daar staat tegenover dat een revolutie heel veel meer kost - vraag het de Franse
elite die in 1789 al zijn bezit kwijtraakte, en de Russische die in 1917
hetzelfde overkwam. Dat is een belasting, niet op inkomen maar op vermogen, van
100 procent. Daar hebben we het hier nog lang niet over, en het is verstandig
het ook niet zo ver te laten komen. Zelfs de dreiging van onrust kan al flink in
de papieren lopen. Een team beveiligingspersoneel is gauw veel duurder dan een
paar procenten extra inkomstenbelasting.

Er is een serieuze kans dat het leven aan de sociaal-economische onderkant van
onze samenleving de komende jaren behoorlijk zwaar wordt. Dan moet er niet een
paar kilometer verderop uitdagend feest worden gevierd. Als het al niet een
kwestie van maatschappelijk besef is, dan is het nog steeds gezond verstand.
Excessieve rijkdom is even niet zo handig om mee te koop te lopen, zelfs wanneer
het eerlijk is verdiend. Het wordt uitdelen, à la Robin Hood, of verborgen
houden. Of misschien iets er tussenin, op de manier van Paas en Schuurman.

LOAD-DATE: May 22, 2009

LANGUAGE: DUTCH; NEDERLANDS

GRAPHIC: ECO-Schaberg-ZW

PUBLICATION-TYPE: Krant

JOURNAL-CODE: NRC Handelsblad


                         Copyright 2009 NRC Media B.V.
                              All Rights Reserved

                              105 of 152 DOCUMENTS



                                NRC Handelsblad

                                  May 23, 2009

Er zijn criminele Marokkanen niet slechts een paar

BYLINE: Paul Andersson Toussaint

SECTION: OPINIE & DEBAT; Blz. 04

LENGTH: 1832 woorden

SAMENVATTING:

Degenen die de massale criminaliteit door Marokkanen ontkennen, laten niet
alleen de slachtoffers in de steek, maar ook degenen die met gezinsinterventie
en politiewerk de problemen aanpakken.

VOLLEDIGE TEKST:

Op 8 januari dit jaar stond een interview in Het Parool met Fatima Elatik
(PvdA), die tot stadsdeelvoorzitter van het Amsterdamse stadsdeel Zeeburg was
benoemd. . Op de vraag of ze zichzelf als een rolmodel zag, antwoordde Elatik:
"Omdat ik Marokkaanse ben of jong en slim? Ik hoop het laatste. Jongeren werken
niet met die labels van Marokkaan of allochtoon. Dat is volstrekt achterhaald."
Deze door politieke correctheid gecensureerde kijk op de werkelijkheid komt in
alle politieke kringen van links tot rechts nog steeds veel voor.

Conservatief geschat word ik gemiddeld twee keer per week fysiek en verbaal
bedreigd, geïntimideerd of op een andere manier onbeschoft of (extreem)
agressief bejegend door allochtone jongens en mannen. De overgrote meerderheid
van die groep is van Marokkaanse afkomst. Er is vrijwel nooit een
rechtvaardiging voor het buitensporige gedrag van deze jongens. Hun gedrag heeft
zonder enige twijfel een deels racistische oorsprong. Het feit dat ik een
autochtone Nederlander ben is voldoende. Er lopen duizenden van die haatkoppen
in Amsterdam rond.

Uit mijn onderzoek en vele omzwervingen in Amsterdamse wijken blijkt dat het om
een veel breder fenomeen gaat. Er is geen etnische gemeenschap waar het
wij-zij-denken zo sterk is ontwikkeld als juist in de Marokkaanse. Er leeft een
grote groep Marokkanen in Amsterdam, die zich helemaal geen Nederlander, maar
Marokkaan voelt. En die Nederlanders, de Nederlandse samenleving en het Westen
vijandig gezind is. Marokkanen die hun best doen, hard werk of studeren en leuk
meedraaien met de Nederlandse samenleving worden door deze groep al snel
verkaast genoemd en nog veel vaker als verrader bestempeld.

En deze groep haat niet alleen de Nederlanders, maar ook Turken en alle andere
etnische groepen, vooral de Surinamers. . Ik ben een middag meegereden met een
Surinaamse trambestuurder en Surinaamse conducteur. Voor deze zogenoemde
'zwarten' zijn de Marokkaanse agressie, intimidatie, scheldpartijen en het
routineus befluimen van vrouwelijke passagiers met een andere etnische afkomst
al jaren dagelijkse kost.

Maar de perceptie die steeds weer wordt verkondigd door een grote groep
politici, beleidsmakers, ambtenaren, professionals, journalisten en bekende
Nederlanders in de babbelprogramma's op tv is juist omgekeerd.

Volgens het Amsterdamse bureau voor Onderzoek en Statistiek verlaat ruim zestig
procent van de Marokkaanse jongeren tussen de 17 en 23 de school voortijdig
zonder 'startkwalificatie'. In 2006 was 39 procent van de Marokkaanse jongeren
werkloos. Van alle Marokkaanse mannen in Nederland tussen de 40 en 64 jaar leeft
62 procent van een uitkering. Behalve twee Marokkaanse winkeliers op het
Allebéplein in Slotervaart, kwam ik in twee jaar tijd in Slotervaart niet één
Marokkaan van boven de vijftig tegen die werkte.

Volgens een steekproef van wetenschappelijk onderzoeker Junger Tas kwam
negentien jaar geleden al 33 procent van de Marokkaanse jongens in aanraking met
de politie. Maar volgens een zeer goed ingelichte bron op het Amsterdamse
stadshuis heeft nu zelfs zeventig procent van alle Marokkaanse jongens onder de
24 jaar in Amsterdam 'antecedenten'. Dat houdt in dat ze één of meerdere keren
door de politie voor een strafbaar feit zijn aangehouden. Deze anonieme bron
heeft zeer goede contacten met de politie en heeft dat getal van de Amsterdamse
politie zelf.

Op de zogeheten shortlist waarop de overlast-, hinder- en criminele groepen
worden geregistreerd in het Amsterdamse stadsdeel Slotervaart, stonden in 2006
tweehonderd jongens. Behalve één Turk, waren dat allemaal Marokkanen. In het
stadsdeel is slechts zeventien procent van de bewoners van Marokkaanse afkomst.

Een Marokkaanse gezinsbezoeker van de Stichting Aanpak Overlast Amsterdam, die
de ouders van de overlastjongens en criminelen thuis opzoekt en achter de
voordeur ingrijpt bij de opvoeding, vertelde dat van de jongens in zijn dossiers
tachtig procent van Marokkaanse afkomst was. Dus je moet constateren dat het met
de overgrote meerderheid van de Marokkaanse jongens in Amsterdam helemaal niet
goed gaat en dat de meerderheid hoogstwaarschijnlijk crimineel is.

Het beeld is dus dramatisch, maar de meerderheid van de beleidsmakers en anderen
die in Nederland de dienst uitmaken, ontkennen en bagatelliseren deze feiten nog
steeds.

De realiteit werd gekenmerkt door de aanwezigheid van structurele ernstige
criminaliteit die jarenlang kon voortwoekeren, zonder dat de politie en justitie
echt ingrepen. Een reeks van Marokkaanse overlastgroepen en criminele
straatgroepen domineerden en terroriseerden hele buurten. In één van de buurten,
op steenworp afstand van het politiebureau, kon bijvoorbeeld ruim drie jaar lang
een grote professionele scooterdieven- en helersbende ongestoord zijn gang gaan.
Een groot deel van de bewoners was en is te bang om zelfs maar aangifte te doen
en heeft het vertrouwen in de rechtsstaat volledig verloren.

Wat er allemaal mogelijk is als een bestuurder zijn talent en energie niet
verspilt aan het ontkennen van de werkelijkheid maar stopt in het oplossen van
de problemen, is te zien in het Amsterdamse stadsdeel Slotervaart. Al vanaf
voorjaar 2006, toen de Marokkaanse stadsdeelvoorzitter Ahmed Marcouch er
aantrad. Geïnspireerd en aangejaagd door Marcouch is een groeiende groep
Marokkaanse en Nederlandse ambtenaren, professionals, vrijwilligers en andere
gewone burgers bezig om oplossingen voor de problemen te bedenken en toe te
passen. Voormalig agent Marcouch ontwikkelde een deel van zijn aanpak onder meer
in het stadsdeel Zeeburg, waar hij vanaf 2003 als coördinator jeugd en
veiligheid werkte voor toenmalig portefeuillehouder Fatima Elatik. Daar kwam hij
erachter dat "een deel van de ambtenarij en de zogeheten professionals met een
papieren werkelijkheid werkten, waarin op papier met poppetjes werd geschoven",
en sommige jongerenwerkers bijvoorbeeld voormalige klanten van de politie waren.

Ook zag hij daar dat het maanden en soms jaren duurde voor bepaalde
straatgroepen waren ontbonden. Bijvoorbeeld in de Indische buurt in
Amsterdam-Oost waar deels dezelfde problemen spelen als in Slotervaart. In de
Indische buurt begon Marcouch, net als jaren later in Slotervaart, met het
ontbieden van ouders van de foute gasten voor een stevig gesprek. Vervolgens
maakte hij afspraken met de reiniging om de probleembuurten extra te vegen en
schoon te spuiten en maakte hij met de recherche afspraken om de dealers op te
pakken. Hij ging vervolgens met de politie weer bij de ouders van de opgepakte
jongens langs. "Als je meteen aan de slag gaat, krijgen de bewoners ook weer
moed", betoogt Marcouch.

De politie ging in enkele buurten van Overtoomse Veld-Noord vanaf voorjaar 2007
ook alles op alles zetten. In juni 2008 bleek dat er een spectaculaire daling
van de misdaad was ingezet. Het aantal aangiften van diefstallen en straatroven
was in 2008 met 52 procent gedaald ten opzichte van 2006. Het aantal straatroven
en inbraken eveneens. De daling werd door politiechef Gerard Kuijn niet alleen
toegeschreven aan de intensieve politie-inzet, maar ook aan de introductie van
de straatcoaches en de gezinsbezoekers van de Stichting Aanpak Overlast
Amsterdam, een initiatief van de centrale stad. En daarnaast door het opzetten
van andere projecten van het stadsdeel zoals de 8-tot-8-coaches en de nieuwe
aanpak van de zogeheten multiprobleemgezinnen.

Half juli 2008 maakten de politie en het stadsdeel Slotervaart bekend dat de
overlast van vrijwel alle straatgroepen in Amsterdam flink was afgenomen, juist
in de stadsdelen waar de straatcoaches actief waren. In heel Amsterdam was er
een daling van 33 procent, maar in Slotervaart waar de straatcoaches en de
gezinsbezoekers op aandringen van Marcouch als eerste actief werden, was er
sprake van een daling van zelfs bijna vijftig procent.

"Er is eigenlijk een heel nieuwe beweging op gang gekomen in Slotervaart",
constateerde Ahmed Marcouch toen ik hem vorig jaar sprak. "Nieuwe bewoners die
graag de eigen verantwoordelijkheid willen nemen. Niet van die
geïnstitutionaliseerde clubs, maar gewone burgers. Op een deel van de scholen is
de situatie aan het verbeteren. De aanpak met de straatcoaches en de
gezinsbezoekers is inmiddels door zes andere stadsdelen overgenomen en willen ze
in de hele stad invoeren. Toezicht, handhaving en het aanspreken van ouders is
inmiddels een normale gang van zaken geworden. De aanpak van de politie, gericht
op rechercheren van de criminele groepen, lijkt te werken. Er is een duidelijke
afname van de criminaliteit in de wijk. We zijn er nog lang niet, maar het
begint te komen."

Maar uit gesprekken met twee politiechefs weet ik dat een deel van de politie
gefrustreerd is omdat een grote groep daders die zij voortdurend oppakken steeds
weer op vrije voeten komt. En de politie elke keer weer helemaal opnieuw kan
beginnen met de strafrechtcarrousel.

Het grote probleem zit al decennia vooral verderop in de justitiële koker. Bij
het OM, en vooral bij de strafrechters. Elke dag beslissen tientallen officieren
en rechters-commissarissen dat seriecriminelen die iemand hebben mishandeld voor
een Tomtom of een laptop, na een uur, een dag of drie dagen, weer vrijgelaten
moeten worden. Op zijn best komt er een half jaar later een strafzaak die
uitmondt in een (on)voorwaardelijke veroordeling en beslist een andere
strafrechter dat de straatrover meteen of na een paar maanden al weer vrij komt.

De manier waarop het strafrecht in Nederland nu werkt, versterkt in feite de
machtspositie van de Marokkaanse misdadigers in de buurt. "Als die zoon twee of
drie keer is opgepakt en steeds weer is vrijgelaten, haakt zijn vader gewoon af
en gaat hij in de moskee of het koffiehuis zitten", zegt leerplichtambtenaar en
voormalig agent Abdel Betti. "Als de zoon al vervolgd wordt, komt de dagvaarding
pas een half jaar later. Het didactisch effect daarvan is nul. Die jongen gaat
door met het terroriseren van zijn omgeving. Sterker nog: hij wordt dé man in de
buurt. Vooral als hij voor iets heel ergs gepakt is, zoals een straatroof en al
helemaal als hij een agent geschopt en geslagen heeft. Het foute gedrag van die
jongens wordt elke keer versterkt, door de manier waarop justitie werkt."

"Er zit hier gewoon een heel grote groep criminele vaders. Deze factor wordt
zelden genoemd in het verhaal", zegt procesmanager van de gezinsbezoekers Mourad
Taimounti van Stichting Aanpak Overlast Amsterdam. "Die criminele vader weet:
misdaad loont heel erg in Nederland. Je verdient bakken met geld met de
drugshandel en de pakkans is vrijwel nihil. Dat zijn de vaders die je in je
gezicht uitlachen als je ze vertelt dat hun zoon zijn school moet afmaken."

De ontkenning van deze feiten werkt verlammend en staat de oplossing van dit
multiculturele drama in de weg.

LOAD-DATE: May 23, 2009

LANGUAGE: DUTCH; NEDERLANDS

NOTES: Freelance journalist. Binnenkort verschijnt van zijn hand
'Staatssecretaris of seriecrimineel; het smalle pad van de Marokkaan' (Bert
Bakker).; Het binnenkort te verschijnen boek van Andersson Toussaint is
geschreven in opdracht van de Stichting Politie en Wetenschap van de
politieacademie. Op 11 juni is er in de Rode Hoed in Amsterdam een debat n.a.v.
het boek, onder leiding van Felix Rottenberg.; Vrijwel nergens is het
wij-zij-denken zo sterk ontwikkeld als bij de Marokkaanse gemeenschap; Een grote
groep daders die zij voortdurend oppakken komt steeds weer op vrije voeten.

GRAPHIC: 2305OPImarokkanenLOBKE, Illustratie Lobke van Aar

PUBLICATION-TYPE: Krant

JOURNAL-CODE: NRC Handelsblad


                         Copyright 2009 NRC Media B.V.
                              All Rights Reserved

                              106 of 152 DOCUMENTS



                                NRC Handelsblad

                                  May 18, 2009

Loyaal aan Geert, maar eigenlijk meer van Pim;
Barry Madlener, Europees lijsttrekker voor de PVV, is niet iemand van het
intellectuele debat

BYLINE: Mark Hoogstad; Herman Staal

SECTION: BINNENLAND; Blz. 2

LENGTH: 1972 woorden

SAMENVATTING:

De partij van Geert Wilders lijkt het bij de Europese verkiezingen goed te gaan
doen. Barry Madlener is naar voren geschoven als lijsttrekker. Hij wil het
vooral eenvoudig houden.

VOLLEDIGE TEKST:

Krijtstreeppak, schoenen met gespen en een blauwe das. Een hand in zijn
broekzak, achter een katheder met een poster van hemzelf en Geert Wilders.
Nonchalant luistert Barry Madlener tijdens een debat in de oude zaal van de
Tweede Kamer naar andere lijsttrekkers voor het Europees Parlement. Wat hij de
komende vijf jaar in Europa hoopt te bereiken? "Dat het Parlement minder te
vertellen heeft. Nederland moet zelf bepalen hoe zijn wetgeving eruitziet."

Daarna is Madlener stil. Dan gaat het over Europees immigratiebeleid. "Ik
herhaal mijn standpunt", zegt Madlener. "Nederland moet zelf bepalen hoeveel
mensen wel en niet ons land in mogen."

Madlener is dan opnieuw stil. Wat hij van een Europees strafrecht zou vinden, is
dan de vraag. Hij houdt zijn lijn vast: "Wij moeten zelf bepalen hoe ons
strafrecht eruitziet." Vanuit de zaal, vol met ambtenaren van Binnenlandse Zaken
en Justitie, klinkt gemor. De andere kandidaten proberen hem met gedetailleerde
vragen in de hoek te krijgen. Maar op details gaat hij niet in. Madlener is
'boodschapvast': "Het Europees Parlement moet minder bevoegdheden krijgen. Nu is
het Nederlandse parlement al bijna overbodig."

De Partij voor de Vrijheid van Geert Wilders doet op 4 juni mee aan de
verkiezingen voor het Europees Parlement. Wilders schoof uit zijn fractie Barry
Madlener, ex-makelaar (40) en voormalig raadslid voor Leefbaar Rotterdam, als
lijsttrekker naar voren.

Deze verkiezingen zijn belangrijk voor Wilders: hij wil de goede peilingen
verzilveren en in de winning mood blijven. Zo kan hij laten zien dat de PVV bij
de Kamerverkiezingen in 2011 echt een grote partij kan worden. Wilders gaf
vorige maand toe met de gedachte gespeeld te hebben om zelf lijsttrekker te
worden - om vervolgens niet in het Europarlement te gaan zitten. In de afgelopen
maanden werden ook meer aansprekende PVV'ers getipt voor deze functie: Hero
Brinkman of Raymond de Roon. Het werd dus Barry Madlener. Wie is "de stadhouder
van Wilders", zoals VVD-lijsttrekker Hans van Baalen hem noemt?

Madlener werkte aan dit artikel niet mee. Eerst zei hij dat wel te willen,
daarna liet zijn voorlichter weten dat hij niet wilde, vervolgens zei hij in de
wandelgangen van het Kamergebouw dat hij bereid was tot een gesprek.
Uiteindelijk laat hij twee verzoeken onbeantwoord. Het is een ervaring die
anderen ook hebben. Zo houdt de FNV morgen een lijsttrekkersdebat. Maar komt
Madlener ook? Een FNV-woordvoerder: "Wij hebben vele malen gebeld, maar krijgen
hem niet te pakken." Madlener meed meer debatten. VVD-lijsttrekker Van Baalen
betichtte zijn collega van "duikgedrag". Onduidelijk is of hier strategie achter
zit: niet te veel risico nemen, 'de nul houden', profiteren van de populariteit
van Wilders.

Uit gesprekken met collega's komt een eenduidig beeld naar voren: Barry Madlener
is een politicus van de hoofdlijnen, niet iemand die een zwaarwichtig
intellectueel debat aangaat, maar die het eenvoudig wil houden. Op de site van
de Tweede Kamer schrijft hij zelf: "Ik streef naar de helderheid van de
Amerikaanse politiek met zijn direct gekozen bestuurders waar men afgerekend
wordt op resultaat en niet op loyaliteit aan een bepaalde politieke partij."

Wat iedereen óók zegt: Madlener is een aardige vent. "Een heel aimabele knul",
stelt oud-raadsgriffier in Rotterdam, Karin Handstede. D66-Kamerlid Boris van
der Ham: "Madlener is een goeierd, je gezellige rechtse buurman. Eigenlijk meer
een LPF'er. Dat waren ook allemaal vriendelijke mensen. PVV'ers willen juist
onaardig gevonden worden. Dat past niet bij hem, al lijkt hij een beetje
gebrainwasht te zijn door Wilders. Ik vond hem laatst op tv al wat norser."

Madlener groeide op in Oostvoorne, in een bijna paradijselijke omgeving, vertelt
hij in Clash aan de Coolsingel: de wegbereiders van Pim Fortuyn, een boek van
journalist Jan Booister. Booister: "Zijn grootste probleem in die dagen: is
morgen mijn boomhut er nog? De school is klein en christelijk, het dorp
idyllisch." Hij maakt de havo af, en volgt een makelaarsopleiding.

In Rotterdam, de stad met 47,5 procent migranten, volgt een cultuurschok.
Madlener is beduusd. "Hij ziet oudjes in hun isolement wegkwijnen, en 'dikke
Turkse vrouwen' die elk jaar zwanger worden", noteert Booister. Als makelaar
komt hij bij mensen thuis. Daar, aldus Madlener op de PVV-site, bespeurt hij "de
ergernis van deze hardwerkende burgers over het feit dat de politiek zo ver van
de mensen af staat".

In 2001 raakt hij gegrepen door Pim Fortuyn. Hij belt Kay van de Linde, destijds
woordvoerder van Leefbaar Nederland, om zijn diensten aan te bieden en wordt lid
nummer 232. Eind 2001 meldt hij zich ook bij Ronald Sørensen, oprichter van
Leefbaar Rotterdam. Tijdens een vergadering in huize Sørensen zegt Madlener zelf
geen politieke ambities te hebben, maar als vrijwilliger te willen helpen.

Bij Leefbaar Rotterdam wordt de nieuwkomer aangewezen als 'het schild' van
Fortuyn: Madlener is contactpersoon met de pers, selecteert aanvragen, maar het
is de lijsttrekker die beslist en beschikt. Als butler Herman overspannen raakt,
treedt Madlener ook op als chauffeur. Fortuyn moet wennen. In zijn Peugeot
ontstaat volgens Booister een vertrouwensband. De gesprekken gaan over de zin
van het leven, en de betrekkelijkheid van werken en politiek.

Na het geruchtmakende interview met Fortuyn in de Volkskrant wordt er binnen
Leefbaar Rotterdam gestemd: wel of niet doorgaan met Pim als lijsttrekker?
Fortuyn had gezegd het anti-discriminatieartikel uit de Grondwet te willen
schrappen en noemde de islam "een achterlijke cultuur". Madlener zegt pal achter
Fortuyn te staan, maar eist later onder vier ogen opheldering. Niet omdat hij
een geadopteerde zus met Antilliaans bloed heeft, hij wil weten hoe de
lijsttrekker met individuen en minderheden om wil gaan. Hij vraagt: ben je een
racist? Fortuyn laat merken dat hij het geen prettige vraag vindt, maar
verzekert dat hij het hart op de juiste plaats draagt. Madlener is opgelucht, en
beseft dat Fortuyn geen "enge dictator" is, zoals hij zegt in het boek.

Madlener maakt zich ook zorgen over de toenemende bedreigingen richting Fortuyn.
Hij weet hem te ontzetten tijdens de opnames van een verkiezingsspot in
Rotterdam-Zuid, waar allochtone jongeren de politicus uitdagen. Madlener haalt
de auto op, rijdt naar de meute toe en gebiedt zijn baas in te stappen. Het
incident is voor Fortuyn reden geen straatcampagnes meer te voeren.

Sørensen haalt Madlener over om de elfde plaats op de kandidatenlijst in te
nemen. Als raadslid maakt hij, immer gewapend met een doos sigaren, niet
overdreven veel indruk. Wat wel opvalt, aldus zijn oud-collega's in Rotterdam:
Madlener laat veel werk over aan de fractiemedewerkers, bijt zelden door en is
geen ochtendmens. "Lui is een groot woord, maar hij mocht graag in zijn mandje
blijven liggen", zegt Dries Mosch, raadslid in Rotterdam.

Madleners enthousiasme krijgt een knauw, als zijn fractie hem in 2004 passeert
voor de wethoudersvacature, die is ontstaan na het vertrek van Rabella de Faria.
Mosch: "Barry meende dat hem bepaalde toezeggingen waren gedaan." Sørensen
ontkent dat. "Zoals het ook niet waar is dat Barry uiteindelijk uit onvrede is
vertrokken. Hij had ambities gekregen, en Wilders bood hem de kans."

In 2005 zit oud-LPF'er Joost Eerdmans in de commissie die de nieuwe
kandidatenlijst voor Leefbaar Rotterdam moet opstellen. De gesprekken zijn in
het Palazzo di Pietro, het huis van Fortuyn. "Barry was er lang niet geweest, of
misschien wel nooit binnengeweest. Toen hij binnenkwam, schoot hij vol. Dat
vonden wij speciaal." Madlener komt weer niet hoog op de lijst (15de). Eerdmans:
"We vonden hem niet echt een hoogvlieger."

Het raadswerk in Rotterdam combineert hij met zijn baan als makelaar. Maar druk
lijkt de eigenaar van Erasmus Projectontwikkeling niet te zijn. "Ik kreeg de
indruk dat hij nada business had", zegt ex-raadsgriffier Handstede. Later treedt
hij een jaar in dienst bij projectontwikkelaar Aan de Stegge uit Roosendaal.
"Hij was geen projectontwikkelaar, geen zakenman", zegt directeur Peter Jakobs.
"Ik dacht al snel: die zit hier niet lang. Die conclusie trok hij zelf ook."

Madlener trekt ook in de politiek op juiste momenten de juiste conclusie. Zo
negeert hij na de dood van Fortuyn de avances van de later geflopte LPF.
Sørensen: "Barry is een pientere jongen. Hij wist: de LPF bestaat uit malloten."
Later meldt hij zich wel bij Wilders. "Ik zag in hem iets van Fortuyn",
verklaart hij later. Zijn Leefbaar-collega Marco Pastors en diens nieuwe partij
EénNL - later ook geflopt - laat Madlener links liggen. Opmerkelijk? Nee, zegt
Sørensen. "Wilders had zijn zaakjes domweg eerder voor elkaar dan Marco."
Madlener doet nog wel pogingen Wilders en Pastors op één lijn te krijgen. Dat
mislukt.

Als Kamerlid houdt Madlener zich sinds november 2006 bezig met verkeer,
ruimtelijke ordening en milieu. In zijn maidenspeech pleit hij voor
'welstandsvrij bouwen': woningbouw met minder regels. Zijn bijdragen zijn
doorgaans wel helder, zegt Van der Ham van D66. "Meer asfalt en meer
kernenergie; dat standpunt draagt hij met verve uit." Hij ageert ook geregeld
tegen "die klimaatwaanzin". CDA'er Ger Koopmans vindt dat Madlener weinig voor
elkaar krijgt. "Een prima vent, maar te braaf. Als politicus moet je een
trukendoos hebben om linksom of rechtsom iets te bereiken. Die heeft hij niet."
Van de tientallen moties die Madlener indiende, werden twee aangenomen: één
technische over de verontreinigingsheffing, de andere motie ging over het
openhouden van de spitsstrook bij Hoevelaken.

Net als oud-collega's in Rotterdam zeggen Kamerleden dat Madlener geen fanatiek
volksvertegenwoordiger is. Koopmans: "Je kunt veel invloed hebben met
initiatiefwetten of initiatiefnota's. Daarvan heb ik niks van Madlener gezien."

Zijn collega's zeggen ook één voor één dat Madlener niet zo veel heeft met de
speerpunten van Wilders: massa-immigratie, islamisering en integratie. Boris van
der Ham: "Al die boeken over de islam heeft hij echt niet gelezen." Zijn
Rotterdamse collega's zeggen hetzelfde: "Hij was bij ons absoluut niet de
islambasher die sommigen nu in hem zien", aldus Ronald Sørensen. Zo was er eind
2007 een keer een Kamerdebat over wijken en integratie. Madlener verving zijn
zieke collega Sietse Fritsma. Madlener weigerde tot verbijstering van zijn
collega's iets over integratie te zeggen.

Madlener treedt nu dus op in de campagne, zij het mondjesmaat. Zijn grootste
concurrent, VVD'er Hans van Baalen, zei een paar weken geleden graag met de
Europese voorman van PVV in de debat te gaan. Nu zegt hij: "Ik heb het helemaal
gehad met de PVV en Madlener. Het is intellectueel gezien zo onder de maat. Ze
zijn alleen maar tegen Europa." Maar maakt het wat uit voor verkiezingsuitslag
dat Madlener in debatten niet op details ingaat? "Ik geloof niet dat de mensen
dom zijn", zegt Van Baalen. Maar een goede oneliner is de PVV wel toevertrouwd.
Na een debat in Brussel haalt een quote van Madlener naar Van Baalen wel het
journaal: "Zolang het Europees Parlement bestaat strijden wij voor het
Nederlands belang, wat u al jaren heeft verzuimd."

Van Oostvoorne naar Rotterdam, toen naar Den Haag, en de komende vijf jaar naar
Brussel. En dat voor iemand, zegt Frans van der Hilst van Leefbaar Rotterdam,
"die in 2001 binnenkwam bij ons zonder enige politieke aspiratie. Dat vind ik
knap." Maar hoe gedreven is hij? Tegenover enkele mensen liet Madlener
doorschemeren dat hij is gestuurd door Wilders en dat hij het met lichte
tegenzin doet. Madlener is loyaal. Kritiek op de PVV-leider zul je niet van hem
horen. Maar iedereen die hem kent zegt: hij is meer van Pim dan van Geert.

LOAD-DATE: May 18, 2009

LANGUAGE: DUTCH; NEDERLANDS

NOTES: Meer over de Europese verkiezingen op nrc.nl/ep2009; 'Het is
intellectueel gezien allemaal zo onder de maat'; VVD-lijsttrekker Van Baalen;
'Als raadslid bleef hij 's ochtends graag in zijn mandje liggen';
Ex-fractiegenoot Dries Mosch; Makelaar, lijsttrekker; Barry Madlener is op 6
januari 1969 in Leiden geboren. Hij groeide op in Oostvoorne. Na de havo volgde
hij een opleiding tot makelaar, een beroep dat hij daarna ging uitoefenen. In
2001 meldde hij zich aan bij Leefbaar Nederland. Daarna sloot hij zich ook aan
bij Leefbaar Rotterdam (LR), waar hij als elfde op de lijst kwam en werd
verkozen.; In 2006 kwam hij als vijftiende op de lijst en werd hij net niet
verkozen. Er stemden 59 mensen op hem. Doordat een andere LR-kandidaat vertrok,
kwam hij toch weer in de raad.; Intussen had hij zich aangemeld bij Geert
Wilders. Die zette hem als zevende op de lijst van de PVV. Sinds 30 november
2006 is hij Kamerlid. Nu is hij de PVV-lijsttrekker voor de Europese
verkiezingen van 4 juni.; Madlener is gescheiden en woont sinds 2002 samen met
een Kroatische. Zijn hobby's zijn golf en computerspellen.

GRAPHIC: 1805BIN2barry, "Gezellige rechtse buurman" Barry Madlener op het
Binnenhof. Collega-lijsttrekkers verwijten hem dat hij zich niet laat zien bij
Europa-debatten., Foto Willem Sluyterman van Loo

PUBLICATION-TYPE: Krant

JOURNAL-CODE: NRC Handelsblad


                         Copyright 2009 NRC Media B.V.
                              All Rights Reserved

                              107 of 152 DOCUMENTS



                                NRC Handelsblad

                                  May 9, 2009

Antiquarische boeken ook voor de gewone man;
Kunstmarkt Boekenveiling

BYLINE: Arjen Ribbens

SECTION: KUNST; Blz. 6

LENGTH: 568 woorden

DATELINE: Rotterdam, 9 mei.

SAMENVATTING:

Beroering in de antiquarische wereld: een nieuw veilinghuis wil met een
onorthodoxe aanpak nieuwe markten veroveren voor het oude boek.

VOLLEDIGE TEKST:

Een glimmende brochure, kijkdagen in de Bijenkorf en op Slot Zeist, en een
'minisymposium' over verzamelen met cabaretier Erik van Muiswinkel - de
marketingtechnieken van het onlangs opgerichte Aioloz Amsterdam Book and Print
Auctions, kortweg AABP auctions, vallen bij de gevestigde veilinghuizen weinig
in de smaak. "Zo'n rondreizend circus is mij een te commerciële benadering van
het boekenvak", zegt Thijs Blankevoort, directeur van Bubb Kuyper uit Haarlem,
het grootste veilinghuis voor boeken in Nederland.

Voormalig antiquaar Piet van Winden, die op verzoek van directeur-eigenaar
Laurens Heij de eerste AABP-veiling organiseert, begrijpt niets van de ergernis.
"Als boekverkopers in een kringetje naar elkaar blijven kijken, is het
antiquarische boek over tien of twintig jaar dood. Boeken worden nu weggehouden
van plekken waar de gewone man komt. Ons streven is markt te veroveren door
nieuwe liefhebbers de boekenwereld in te zuigen."

AABP auctions is het vijfde in boeken gespecialiseerde veilinghuis van
Nederland. Naast marktleider Bubb Kuyper verkopen ook Burgersdijk en Niermans in
Leiden, Beyers in Utrecht en Van Stockum in Den Haag boeken aan de
hoogstbiedenden. Hun gezamenlijke omzet bedraagt zo'n 4 miljoen euro per jaar,
taxeert Blankevoort. De directeur van Bubb Kuyper wenst de nieuwe concurrent
succes. "Wereldwijd is er nog veel ruimte voor nieuwe veilingen, maar in
Nederland is de spoeling redelijk dun."

Van Winden moet lachen om die zuinige prognose. "De horizon is vol beloften. Dat
de zon nu even op ons schijnt, daar zouden de anderen juist blij mee moeten
zijn. Wij zijn bezig met het promoten van het oude boek. Daar profiteert
uiteindelijk iedereen van."

De 1.600 boeken van de eerste veiling van AABP zijn bijna alle afkomstig van één
verzamelaar, die anoniem wil blijven. Deze 'collectie X' is volgens Van Winden
een van de mooiste verzamelingen twintigste-eeuwse boekkunst en literatuur die
ooit op de markt kwamen en "alleen vergelijkbaar met legendarische collecties
als die van uitgever Johan Polak of schrijver Jan Greshoff."

De rijkdom van deze collectie, die volgens Van Winden zeker 400.000 euro gaat
opleveren, noopte antiquariaat Aioloz tot de oprichting van het veilinghuis.
"Bijzondere omstandigheden vragen om bijzondere maatregelen. Door de crisis zijn
zelfs de prijzen voor flessen Château d'Yquem verlaagd. Welke antiquaar heeft
het geld om zo'n bijzondere collectie in te kopen? Dat is in deze tijden
volstrekt onverantwoord. Maar veilen kan uiteraard wel."

Gevraagd naar hoogtepunten onder de 800 kavels noemt Van Winden allereerst de
Nederlandse bewerking van Walter Crane's Kunst en Maatschappij uit 1894. In twee
exemplaren heeft sierkunstenaar Gerrit Dijsselhof de vignetten met de hand
ingekleurd. Het ene is in openbaar bezit, het andere wordt nu geveild met een
richtprijs van 7.000 tot 9.000 euro.

Nog trotser is Van Winden op het in verguld perkament gebonden exemplaar van
Villa des Roses, de debuutroman uit 1913 van Willem Elsschot. Het boek, dat naar
verwachting zeker 20.000 euro zal opleveren, heeft een handgeschreven opdracht
aan Anna van der Tak, de vrouw die Elsschot tot schrijven zou hebben aangezet.
"Ik hoop dat je er nu en dan in lezen zal", schreef de auteur aan zijn muze.

LOAD-DATE: May 8, 2009

LANGUAGE: DUTCH; NEDERLANDS

NOTES: 'De veiling X' 16/5 in Amsterdam. Kijkdagen 9 en 10/5 Slot Zeist, 12-16/5
Bijenkorf Amsterdam. Catalogus www.aabp-auctions.comMinisymposium over
verzamelen, 13/5 Spui 25 in Amsterdam; $ 6.000.000; Bij Sotheby's in New York
wordt op 12 mei een twee meter hoog roestvrijstalen sculptuur van de Amerikaanse
kunstenaar Jeff Koons geveild. Dit voorbeeld van postmodern expressionisme,
zoals het veilinghuis het in 2008 vervaardigde ei aanduidt, moet volgens
Sotheby's minstens 6 miljoen dollar opleveren. Komende week worden in New York
ook bij Christie's en Phillips de Pury & Company moderne en eigentijdse
kunstwerken geveild. Onder meer van Dan Flavin, Martin Kippenberger en Andy
Warhol.

GRAPHIC: 0905KUNpauw, Een van de twee exemplaren van Walter Crane's 'Kunst en
Maatschappij' uit 1894, waarvan de vignetten door ontwerper Gerrit Dijsselhof
met de hand werden ingekleurd. Taxatieprijs: 7.000 tot 9.000 euro.
0905kun1masteregg

PUBLICATION-TYPE: Krant

JOURNAL-CODE: NRC Handelsblad


                         Copyright 2009 NRC Media B.V.
                              All Rights Reserved

                              108 of 152 DOCUMENTS



                                NRC Handelsblad

                                  May 2, 2009

Wie debatteerden er deze week en waarover?;
Wie debatteerden er deze week en waarover?

BYLINE: Huib Modderkolk

SECTION: OPINIE & DEBAT; Blz. 4-5

LENGTH: 634 woorden


Debat: Populisme als politiek drijfzand. Door uitgeverij Cossee en Felix
Meritis. Felix Meritis, Amsterdam, 28 april 2009.

Zijderveld is het volk ontstegen

Eerst was er het nieuws over het opgezegde lidmaatschap van CDA-prominent Anton
Zijderveld. Maar waarom was hij nou zo geërgerd door CDA-voorzitter Peter van
Heeswijk die de PVV van Wilders niet uitsloot als regeringspartner?
Trouw-columnist Sylvain Ephimenco vond het maar vreemd, omdat Zijderveld eerder
Marokkanen omschreef als "tuig dat misbruik maakt van de ruimte die onze
rechtsstaat biedt". Zijdervelds repertoire, zo schreef Ephimenco, komt namelijk
"aardig in de buurt van de PVV-riedeltjes". Tijdens de bespreking van
Zijdervelds essay Populisme als politiek drijfzand bleek dat niet opzienbarend,
maar er was wel een ander aspect van het populisme dat Zijderveld verafschuwde.

In pak, met de ridderorde in zijn knoopsgat, vertelde hij over die "griezelige"
ontwikkeling. Populisme is, zo zei hij, de gedachte dat de stem van het volk de
stem van God is. Maar omdat God niet zelf die stem kan verkondigen, neemt een
leider die plaats in. Het taalgebruik van populisten is grof en niet
intellectueel. Ze maken gebruik van de "zinderende onvrede" die in Nederland
heerst. Burgers hebben het idee dat de politiek in Den Haag hun persoonlijke
belangen niet serieus neemt - en verwijzen graag naar de vermeende kloof tussen
burger en politiek. Maar die kloof is voor Zijderveld juist te klein. "Er moet
afstand zijn. De burgers moeten er niet bovenop zitten. Dat geeft spanningen,
irritaties."

Premier Balkenende (CDA) maakte daarom een fout door in de eerste honderd dagen
van het kabinet het land in te trekken. "Het volk zit al in de Tweede Kamer. Het
was een staatsrechterlijke blunder." Populisten wijzen ons op allerlei negatieve
ontwikkelingen. De crisis, Europa, de Oost-Europeanen. "Daar heb ik last van",
zei Zijderveld. En het dringt zelfs door tot de intellectuelen. "Er zijn
bestuurskundigen die Wilders steunen. Populisme is een uitdijende olievlek."

En dus moet er iets gebeuren aan de "emotiepolitiek". Zijderveld wil dat doen
via "educatie". Niet alleen door op scholen politiek te onderwijzen, maar ook
door het creëren van verantwoord burgerschap. En er is één groep die dat het
beste kan doen: de elites, oftewel "de denkende delen der natie". Zonder hen is
onze samenleving als een "romp zonder hoofd".

Na de lezing van Zijderveld mochten socioloog Dick Pels en bestuurskundige Rik
Peeters reageren. Het publiek moest even geduld hebben.

De kritiek van Pels en Peeters was ongeveer dezelfde: Zijderveld vindt directe
democratie vreselijk en miskent de voordelen van het populisme. Pels vond hem
"te neerbuigend" over de "onrust onder het gewone volk". Kijk beter naar de
uitdagingen die het populisme biedt: directe democratie, adviseerde Pels.Zonder
romp is een hoofd immers niet levensvatbaar. Debatleider Steve Austen merkte op
dat Nederland het enige land in Europa is waar wetten niet aan de grondwet
getoetst worden. Dat maakt de staat immuun. De politieke elite wantrouwt het
volk kennelijk. Maar hij vergat daarbij te vermelden dat het grootste verzet
tegen een constitutioneel hof van het CDA komt.

Zijderveld reageerde daarna op de kritiek van Pels en Peeters - en en passant op
een aantal opmerkingen uit de zaal die door de debatleider waren 'verzameld' -
maar ging niet in op de uitdagingen van directe democratie. Hij benadrukte nog
eens zijn angst: "Populisten willen dat het gewone volk regeert en daar moeten
we tegenin gaan."

Een oudere man stond op en vertrok alvast. Op de gang mompelde hij dat het niet
gek was dat de kloof tussen burger en politiek groeide. Zijderveld luisterde
slecht en ging niet in debat met de zaal. "Zou hij het ooit weleens gewoon over
voetbal hebben?", vroeg hij zich af.

Huib Modderkolk

LOAD-DATE: May 1, 2009

LANGUAGE: DUTCH; NEDERLANDS

GRAPHIC: 0205OPImegafoon, Foto AFP

PUBLICATION-TYPE: Krant

JOURNAL-CODE: NRC Handelsblad


                         Copyright 2009 NRC Media B.V.
                              All Rights Reserved

                              109 of 152 DOCUMENTS



                                NRC Handelsblad

                                  May 1, 2009

Gemaakt om te lummelen;
Lof der luiheid

BYLINE: WILFRED TAKKEN

SECTION: CULTUREEL SUPPLEMENT; Blz. 4-5

LENGTH: 2056 woorden

SAMENVATTING:

De mens doet niets liever dan in een hangmat in de zon liggen, met een drankje
bij de hand. Toch dient tegenwoordig noeste arbeid de hoogste bevrediging in het
leven te geven. Dat gaat in tegen de menselijke natuur.

VOLLEDIGE TEKST:

Dit artikel moest ik eigenlijk anderhalf jaar geleden al schrijven, toen de
toneelversie van Oblomov in première ging, maar het kwam er steeds niet van.

De mens verlangt naar luiheid. "Let op de leliën des velds, hoe zij groeien: zij
arbeiden niet en spinnen niet," zegt Jezus in zijn Bergrede. Zijn vader schiep
de Hemel en de Aarde in zes dagen, en op de zevende dag ging hij lekker liggen.
En die Zevende Dag duurt nog altijd voort. "God is de volmaakte staat van
luiheid" stelt de schilder Vladimir Malevitsj in zijn pamflet Luiheid als
levensdoel (1921), onlangs verschenen bij uitgeverij Voltaire.

De mens is geschapen naar Gods evenbeeld, en dus gemaakt om te lummelen. Net als
alle andere dieren, apen, leeuwen: "Alles wat leeft, streeft naar luiheid."
Vogels kennen we bijvoorbeeld van hun bedrijvige gekwetter in de vroege morgen:
"Wakker worden allemaal! Er is weer een fijne dag aangebroken!" Maar na negen
uur hoor je ze nauwelijks meer. Niemand heeft het erover, maar vogels slapen
bijna de hele dag. Pas tegen etenstijd, wanneer je naar huis fietst, komen ze
weer in de bomen bijeen om geagiteerd hun 'drukke dag' door te nemen, als
werklozen op een terras.

De mens doet niets liever dan in een hangmat in de zon liggen, drankje bij de
hand, eventueel een niet te moeilijk boek, en een dame met een rustige stem om
de voeten te masseren. Het ideaal is een eeuwige vakantie. Zoals de New Yorkse
nietsnut Chris Parker zegt in de debuutfilm van Jim Jarmusch, Permanent
Vacation: "I guess I'm just some kinda tourist on a permanent vacation."

Kampioen der luiaards is Oblomov,

de titelheld van de roman van Ivan Gontsjarov uit 1857. Ilja Iljitsj Oblomov is
een Russische nietsnut die de hele dag in bed ligt te mijmeren. Hij slaat hij
wel eens boek open, maar de opengeslagen bladzijde ligt vervolgens maandenlang
te vergelen. Een brief openmaken kan hij eindeloos voor zich uit schuiven, bang
voor de inhoud, die ongetwijfeld tot handelen zal noden. Hij wil binnen blijven,
hij wil niet onder de mensen zijn. Hij wil zijn passieve maar rijke gevoelsleven
niet laten verstoren door de werkelijkheid.

Lanterfanteren gaat helaas niet zomaar. Een mens moet ook eten en wonen. Dus
moet hij soms zijn hol uit om te werken. We werken om geld te verdienen, om ons
luiertijd te kopen: "De roebel is een klein brokje luiheid." We werken om te
sparen voor de vakantie, en om van ons pensioen te kunnen genieten. Dan begint
pas het echte leven, van niets doen. Christenen werken zich een leven lang te
pletter, om na de dood een eeuwigheid te kunnen luieren.

Al werkende leven wij een uitgesteld leven. We werken in blije afwachting van de
uren dat we weer mogen gaan liggen. Malevitsj ziet in Luiheid als levensdoel wel
in dat werken en luieren niet zonder elkaar kunnen, maar hij constateert ook dat
de verhouding zoek is. Het uitgestelde leven heeft het echte leven verdrongen.
De verdeling van arbeid en ledigheid is verstoord geraakt.

Malevitsj krijgt bijval van de communist Paul Lafargue, de schoonzoon van Karl
Marx. In Het recht op luiheid (1883), een pamflet dat ook door uitgeverij
Voltaire werd uitgegeven, waarschuwt hij voor de arbeidersverdwazing: "Een
merkwaardige waanzin heeft bezit genomen van de arbeidersklasse. De morbide
hartstocht voor het werk, doorgedreven tot aan de uitputting van de
levenskrachten."

Inmiddels zijn we nog veel verder afgedreven. Zelfhulpfilosoof Alain de Botton
beschrijft in zijn nieuwe boek Ode aan de arbeid het aangescherpte arbeidsethos.
Niet alleen moeten we werken omdat dat deugdzaam is, en omdat we ervan moeten
leven, we moeten er tegenwoordig ook nog vreugde aan beleven. Luieren is in dat
beeld niet meer nodig, en is zelfs onwenselijk. Werken biedt immers volledige
bevrediging. Zelfs de bovenbazen moeten werken. Oblomov heeft driehonderd zielen
in zijn bezit zodat hij het kalm aan kan doen - lijfeigenen die voor hem moeten
werken. Maar tegenwoordig werken bazen nog harder dan hun personeel. Je telt pas
mee in de wereld van het grote geld als je doorlopend op pad bent en werkweken
maakt van tenminste zestig uur.

Na arbeidsvreugde schrijft het

arbeidsethos nu ook voor dat we onze trots, status, eigenwaarde, zelfs onze
persoonlijkheid uit ons werk moeten halen. De Botton: "Er wordt zozeer van
uitgegaan dat onze beroepskeuze onze identiteit bepaalt, dat we van mensen die
we ontmoeten niet in de eerste plaats willen weten waar ze vandaan komen of wie
hun ouders zijn, maar vooral wat ze doen, vanuit de gedachte dat de weg naar een
zinvol bestaan noodzakelijkerwijs door de poort van de bezoldigde arbeid leidt."
Wie op een feestje de vraag: "Wat doe je?" beantwoordt met: "Niets", ligt eruit.
Het gesprek stokt, we weten niets meer te vragen, en kijken de werkloze meewarig
aan. Hij doet niet mee. Zonder werk heeft het leven geen zin.

Wanneer heeft luiheid haar aanzien verloren? Dat moet gebeurd zijn rond de tijd
dat Gontsjarov Oblomov schreef. Voordien was werken voor de sukkels, de
boerenstand, en luieren voor degenen die het gemaakt hadden, de leisure class.
Dat was al zo bij de Grieken en Romeinen. Wie eelt op zijn handen had, of een
kleurtje van de zon, was in het verkeerde nest geboren. Alain de Botton stelt in
bovenstaand citaat vast dat we vragen naar iemands werk, niet meer naar zijn
afkomst. Voordien was dat juist de enige vraag die ertoe deed. Geboorte bepaalde
de identiteit.

Wie is Oblomov? Zijn beste vriend Stolz vraagt het hem. Oblomov laat zijn knecht
antwoorden: "Dat is de jonker!" Voor Oblomov en zijn knecht is dit
vanzelfsprekend, en het is genoeg. Natuurlijk trekt Oblomov niet zelf zijn
laarzen uit. Dat zou afbreuk doen aan zijn status.

Vriend Stolz moet er smakelijk om lachen. Hij kan het niet aanzien dat Oblomov
is gestopt met bewegen. Stolz is de tegenpool van Oblomov. Hij is geboren in
Rusland, maar hij wordt toch 'de Duitser' genoemd: de hardwerkende burger vol
doorzettingsvermogen, recht door zee, mondain. Hij ziet nooit om. Wij zouden hem
'De Amerikaan' noemen. Een selfmade man die zijn kapitaal niet van geboorte
heeft gekregen, maar door te studeren en door handel te drijven. Hij is de
nieuwe mens, de burger die in de negentiende eeuw de edelman voorgoed van zijn
macht berooft.

Stolz leeft in de toekomst, Oblomov in het verleden. Oblomov komt onder meer in
de problemen omdat hij van het platteland naar Petersburg, naar de grote stad,
is verplaatst. Hij is de drager van een lange feodale traditie, belichaamd door
zijn landgoed Oblomovska: "Daar ademde de hele omgeving eeuwenoude traagheid,
simpelheid van zeden, stilte en onbeweeglijkheid. Geest en gemoed van Oblomov
waren als kind reeds volledig van deze levenswijze doordrenkt. De bewoners van
Oblomovka lieten hun ziel vredig vegeteren in hun welgevulde lichaam."

De eerste keer dat ik Oblomov las, zat ik op de middelbare school en herkende ik
me volledig in de held. De puberteit - voor studenten inmiddels opgelengd tot
een jaar of achtentwintig - is de enige levensfase waarin de mens zijn Oblomov
de vrije ruimte kan laten. Het stoorde me toen dat schrijver Gontsjarov zijn
held vaak afvalt en de luiheid van Oblomov problematiseert. Hij trekt partij
voor Stolz. Naar het einde toe verliest hij Oblomov zelfs helemaal uit het oog,
en beschrijft uitgebreid hoe de opgeruimde Stolz gelukkig wordt met zijn
opgeruimde vrouw in hun opgeruimde huisje. Volmaakt gelukkig, maar zonder
poëzie. Wat werd ik daar oneindig somber van. Een man die gewoon hard werkt, en
thuis gelukkig is met zijn vrouw. De Stolzjes leken me verschrikkelijke mensen.

Vreemd dat Gontsjarov zoveel aandacht aan ze besteed, want de meeste schrijvers
hebben van nature een afkeer van doorsnee burgers. Liever beschrijven zij de
buitenmaatschappelijken, zij die net niet passen. Aandacht besteden aan werk
doet de doorsnee romanheld niet. Voor een ledig romanpersonage als Frits van
Egters, in De avonden, begint het leven pas als hij de kantoordeur achter zich
heeft dichtgetrokken. Kunstenaars zijn vaak antiburgerlijk. Ze hebben een
clichématig schrikbeeld van werken. "Het grote gevaar van werken is dat men het
op den duur prettig gaat vinden," stelt de dichter C. Buddingh' in zijn dagboek.

We zijn al zo geconditioneerd tot

werkende mens dat we van de Oblomov in ons zijn vervreemd. We eisen van onszelf
dat we de hele dag nuttig zijn. En zomaar wat rondhangen lijkt nutteloos. Wat
doet de gemiddelde CS-lezer als hij niets te doen heeft? Hij gaat een boek lezen
of een kunstpaleis bezoeken. Volgens Malevitsj valt dit niet onder luieren,
omdat je toch weer stiekem bezig bent met studeren. Dat heeft nut. Malevitsj:
"Luiheid jaagt de mensen angst aan, en wie zich eraan overgeeft, wordt vervolgd;
en dit gebeurt allemaal omdat niemand haar als waarheid begrepen heeft, en
iedereen haar heeft gebrandmerkt als 'moeder aller ondeugden', terwijl zij de
moeder van het leven is."

Lafargue roept op tot opstand: "Het proletariaat moet terugkeren naar zijn
natuurlijke instincten, het moet de rechten van de luiheid uitroepen, die
duizenden malen edeler zijn dan de teringachtige rechten van de mens. Het moet
zich ertoe dwingen niet meer dan drie uur per dag te werken en de rest van de
dag en nacht te luieren en de bloemetjes buiten te zetten." Tijdens de grote
crisis van de jaren dertig onderschreef de econoom Keynes dit idee. Ook hij vond
dat we nog maar vijftien uur per week moesten werken, en verder weer moesten
leren om te ontspannen, en ons over te geven aan kunst, sport en spel: "For we
have been trained too long to strive and not to enjoy."

Gelukkig is er een nieuwe

beschermheilige der loungers opgestaan, om de westerse werkverslaving een halt
toe te roepen. In 1998 schiepen de broers Coen een waardige opvolger van
Oblomov: Jeff Lebowski, zichzelf noemende The Dude. In de komedie The Big
Lebowski wordt hij geïntroduceerd als: "Zeer waarschijnlijk de meest luie mens
van Los Angeles County, waarmee hij zich meteen hoog kwalificeert als luiste
mens op Aarde."

In de eerste scène zien we de Californische luiaard in bruine ochtendjas en
korte pyjamabroek door een supermarkt sjokken. Lang haar, flinke sik, zonnebril.
Hij opent een pak halfvolle melk, ruikt eraan, en rekent hem af aan de kassa met
een cheque van 69 cent. The Dude is een marihuana rokende, werkschuwe hippie die
in de jaren zestig is blijven hangen. In zijn studietijd heeft hij een
anti-arbeidsethos opgelopen dat volmaakt bij zijn karakter past. Hij heeft vrouw
noch kinderen, hecht niet aan kleding of ander aards bezit (behalve aan zijn
tapijt), en brengt zijn dagen door met bowlen en het drinken van White Russians
- wodka met Kahlúa koffielikeur en die halfvolle melk (room zal hem te duur
zijn). Hij loopt er altijd bij alsof hij net uit zijn bed is gerold. Hij hangt
wat rond, en ligt het liefst op zijn tapijt of in bad, omringd door kaarsen, en
rookt zijn joints.

Dat dit beeld van ledigheid blijft hangen, is eigenlijk vreemd, want in de film
zie je hem slechts twee keer heel even liggen luieren. Verder is The Dude druk
bezig met een ingewikkelde ontvoeringszaak. Hij ligt wel veel op de vloer, maar
dat is omdat hij steeds klappen krijgt. Dat gedoe overkomt hem allemaal. Liever
wordt hij met rust gelaten.

Oblomov en Lebowski verzetten zich hevig tegen de anderen, die doorlopend aan
hen trekken. Ze worden steeds weer gestoord in hun levensslaap. The Dude is als
luiheidsideaal een verbeterde versie van Oblomov, want zijn aard wordt niet
geproblematiseerd.

Het wassende leger Lebowski-fans bewondert in The Dude zijn consequent
tegendraadse houding, zijn weigering om zich te onderwerpen aan de dwingende
wetten van werk, schoonheid en succes. Niet voor niets wordt hij in de film warm
aanbevolen door een cowboy, dat archetypische Amerikaanse beeld van de
non-conformist. De aanhangers herkennen in The Dude de afkeer van inspanning,
van altijd maar op je tenen te moeten lopen. Ze houden van zijn trage,
werkschuwe vadsigheid. Zijn meest bewonderenswaardige eigenschap is dat hij
gelaten allerlei beproevingen ondergaat, hij laat het van zich afglijden. Hij is
een ware stoïcijn, een verlichte zenboeddhist. Niets kan zijn volmaakt rustige
kern schokken.

LOAD-DATE: May 1, 2009

LANGUAGE: DUTCH; NEDERLANDS

NOTES: Toen The Big Lebowski in 1998 uitkwam, als opvolger van het succesrijke
Fargo, werd de film beschouwd als een van de lichtere, en dus mindere, komedies
in het oeuvre van de gebroeders Coen (spreek uit: Kówen). In de jaren erna
groeide 'Lebowski' echter uit tot een cultfilm met een grote aanhang, die elkaar
herkent door losjes uit de film te citeren: "The rug really tied the room
together", "Don't fuck with the Jesus.", At least I'm housebroken", "Nice
marmot," "This aggression will not stand, man."; Verschillende malen per jaar
komen de Amerikaanse fans samen op het Lebowski Fest; evenementen ter ere van de
film, waarop de fans, die zichzelf de 'Achievers' noemen, zich verkleden als
personages, of zelfs als voorwerpen uit de film.; Inmiddels is er ook een
verrukkelijk fanboek verschenen, I'm a Lebowski, you're a Lebowski, met de meest
onzinnige weetjes over de film. Zoals een interview met de kauwgom kauwende
serveerster die in het begin van de film twee seconden in beeld is.

GRAPHIC: 0105CSlebowski, In de film 'The Big Lebowski' drinkt The Dude (Jeff
Bridges), een moderne Oblomov, een White Russian cocktail.
0105Cscap006, O. Tabakov als Oblomov, een voorloper van Lebowksi, in de
filmversie uit 1980.
0105CSachtergrond

PUBLICATION-TYPE: Krant

JOURNAL-CODE: NRC Handelsblad


                         Copyright 2009 NRC Media B.V.
                              All Rights Reserved

                              110 of 152 DOCUMENTS



                                NRC Handelsblad

                                  May 1, 2009

De werkende man wordt niet begrepen;
Geëngageerde popsongs Verontwaardiging over massaontslagen

BYLINE: Hester Carvalho

SECTION: CULTUREEL SUPPLEMENT; Blz. 12-13

LENGTH: 1676 woorden

SAMENVATTING:

Nu de kredietcrisis leidt tot armoede en ontslagen reageren popmuzikanten zich
af, naar gewoonte, in kritische liedjes. Het sociaal bewogen trio The Enemy
zingt: 'There ain't no future in British steel.'

VOLLEDIGE TEKST:

Roestige treinrails, het ritme van wagons die over de bielzen ratelen, de
eenzame fluittoon van de locomotief - de trein schommelt door het land, op weg
naar afgelegen stations, waar vrouwen en kinderen staan te wachten op hun man en
vader die in een fabriek in een verre stad het weekloon bij elkaar heeft
verdiend.

Die trein heette 'Old 97' of 'Dikke Bertha'. Hij was meer dan een vervoermiddel:
de trein was een symbool voor verbondenheid. Van het land met de stad, van
mannen met hun gezin, van nooddruftigen met financiële verlichting. Dat maakte
de trein tot een van de favoriete onderwerpen van Amerikaanse folk- en
countryzangers uit de jaren dertig en veertig van de vorige eeuw. Countryheld
Johnny Cash, zelf afkomstig van het arme platteland van Arkansas, zong
bijvoorbeeld nummers als Locomotive Man, The L&N Don't Stop Here Anymore en The
Wreck Of Old 97, over een trein vol arbeiders die in een ravijn stort.

Het is een van de eigenschappen van popmuziek dat ze reageert op actuele
gebeurtenissen. Sneller en directer dan enige andere kunstvorm verwerkt de
popmuzikant persoonlijke of maatschappelijke fenomenen in een liedje: hij
schrijft een tekst, zingt of rapt deze bij een gitaar, piano of andere
instrumentatie; diezelfde avond speelt hij het nummer op een podium, om er de
volgende dag een single van te laten persen die vervolgens zijn weg naar de
radio vindt. Tegenwoordig is die route nog korter; via internet kan de muzikant
zijn persoonlijke visie op een actualiteit bijna 'real time' aan de wereld
kenbaar maken. Heter van de naald is nauwelijks denkbaar.

Rapper Chuck D (van Public Enemy) noemde hiphop ooit het 'zwarte CNN', omdat de
gebeurtenissen uit de zwarte wijken dankzij hiphop bij een groter publiek bekend
werden. Maar die functie is niet voorbehouden aan hiphop. In ieder genre zijn
voorbeelden te vinden van liedjes over maatschappelijke verschijnselen. De
aanleiding kan ernstig zijn, maar ook hedonistisch, zoals ooit te horen bij de
Beastie Boys die zich tegen de overheid en haar regels verzetten met hun
wereldwijd weerklinkende aansporing 'Fight for your right to pááárty'.

De afgelopen jaren werd er in allerlei muzikale genres over de actualiteit
gezongen en gerapt: over de gevolgen van de orkaan Katrina, onder anderen door
Elvis Costello; de oorlog in Irak, door Joe Henry en Neil Young; 9/11, door
Bruce Springsteen; de verkiezing van Obama, door Nas en Black Eyed Peas.

En sinds de gevolgen van de kredietcrisis

voelbaar worden, is ook de economie een onderwerp, voor zangers als Loudon
Wainwright III (een Amerikaanse singer/songwriter), Wiley (een Britse rapper) en
John Rich (een Amerikaanse country-and-westernzanger). Het nieuws van
faillissementen en massaontslagen wordt door de muzikanten op verschillende
manieren benaderd: sarcastisch door Wainwright, empathisch door Rich en
praktisch door Wiley.

Wileys Money In My Pocket is een nogal wezenloze bezwering ('All I really want
is money in my pocket/ cash in my hand/ skrilla - 'poen' - in my wallet'), die
in iedere raptekst had kunnen voorkomen. De verwijzing naar de crisis blijkt pas
uit de bijbehorende clip, waarin de maatregelen van de Britse regering worden
bespot.

Ook Loudon Wainwright III legt de nadruk op geld. In Times Is Hard, een dertien
coupletten durend klaagdicht, inventariseert Wainwright een aantal gevolgen van
de financiële achteruitgang: loze beloften van politici, mensen die huis, baan
en auto kwijtraken:

'Times is rough. Times is hard.Take a pair of scissors to your credit card.
Circuit City just said, 'So long.' All I can do is play this song.

'Who's at fault? Who gets the blame? Let's string up Bernie what's-his-name. And
ask Alan Greenspan to come along. All I can do is play this song.'

Hij heeft het allemaal keurig op rijm gezet, maar de gelaten toon en de manier
waarop hij iedere strofe afsluit met 'All I can do is play this song', maakt het
een lamlendig en afstandelijk lied. Een crisislied over mensen die alles
kwijtraken vraagt om inleving.

Zanger John Rich bracht onlangs zo'n nummer uit. Rich is een countryzanger en
dat is niet toevallig. Want van alle popgenres is het de country-and-western die
zich het meest bekommert om het wel en wee van de gewone man.

John Rich, afkomstig uit Amarillo, Texas, schreef zijn Shutting Detroit Down in
reactie op de ontslagen bij Chrysler en General Motors, en uit verontwaardiging
over het nieuws dat bailout-geld van de regering door de ceo's werd gebruikt
voor bonussen.

Hij zingt:

'Well that old man's been working/ Hard in that plant most of his life/ And now
his pension plans/ Been cut in half and/ He can't afford to die/ And it's a
crying shame/ 'Cause he ain't the one to blame/ When I look down and see his/
Callused hands, well let me tell you friend/ It gets me fighting mad (..)

And while their living it up on Wall Street/ In that New York City town/ Here in
the real world, they're/ Shutting Detroit down.'

In acht strofen maakt hij de 'struggle for life' die op dit moment door vele
duizenden Amerikanen wordt geleverd, voor iedereen invoelbaar. Rich bezingt de
afstand tussen arbeiders en beleidsmakers, de kloof tussen 'wij' en 'hen'. De
countrycontext geeft zijn woorden een extra lading, juist omdat country van
oudsher al die verhalen in zich draagt over mannen die met blote handen katoen
plukken, steen hakken en een spoorlijn aanleggen.

De ondertoon is des te schrijnender: wij, die werken met onze handen, zullen
door de goochelaars op Wall Street nooit begrepen worden.

Omdat John Rich zich engageert met de arbeiders, is dit een geslaagd nummer. Het
is hetzelfde soort engagement dat we kennen uit nummers van Bruce Springsteen.
In Springsteens oeuvre vormen liedjes over werkethos, werklust en werkerstrots
een aparte categorie. Over de verkeersagent, de fabrieksarbeider, de
stratenmaker, zingt hij als mannen die eigenwaarde aan hun werk ontlenen. Over
zijn eigen vader ging het nummer The Factory, waarin de vader zich iedere
ochtend in zijn overall hijst en met zijn lunchpakket naar de fabriek loopt. Die
dagelijkse gang is afschrikwekkend en vervullend tegelijk: 'I see my daddy
walking through them factory gates in the rain/ Factory takes his hearing,
factory gives him life.'

Ook Engelse muziek kent dit soort betrokkenheid. Tijdens de economische crisis
van eind jaren zeventig zongen punkbands als The Jam, The Clash en The Specials
over wat werkloosheid betekende. Op dit moment is het trio The Enemy, uit
Coventry in opkomst, een groep die niet alleen klinkt als The Jam en The Clash,
maar ook op de van hen bekende toon het leven van arbeiders bezingt.

Het is een sociaal bewogen toon,

die herinnert aan schrijver Alan Sillitoe, bekend van de roman Saturday Night
and Sunday Morning (1958). Meedogenloos in zijn realisme, maar barmhartig van
toon, beschreef Sillitoe de uitzichtloosheid van het arbeidersbestaan in het
naoorlogse Engeland. Diezelfde blik hadden de liedjes van The Kinks in de jaren
zestig en de liedjes van The Jam de jaren zeventig. Zanger Tom Clarke van The
Enemy zingt nu over jonge fabrieksarbeiders die zich afbeulen door de week en
zich platzuipen in het weekend; realistisch en zonder de grandeur van
Springsteen.

Op de vorige week verschenen tweede cd, Music For The People, heeft Clarke het
over de situatie van werkende jongeren in de Britse industrie. In Be Somebody
zingt hij:

'You know there's no such thing as a free meal

and there ain't no future in British steel/

No, the only thing that makes us smile/

Is a joke and a laugh and a night on the tiles.'

Het nummer Nation Of Checkout Girls heeft als refrein: 'Depression recession/
It's a bloody mess and that's all'. Clarke somt de schamele 'career
opportunities' op: 'Als je geluk hebt, kun je vakken vullen of de telefoon
opnemen'.

In interviews vertelt Clarke over de oorsprong van hun liedjes: "We zijn niet
per se politiek gemotiveerd, we zijn sociaal betrokken. Onze liedjes zijn
gebaseerd op ervaringen van vrienden die plotseling geen werk meer kregen in de
Peugeot-fabriek. Dat heeft een politiek aspect, maar voor ons geldt de
persoonlijke omstandigheid dat onze vrienden geen geld meer hebben om in de pub
een 'pint' te kopen."

Clarke (25) presenteert zich op de nieuwe cd als spreekbuis van zijn
leeftijdsgroep: 'Hello we're the generation/ Who do what they're told/ By the
corporations'. Zoals hij zelf ergens zei, wordt het tijd "dat muzikanten
vertellen hoe het er in Engeland werkelijk aan toe gaat." Onder dat soort
muzikanten schaart hij zijn eigen band en nieuwe namen als Mongrel, The Gallows
en Reverend & The Makers. Dat deze groepen allemaal onlangs zijn opgericht en de
muzikanten al jong te maken hadden met een weinig rooskleurige toekomst in het
werkende leven, zal met hun onderwerpkeuze te maken hebben. Zo doet de Engelse
muzikant waar hij altijd goed in was: realistisch commentaar leveren op een
crisis.

Popmuzikanten zijn op hun best als ze erin slagen om krantenkoppen te bewerken
tot een persoonlijke aangelegenheid. Omgevallen banken en leeglopende
pensioenfondsen zijn abstracte grootheden, maar de verlaten huizen en ontslagen
arbeiders, zoals in de liedjes beschreven, zijn dat niet.

In het verleden schreven muzikanten vaak over werk als iets wat je maar beter
kunt mijden, zoals Patti Smith in haar razende Piss Factory en Bob Dylan met
zijn Ain't gonna work on Maggie's farm no more.

Maar als werk schaars wordt, blijken ook zij het belang ervan in te zien; of het
nu is als instrument voor eigenwaarde, om een gezin te onderhouden of om een
'pint' in de pub te kunnen kopen.

De Amerikaanse, alternatieve countryzanger Bonnie 'Prince' Billy drukt zich op
zijn laatste cd nog sterker uit. Een van zijn liedjes noemde hij Without work,
you have nothing. Hier brengt hij een ode aan datgene wat vaak verguisd werd:
'Work, baby, and all good things will gather/ Work, baby, and war will be no
more.'

LOAD-DATE: May 1, 2009

LANGUAGE: DUTCH; NEDERLANDS

NOTES: Antiwerkliedjes:; The Jam: Mr.Clean (1978). Sneer tegen kantoormannen:
'Smart blue suit and you went to Cambridge too.'; Fischer-Z: The Worker (1979).
Over de sleur van het forenzenbestaan: 'What a waste of time'.; Patti Smith:
Piss Factory (1974). Razend gedicht over de stank, warmte en onmenselijkheid van
het werk in de fabriek.; Easybeats: Friday On My Mind (1966). Ode van werkende
jongere aan het weekend: 'Thursday just won't go.'; Roy Orbison: Working For The
Man (1962). Lied over de landarbeider.

GRAPHIC: 0105CS-1-00
0105CS-2-30, Beeld wibbinekien.nl
0105CS-2-43
0105CS-2-56
0105CS-4-14
0105CS-4-11
0105CS-5-17
0105CS-5-43

PUBLICATION-TYPE: Krant

JOURNAL-CODE: NRC Handelsblad


                         Copyright 2009 NRC Media B.V.
                              All Rights Reserved

                              111 of 152 DOCUMENTS



                                NRC Handelsblad

                                 April 21, 2009

Even los van uw hartaanval, slaat u uw kinderen wel 'ns?;
Jeugdzorg Meldplicht kindermishandeling gaat te ver

SECTION: OPINIE; Blz. 7

LENGTH: 889 woorden

SAMENVATTING:

Het is geen goed idee om ambulancepersoneel te verplichten tot melding van
kindermishandeling, meent Niels Karsten. De overheid maakt daarmee misbruik van
noodsituaties.

VOLLEDIGE TEKST:

De Ambulancedienst GGD Den Haag voert op 1 mei een 'meldingsprotocol
kindermishandeling' in. Dat betekent dat ambulancepersoneel in de regio
Haaglanden (Den Haag, Rijswijk, Delft, Voorburg, Zoetermeer en het Westland)
verplicht is om vermoedens van kindermishandeling te melden bij het Advies- en
Meldpunt Kindermishandeling (AMK).

Het dwingende karakter van zulke meldingscodes - waarmee steeds meer
professionals te maken krijgen - is zorgelijk. Want hoe belangrijk de
bestrijding van kindermishandeling ook is, het private karakter van de
huiselijke sfeer en de professionaliteit van de hulpverlener worden met een
meldingsplicht te zeer uit het oog verloren. Midden in de maatschappelijke
discussie over de vraag tot hoe ver de overheid mag gaan in haar optreden
'achter de voordeur' neemt ze stiekem de achterdeur.

Ambulancepersoneel komt uit hoofde van zijn functie op heel veel plekken. Soms
zelfs op plekken die onbereikbaar zijn voor andere professionals.
Ambulancebroeders zien daardoor dingen die anderen niet zien, waaronder signalen
die kindermisbruik, -mishandeling of -verwaarlozing doen vermoeden.
Scheldpartijen, slechte verzorging, blauwe plekken: er zal helaas weinig zijn
dat ambulancepersoneel niet tegenkomt. Om kindermishandeling te voorkomen moeten
we die kennis ook zeker benutten. Echter, een meldingsplicht overschrijdt
ethische grenzen.

Ambulancepersoneel handelt hoofdzakelijk in noodsituaties, waarbij het
regelmatig 'achter de voordeur' komt. De zorg voor de patiënt staat in die
gevallen voorop. De privacy van degene bij wie de noodsituatie zich min of meer
toevallig voordoet is dan van secundair belang, of het nu gaat om de patiënt of
om omstanders. Echter, dat betekent niet dat ambulancebroeders hun ogen eens
goed de kost moeten geven. In principe doen alleen de voor de patiënt medisch
relevante omstandigheden ter zake. Zien ze daar buitenom toch zaken die niet
door de beugel kunnen, dan is terughoudendheid geboden - vooral vanwege het
indringende karakter van het bezoek. De toegang tot de thuissituatie van het
kind wordt in situaties waarin noodhulp geboden is, immers niet op vrijwillige
basis verleend, zelfs niet in het geval dat de ouders instemmen met het
binnentreden van de ambulancebroeder. Het is de noodsituatie zelf die hen de
toegang verschaft. Hieraan liggen te allen tijde enkel medische redenen ten
grondslag, die in principe niets van doen hebben met onderzoek naar de
thuissituatie van het kind. Ambulancebroeders zijn niet de oren en ogen van de
jeugdzorg, evenmin die van politie en justitie.

Natuurlijk zijn er uitzonderingen. Constateert een ambulancebroeder acuut gevaar
voor het kind, dan dient hij in te grijpen via de daarvoor aanwezige kanalen,
zoals politie en het AMK. Maar de grenzen aan wat er gemeld mag en moet worden
behoren strikt te zijn.

Van 'gewone' burgers mag verwacht worden dat ze hun vermoedens van
kindermishandeling vrijwel altijd melden. De overheidscampagne 'Wat kan ik
doen?' (Jeugd en Gezin) moet hen van die verantwoordelijkheid bewust maken. Maar
voor professionals kunnen we in dezen geen beroep doen op de normen van goed
burgerschap. Ze zijn in een heel andere hoedanigheid actief, waarvoor andere
normen gelden. Juist omdat professionals meer kunnen, mogen ze in sommige
opzichten minder. Ze zijn, gelet op de belangen van de patiënt, verplicht te
zwijgen. Niet voor niets geldt voor het beroepsgeheim van professionals dat het
slechts in uitzonderlijke gevallen doorbroken mag worden.

Die gewenste terughoudendheid is in deze meldcode ver te zoeken. Acuut gevaar
voor het kind is niet langer het enige criterium: er komen veel 'zachtere'
criteria bij die van doen hebben met de thuissituatie. In wezen dienen alle
vermoedens van mishandeling te worden gemeld. Vooral dit verplichtende karakter
van de code is onwenselijk. Melden wordt het uitgangspunt, tenzij het
beroepsgeheim dit in de weg staat.

Het is daarnaast maar de vraag of zulke strikte regels nodig zijn. De Wet op de
Jeugdzorg biedt al langer een meldingsrecht voor hulpverleners. Ook in dat geval
is toestemming van het kind of de ouders niet nodig en vormt het beroepsgeheim
geen belemmering, mits de situatie ernstig genoeg is. Ook kan het
ambulancepersoneel een gesprek voeren met het kind en de ouders, en advies
inwinnen bij het AMK. Bovendien ontneemt een verplichting tot melding de
professional een belangrijk deel van de eigen, zelfstandige afweging. De
professionaliteit en eigen verantwoordelijkheid van ambulancepersoneel worden
daarmee in hoge mate miskend en maken plaats voor regels. De meldcode
kindermishandeling mag geen de facto verantwoordelijkheid voor
ambulancepersoneel op het gebied van de preventie en bestrijding van
kindermishandeling gaan inhouden. Daarvoor zijn andere instanties zoals de
jeugdzorg verantwoordelijk.

De kans op perverse effecten van de meldcode is groot. Onder geen beding mag een
meldcode als deze voor ouders een rol gaan spelen in de afweging om in de
thuissituatie wel of niet de noodzakelijke medische hulp te zoeken, voor wie dan
ook. Het dwingende karakter van de meldcode draagt niet bij aan de vermindering
van de kans daarop.

LOAD-DATE: April 21, 2009

LANGUAGE: DUTCH; NEDERLANDS

NOTES: Niels Karsten, filosoof en bestuurskundige, is als onderzoeker werkzaam
bij de Tilburgse School voor Politiek en Bestuur, Universiteit van Tilburg.;
Meldplicht per 1 mei; De ambulancedienst van de Haagse GGD gaat per 1 mei met
een meldingsprotocol werken waarbij de ambulancebroeders de plicht hebben om
vermoedens van kindermishandeling te melden bij het Advies- en Meldpunt
Kindermishandeling (AMK). De Haagse ambulancedienst is daarmee de eerste die
deze meldplicht invoert. Nederlandse huisartsen kennen deze meldplicht al.; De
meldplicht is zeer ruim. Ook als het ambulancepersoneel ziet dat kinderen leven
in een verwaarloosd huis, moet dit gemeld worden. De plicht tot melden bestaat
onafhankelijk van de reden van het huisbezoek.

GRAPHIC: 2104OPImeldingsplicht1MILO, Illustraties Milo
2104OPImeldingsplicht2MILO

PUBLICATION-TYPE: Krant

JOURNAL-CODE: NRC Handelsblad


                         Copyright 2009 NRC Media B.V.
                              All Rights Reserved

                              112 of 152 DOCUMENTS



                                NRC Handelsblad

                                 April 16, 2009

Democratisch India is trots op zichzelf Rol van regionale partijen steeds
groter;
India Bij verkiezingen wegen regiobelang en politiek straatvechten zwaarder dan
de natie India Verwacht wordt dat coalitievorming weer een kwestie wordt van
koele rekensommetjes

BYLINE: Wim Brummelman

SECTION: VOORPAGINA; Blz. 1

LENGTH: 1290 woorden

DATELINE: New Delhi, 16 april.

SAMENVATTING:

In de grootste democratie ter wereld zijn vandaag de parlementsverkiezingen
begonnen. Ondanks problemen als groeiende ongelijkheid en terreur is India vol
zelfvertrouwen.

VOLLEDIGE TEKST:

Een kleine verwijzing deze week op de voorpagina en een bericht op pagina 14:
'Tien paramilitaire bewakers gedood bij een aanval van maoïsten op een
bauxietmijn in de deelstaat Orissa'. In de meeste democratieën zou geweld als
dit het nieuws dagenlang hebben gedomineerd. Maar niet in India, dat zich
steevast afficheert als de grootste democratie ter wereld en dat vanaf vandaag
naar de stembus gaat om zijn Lok Sabha, de kamer van volksvertegenwoordigers, te
kiezen. De verkiezing verloopt in 5 fasen en de uitslag is pas over vier weken
16 mei bekend.

India kan goed incasseren. De bomaanslagen van het afgelopen jaar en de
terreuraanvallen in Mumbai zijn niet uit het geheugen gewist. Oplaaiende
gevechten bij de bestandslijn in Kashmir herinnerden deze aan het aanhoudende
gevaar van Pakistaanse infiltratie vanaf die kant van de grens. In Assam, in het
noordoosten, zaaiden separatisten de afgelopen weken opnieuw dood en verderf. En
met hun aanval in Orissa gaven de maoïstische strijders de boodschap dat ook hun
opstand in grote gebieden van het land nog niet is ingetoomd.

Toch is de vraag hoe lang de democratie India dit nog kan volhouden - nog
afgezien van alle beschuldigingen van corruptie, falend overheidsbestuur en
toenemende welvaartsongelijkheid - niet aan de orde. Die vraag is eigenlijk een
cliché, want sinds de onafhankelijkheid al zo vaak gesteld dat het potsierlijk
is geworden proberen haar te beantwoorden. Alleen Indira Gandhi zette de
democratie tijdelijk buitenspel (1975-1977). Maar ook de 'IJzeren Dame' van
India moest inbinden. Sindsdien geldt: de Indiase democratie bruist.

Vraag een Indiase ondernemer, econoom of gewone burger of hij niet het Chinese
ontwikkelingsmodel prefereert, dat - zo wordt grif toegegeven - veel efficiënter
is dan het Indiase aanmodderen, en je krijgt als antwoord een overtuigd 'Nee!'.
Voor alles geldt dat democratisch India trots is op zichzelf. Het is trots op
zijn opkomende middenklasse, op zijn wereld veroverende IT-bedrijven en op zijn
prachtige economische groeicijfers. Het is trots ondanks zijn tekortkomingen,
ondanks de aanhoudende armoede op het platteland en het uitblijven van
fatsoenlijke banengroei voor de grote massa daar.

India blaakt van zelfvertrouwen. Misschien daarom dat het zich kan permitteren
om tijdens de verkiezingscampagnes thema's van nationaal belang eenvoudigweg te
negeren. Verbaal straatvechten, daar gaat het om. Elke keer als een politicus
van enig gewicht met zijn helikopter landde bij de kiezers, leverde dat
prachtige soundbites op, vitriool gericht op de politieke tegenstander. Een zo'n
politicus, minister van Spoorwegen Lalu Prasad, kreeg een berisping van de
Indiase verkiezingscommissie omdat hij zijn helikopter liet neerzetten op een
schoolterrein. Maar dat is minder ernstig dan de waarschuwingen die sommigen
kregen wegens haattoespraken tegen andere gezindten, zoals moslims en
christenen.

Los daarvan: volgens dezelfde verkiezingscommissie heeft bijna 40 procent van de
kandidaten van de grote politieke partijen wel iets op zijn kerfstok. Ze lopen
althans kans op vervolging wegens intimidatie of corruptie of poging tot moord.

Twee bejaarden spelen een hoofdrol: premier Manmohan Singh (76), niet
verkiesbaar, maar wel kandidaat voor het premierschap namens Sonia Gandhi, baas
van de Congrespartij, en oppositieleider L.K. Advani (81) van de
hindoe-nationalistische BJP, met fundamentalistische trekjes.

De afgelopen dagen namen ze geen blad meer voor de mond om elkaar af te
schilderen als mislukkeling, dan wel zwakkeling. Juist door hun gevorderde
leeftijd lijken de verkiezingen een soort halve finale. De echte finale -
misschien al over een paar jaar - zal gaan tussen Rahul Gandhi (38), de zoon van
Sonia en de in 1991 vermoorde premier Rajiv Gandhi die wordt klaargestoomd voor
het leiderschap van de Congrespartij, en Narendra Modi (58), nu nog eerste
minister van de BJP in de deelstaat Gujarat. Modi geldt als een uitstekend
manager, wars van corruptie, maar hij is ook omstreden wegens zijn rol bij de
pogroms tegen moslims in 2002, waarbij zeker duizend doden vielen in een periode
van hindoe-fundamentalistische razernij. Voor alle zekerheid wees Modi deze week
nog maar eens op de Italiaanse afkomst van Sonia Gandhi - geen echte Indiase
dus.

Maar laten we geen verkeerd beeld schetsen. De verkiezingsstrijd gaat lang niet
alleen tussen de Congrespartij en de BJP. De idee dat deze twee het politieke
landschap in India domineren, is al vele jaren geleden verlaten. De afgelopen
twintig jaar telde India negen regeringen, geleid door zeven verschillende
premiers, en geen van de leidende partijen in die regeringen beschikte over een
parlementaire meerderheid. De nu aftredende Congresregering telde negen
coalitiegenoten, en was bovendien afhankelijk van steun van de communisten
(totdat Singh vorig jaar de nucleaire overeenkomst met de Verenigde Staten
sloot).

Met andere woorden: de invloed van regionale partijen, gegrondvest op
regionaal-culturele belangen, op kastenidentiteit en op ideologie (eigenlijk
alleen de communisten) is de afgelopen decennia van doorslaggevend belang
geworden bij de regeringsvorming in New Delhi. Niemand twijfelt er aan dat die
trend van politieke fragmentatie opnieuw zal worden weerspiegeld in de
verkiezingsuitslag. Sommigen betwijfelen zelfs of de grote twee, de
Congrespartij en de BJP, er in zullen slagen samen meer dan 50 procent van de
stemmen achter zich te krijgen.

Net als voorgaande keren zal de regeringsformatie daarom straks weer een kwestie
worden van koele rekensommetjes, waarbij even gemakkelijk over oude aversies
wordt heengestapt als eerdere loyaliteiten worden genegeerd. Waar het
vermoedelijk om zal gaan: slaagt de Congrespartij (die op eigen houtje de
verkiezingen is ingegaan en niet de regeringscoalitie als zodanig tot inzet
heeft gemaakt) er in voldoende coalitiegenoten te (her)winnen om de regering te
vormen? Of krijgt aartsrivaal BJP de regisserende rol?

De toekomstige rol van de regionale partijen zou wel eens verassend groot kunnen
worden. Het is bijvoorbeeld zeer de moeite waard te kijken naar de electorale
prestaties van Mayawati, de onbetwiste leidster van de dalits, de kastenlozen in
India. Ze werd twee jaar geleden met absolute meerderheid gekozen tot eerste
minister van Uttar Pradesh, India's grootste deelstaat, die met ruim 170 miljoen
inwoners ongeveer even groot is als Duitsland, Frankrijk en de Benelux samen.
Mayawati heeft er geen geheim van gemaakt dat ze uiteindelijk het premierschap
over heel India ambieert.

Maar Sonia Gandhi en haar trouwe dienaar Manmohan Singh, en straks Rahul Gandhi,
zijn niet van plan de erfenis van de Congrespartij zomaar verder te laten
uithollen. Ze vechten terug, zich daarbij profilerend als de partij die opkomt
voor de aam aadmi, de gewone man. Gemakkelijk is dat niet. Structurele
verbeteringen heeft de regering de afgelopen vijf jaar niet of nauwelijks kunnen
doorvoeren, door hardnekkig verzet van de communisten.

Manmohans Singhs grootste prestatie, het nucleaire akkoord met de VS, is in
eigen land geen stemmentrekker. De prachtige economische groei is plotseling
teruggevallen door de mondiale crisis. En het vlaggeschip van de Congrespartij,
het honderd-dagen-banenplan voor werklozen op het platteland, is een succes maar
geen overtuigend succes. Er is veel fraude en er worden geen echte banen mee
geschapen, zeggen critici.

Het echte oordeel is echter niet aan hen. Dat vellen de komende weken de 714
miljoen stemgerechtigden. De ruime meerderheid van hen woont op het platteland.

LOAD-DATE: April 16, 2009

LANGUAGE: DUTCH; NEDERLANDS

NOTES: Maoïsten willen verkiezingen verstoren; Op de eerste dag van de
parlementsverkiezingen in India zijn vandaag zeker elf mensen om het leven
gekomen bij aanvallen van maoïstische rebellen. Voor het overige melden de
Indiase media een rustig begin van de verkiezingen. Vandaag zijn 143 miljoen
stemgerechtigden aan de beurt.; Met hun aanvallen van vandaag en eerder deze
week hebben de maoïstische rebellen hun dreigement kracht bij gezet om de
stembusgang zoveel mogelijk te frustreren. De meeste doden, zeven militairen en
twee burgers, vielen vanochtend vroeg in de deelstaat Jharkhand toen hun bus op
een mijn reed. Een honderdtal maoïsten opende vervolgens het vuur. In Bihar
werden een politieagent en een bewaker doodgeschoten bij een stembureau. Ook
werden aanvallen gemeld op stembureaus in Chhattisgarh en Orissa, waar eerder
deze week elf paramilitairen werden gedood bij een bauxietmijn.

GRAPHIC: 1604VPindiaan1, Islamitische vrouwen staan in de rij bij een stembureau
in de heilige stad Varanasi. In zeventien deelstaten worden vandaag verkiezingen
gehouden, de eerste van vijf fasen., Foto AP
1604VPindiaan2, Een islamitische vrouw toont haar met inkt gemerkte vinger nadat
zij heeft gestemd in Uttar Pradesh., Foto AP
1604VPindiaan3, Een inwoner van een dorp bij Hyderabad, Andhra Pradesh, draagt
een sticker van de Congrespartij., Foto AFP
1604BUIindiaa, Een vrouw van de Lambadi-stam heeft gestemd in Hyderabad, Andhra
Pradesh., Foto AFP
160409BUI_indiaverkiezing

PUBLICATION-TYPE: Krant

JOURNAL-CODE: NRC Handelsblad


                         Copyright 2009 NRC Media B.V.
                              All Rights Reserved

                              113 of 152 DOCUMENTS



                                NRC Handelsblad

                                 April 10, 2009

De redding van het Leidseplein;
Een nieuwe rol voor de Stadsschouwburg

BYLINE: Kester Freriks

SECTION: CULTUREEL SUPPLEMENT; Blz. 12-13

LENGTH: 1914 woorden

SAMENVATTING:

De Stadsschouwburg in Amsterdam is eindelijk verbouwd en bevat nu een kleine
zaal en een groot restaurant. "Ik wil graag dat voorbijgangers kunnen zien dat
hier toneel wordt gemaakt", zegt Ivo van Hove van Toneelgroep Amsterdam.

VOLLEDIGE TEKST:

Kijk eens vanaf het Leidseplein naar de Amsterdamse Stadsschouwburg: het gebouw
heeft een gedaantewisseling ondergaan. Aan de voorkant, waar vroeger de entree
was, bevindt zich nu een grand café. Loop rechts om het gebouw heen. Nieuwe,
glazen deuren geven toegang tot de kassa's, die uit de oude entreehal naar de
zijkant zijn verplaatst. Ga verder en zie dat aan de achterzijde een modern
theatercomplex is verrezen, vastgebouwd aan de bestaande schouwburg.

Tot voor kort kende de Amsterdamse Stadsschouwburg weinig vleiende bijnamen als
Torentjesburcht, Bakstenen Zwarte Piet, Galmende Molensteen en zelfs Dooie Doos.
Het belangrijkste theaterpodium van het land werd gebouwd in 1894 en had slechts
één zaal, de chique grote met een vergulde toneellijst. Maar die werd al lang
een 'ouderwetse zaal' gevonden in een gebouw dat weinig dynamiek uitstraalde.
Regisseurs wilden dan ook allang dat de monumentale schouwburg eens grondig
verbouwd zou worden. Dat is nu gebeurd. Een Dooie Doos is de Stadsschouwburg
zeker niet meer.

Allereerst was een tweede, kleine zaal noodzakelijk voor moderne producties. Ook
moest de band tussen de schouwburg en het plein worden versterkt. Overdag geen
dichte deuren meer. En na de voorstelling nog lang leven in het gebouw. Volgens
schouwburgdirecteur Melle Daamen, die in 2001 aantrad, stond het bouwwerk met de
rug naar het plein. "Overdag wekte het de indruk van een gesloten bastion, een
levenloze plek. Alleen 's avonds, bij de voorstellingen, kwam er bezieling in."

Jarenlang is er vergaderd, gebroken, gesloopt, verbouwd - en natuurlijk ook
gebouwd. De grote zaal is onder alle werkzaamheden ongemoeid gebleven. Aan dit
Rijksmonument mag niets worden vertimmerd. De ingrijpende renovatie van de
schouwburg, de grootste sinds zijn oplevering, maakt dat het gebouw weer kan
functioneren als het theaterhart van Nederland, het eerste podium.

De nieuwe zaal staat op een smalle voet, ingeklemd tussen de achtergevel van de
schouwburg en de Melkweg. Een deel ervan is over de Melkweg heen gebouwd. Op
dinsdag 14 april opent deze zaal met de voorstelling Kreten en gefluister naar
de film Cries and Whispers (1973) van Ingmar Bergman, geregisseerd door Ivo van
Hove.

De eerbiedwaardige voorzijde

van de Stadsschouwburg, met galerij en zuilen, fungeert niet langer als entree.
Sinds enkele maanden is in de galerij en op de plaats waar vroeger de kassa's,
AUB Ticketshop en Theatre and Film Bookshop waren, het grand café Stanislavski
gevestigd, zo genoemd naar de Russische regisseur. Melle Daamen: "Ik beschouw
het grand café als een 'stadsfoyer' die de band benadrukt tussen de schouwburg
en Amsterdam."

Wil je vanaf het Leidseplein naar binnen, dan voert je weg langs tafeltjes en
een lange bar. Pas dan ben je in de schouwburg en vind je de kassa en garderobe.
Voor Daamen had het openbreken van de voorgevel prioriteit. Aan de voorzijde
telde de schouwburg negen deuren, waarvan de meeste gesloten waren. Het was
vanouds een 'standenschouwburg': de welgestelde burgerij en het plebs mochten
elkaar niet tegenkomen. Vandaar de verschillende deuren aan weerskanten van de
galerij die toegang gaven tot een trappenhuis, alleen bestemd voor het gewone
volk, dat leidde naar de hogere, goedkope rangen. Wie rijker bedeeld was, betrad
de schouwburg via de hoofdingang. Een aantal deuren is nu veranderd in glazen
ramen, de andere geven toegang tot Stanislavski. Hierdoor kan het daglicht van
vele kanten het gebouw binnenvallen.

Sta je in Stanislavski, dan is de situatie nauwelijks herkenbaar en herinnert er
weinig aan de hal van vroeger. Was daar eens de kassa? Nu staan er tafeltjes, er
rinkelen kopjes en in de open keuken stoomt de koffiemachine. Het
café-restaurant is geopend voor ontbijt, lunch en diner. Vanuit Stanislavski
lopen trappen naar het Ajax-terras op de eerste verdieping. Bij mooi weer gaat
dat open. De parasols staan er al.

Voor de kassa's, garderobe, Book- en Ticketshop moeten we ofwel dwars door het
restaurant, of we gaan buitenom, langs het plein waar 's winters de ijsbaan
ligt. Hier bevindt zich een nieuwe ingang, met daarachter de kassa's. De allure
van vroeger is met deze ingreep helaas verdwenen, dat is een minpunt. In een
nieuw uitgegraven kelder is de garderobe ondergebracht. De AUB Ticketshop en de
Theatre Bookshop zijn ook via deze ingang te bereiken.

Over de keuze de hoofdingang naar de zijkant te verplaatsen, net zoals bij het
hoofdstedelijke Concertgebouw is gebeurd, valt te twisten. Het is niet
vanzelfsprekend horeca tegen te komen op weg naar een theaterzaal. Er zijn
bezoekers die verdwalen tussen de horecatafeltjes en dinergasten.

Was het niet beter geweest de entree met zijn statige galerij te behouden? Het
Leidseplein biedt immers genoeg gelegenheid tot vertier. Maar Daamen wilde graag
laten zien dat een schouwburg ook overdag vol leven en bedrijvigheid kan zijn.
"Op de cafétafeltjes ligt het speelprogramma van de schouwburg en het bedienend
personeel geeft zo nodig ook informatie over de voorstellingen. Dat is, meen ik,
uniek in de theaterwereld. Na afloop van de voorstellingen komen de acteurs en
actrices graag naar Stanislavski. Volgens mij is het niet goed dat een
cultuurpaleis overdag potdicht zit. Ik heb ook weleens meegemaakt dat ik na
afloop van een voorstelling het gebouw werd uitgejaagd. We moesten elders onze
conversatie maar voortzetten. Maar het publiek wil graag napraten, liefst in de
schouwburg zelf. Stanislavski blijft tot na middernacht open en hoort dus echt
bij de schouwburg."

In de nieuwbouw van Daamen werd ook popzaal de Melkweg betrokken. Directeur Cor
Schlösser wilde aan het Leidseplein weer de vroegere functie van cultuurplein
teruggeven. Schlösser: "Het is altijd mijn angst geweest dat het Leidseplein ten
prooi zou vallen aan dronken feestgangers en toeristen die niets hebben met
theater. Als je de schouwburg niet voor het serieuze repertoire behoudt, staan
daarin binnen de kortste keren alleen nog comedy en musicals. En dat zijn genres
die nadrukkelijk niet in de schouwburg worden geprogrammeerd. De uitbreiding van
het gebouw met een tweede zaal en grand café moet je ook zien als de redding van
het Leidseplein."

Voor regisseur en artistiek leider Ivo van Hove van huisgezelschap Toneelgroep
Amsterdam was het een probleem dat de oude schouwburg niet beschikte over een
zogeheten midden- of vlakke vloerzaal. Dat is een betrekkelijk kleine zaal, voor
zo'n vijfhonderd toeschouwers, die voldoet aan de eisen van het moderne theater.
In deze zaal kijkt het publiek vanaf een oplopende tribune neer op het podium en
niet, zoals in een traditionele zaal, schuin omhoog. Een dergelijke zaal heet
ook 'zwarte doos' en kent een flexibele indeling. Volgens Van Hove is hier "de
betrokkenheid van de toeschouwer groter dan bij het lijsttoneel". De afstand tot
het publiek is kleiner, de ruimte intiemer.

De aanpassing van de Stadsschouwburg aan de eisen van het moderne theater heeft
jarenlang voor heftige discussies gezorgd. Regisseur Gerardjan Rijnders, de
eerste artistiek leider van Toneelgroep Amsterdam, hekelde vijftien jaar geleden
al die toneellijst, inclusief de pluchen stoelen, en noemde de schouwburg een
"monument voor een gestorven toneelvorm, een ouderwets operavehikel". Rijnders
zag destijds maar één oplossing: "Slopen vanbinnen, helemaal."

Dat is niet gebeurd. Gelukkig, anders zou Amsterdam op dit moment geen
historische, Frans-Italiaanse theaterzaal rijk zijn en was de band met een
belangrijke toneeltraditie verbroken. Zover hebben directeur, artistiek leider
en architect Jim Klinkhamer, die verantwoordelijk is voor de verbouwing, het
niet laten komen. Er werd naar andere mogelijkheden gezocht. Uiteindelijk bleef
één optie over: een nieuwe zaal aan de achterkant.

Dit betekende dat tussen het oude

en nieuwe gebouw een doorgang moest komen. Vanuit het Gijsbrecht-bordes op de
tweede verdieping geeft een poort in de achterwand toegang tot de aanbouw. Met
één stap komt de bezoeker van de oude schouwburg in het nieuwe gedeelte. Hier
ziet hij veel glas, wit gestucte wanden en vooral veel binnenstromend daglicht.
Ramen bieden uitzicht op het Leidseplein.

Het nieuwe complex rust op een smalle voet, transparant gemaakt met glas. Op dat
fundament prijkt het theater. Hierin zijn de tweede zaal gevestigd, de foyer,
repetitielokalen en de kantoren van Toneelgroep Amsterdam en de Stadsschouwburg.
Om de band tussen oude schouwburg en nieuwe zaal te accenturen, is de achterwand
van glas waardoor je de bakstenen achtergevel van de schouwburg ziet. Op het
podium - 29 meter breed en 19 diep - kan een tribune worden geplaatst, dus een
toneel-op-toneel. Vooral regisseur Van Hove heeft een voorkeur voor deze vorm
van theater, waarin de toeschouwers dicht op de speelplek zitten.

Door zijn ligging functioneert de tweede zaal als een schakel tussen de
Stadsschouwburg en de Melkweg. Bezoekers kunnen zowel via de Melkweg als een
nieuwe entreedeur aan de Lijnbaansgracht het schouwburgcomplex binnengaan.

In de sokkel van het nieuwe theater is een repetitielokaal en ook hier is de
wand aan de kant van de Lijnbaansgracht van glas. Ivo van Hove: "Ik wil graag
dat voorbijgangers kunnen zien dat hier toneel wordt gemaakt, dat we repeteren,
werken. Ik hoop dat ze zo worden geprikkeld om eens een voorstelling te
bezoeken."

Een tweede repetitielokaal bevindt zich boven, meer dan twintig meter boven het
straatniveau, waar het uitzicht overweldigend is.

Het bureau van Klinkhamer heeft ervaring met het aanpassen van historische en
beschermde gebouwen. Klinkhamer: "Als je een supermoderne zaal plaatst naast een
gebouw met zoveel traditie en geschiedenis, moet je niet doen alsof het oude
niet bestaat. Ik wil juist oud en nieuw, baksteen en glas, steen en aluminium in
een ontwerp samenbrengen."

Het nieuwe toneelhuis steekt zes meter boven de nok van de oude schouwburg uit.
Klinkhamer koos voor een bekleding van oranje golfplaten, waar een rasterwerk
van gevlochten, glanzend aluminium overheen ligt. Dit materiaal krijgt,
afhankelijk van lichtinval en zonnestand, telkens een andere kleur, variërend
van oranje tot lichtpaars. Klinkhamer: "Het raster lijkt op de kleine bakstenen
van Amsterdamse gevels die je hier om je heen ziet. Die gevels hebben ook veel
glas. Dat heeft me geïnspireerd."

Toch roept het idee om zoveel glas in een toneelgebouw te verwerken vragen op.
Willen spelers in een repetitielokaal wel door passanten worden bekeken? Gaan
dan toch niet de gordijnen dicht? Het werken aan een voorstelling vereist immers
concentratie en afzondering. Van Hove: "Toneelgroep Amsterdam wil met zijn
toneelvoorstellingen midden in de wereld staan, en in de stad. Daarbij past een
nieuwe, toegankelijke theaterarchitectuur."

De nieuwe zaal is niet alleen bestemd voor toneel, maar ook voor optredens van
kleine muziekensembles, zangers en muzikanten voor wie de popzaal van de Melkweg
te groot is. Voor het culturele leven betekent die nieuwe zaal dan ook een grote
verrijking.

Stanislavski's horeca, de grote zaal, de nieuwe zaal en de Melkweg kunnen aan
vijfduizend bezoekers onderdak bieden. Er kunnen ook evenementen als een jazz-
of theaterfestival worden gehouden. De Bakstenen Zwarte Piet is niet langer de
plaats waar regisseurs en toneelspelers onzichtbaar aan het werk zijn.

LOAD-DATE: April 10, 2009

LANGUAGE: DUTCH; NEDERLANDS

NOTES: Kreten en gefluister door Toneelgroep Amsterdam. Vanaf 14/4 Rabozaal,
Stadsschouwburg Amsterdam. Te zien t/m 18/4 aldaar. Inl.:
www.toneelgroepamsterdam.nl; www.ssba.nl; www.stanislavski.nl

GRAPHIC: 1004CSschouwburg1, Nieuwe, tweede zaal met doorkijk op de achtergevel
van de oude Stadsschouwburg, Foto's Leo van Velzen
1004CSschouwburg2, Interieur van grand café Stanislavski in de voormalige entree
van de Stadsschouwburg aan het Leidseplein in Amsterdam
1004CSschouwburg3, Buitenaanzicht van de nieuwe zaal met foyer; rechts de
Melkweg

PUBLICATION-TYPE: Krant

JOURNAL-CODE: NRC Handelsblad


                         Copyright 2009 NRC Media B.V.
                              All Rights Reserved

                              114 of 152 DOCUMENTS



                                NRC Handelsblad

                                 April 9, 2009

Dan maar een jaartje geen groei bij Van der Valk;
Horeca Conservatief gefinancierd familiebedrijf wel geraakt door de crisis, maar
niet gehinderd in expansieplannen

BYLINE: Lolke van der Heide

SECTION: ECONOMIE; Blz. 17

LENGTH: 742 woorden

DATELINE: Houten, 9 april.

SAMENVATTING:

De crisis treft de horeca hard. Hoewel Van der Valk minder te lijden zegt te
hebben dan concurrenten, kan het familiebedrijf de economische neergang ook niet
ontwijken.

VOLLEDIGE TEKST:

Een zondagavond in het moderne Hotel Van der Valk Houten. Op de eerste etage
doen honderden gasten zich te goed aan het buffet in het 'live cooking'
restaurant. De crisis is er op het oog niet te merken, de zaal is nagenoeg vol.
Voor 35 euro per persoon kan er zoveel worden gegeten en gedronken (ook alcohol)
als men wil.

De drukte is bedrieglijk: ook Van der Valk is minder immuun voor de economische
neergang dan het zelf had verwacht. De teruggang in omzet, in vergelijking met
vorig jaar, ligt nu rond de 10 procent. "2008 was een goed jaar", zegt de
directeur van hotel Houten, Martin van der Valk, telg uit een omvangrijke
familie van hoteliers en restauranthouders. "Toen merkten we nog bijna niets van
de crisis. Van het rookverbod hadden we eigenlijk meer last. Ook de feestdagen
waren beter dan voorheen."

Het eerste kwartaal van dit jaar is de klad er alsnog in gekomen. In sommige
vestigingen van het concern liep de omzet de eerste drie maanden van 2009 met 15
procent terug, andere deden het iets beter, maar over de hele linie is sprake
van een forse vraaguitval van gemiddeld 10 procent.

Martin van der Valk maakt zich voorlopig nog geen zorgen over de economische
situatie: "Ons bedrijf heeft al zoveel meegemaakt en we hebben alles overleefd.
We zijn er sterker door geworden." Zijn neef, met dezelfde naam - Martin van der
Valk, directeur van hotel Avifauna in Alphen aan de Rijn - beaamt dit. "Er zijn
wel vaker economische crises geweest in Nederland. Ons bedrijf zit in een
bandbreedte waar je niet zo snel last hebt van een mindere economie. En dan gaat
het een keer wat minder, nou en? Mijn moeder zei altijd: een slechte dag maakt
nog geen slechte week, één slechte week nog geen slechte maand en één slechte
maand nog geen slecht jaar. We hoeven niet per se altijd te groeien, je kunt ook
een keer gelijk blijven, wij kunnen dat zakelijk wel hebben. Wij begroten op
stabiliteit, niet op groei."

Als familieconcern hoeft Van der Valk geen jaarcijfers te geven en lange tijd
gebeurde dat ook niet. Na enkele aanvaringen met de fiscus in de jaren negentig
en verzoeken van branchevereniging Koninklijk Horeca om meer openheid, geeft het
bedrijf nu summiere financiële informatie. Martin van der Valk (Houten) zegt
desgevraagd dat de omzet van alle 55 vestigingen in Nederland over 2007 op 520
miljoen euro uitkwam. In 2008 daalde dit naar 513 miljoen.

Over de winst of de marge wil Van der Valk niets kwijt. En dat geldt ook voor de
28 bedrijven in het buitenland, onder meer op de Antillen. Deze maken deel uit
van de verschillende 'staken' (zie inzet), maar Van der Valk houdt de cijfers
uit de openbaarheid.

Het Van der Valk-concern neemt intussen ondanks de crisis geen gas terug. Met de
hotels in Houten, Nootdorp, Ridderkerk sloeg het bedrijf twee jaar geleden een
andere richting in dan de familiesfeer van voorheen. De nieuwe hotels hebben een
strakke moderne uitstraling in paarse, witte en bruine tinten. Die lijn wil het
bedrijf doorzetten.

Op drie locaties, Sneek, Duiven en Harderwijk, wordt gebouwd aan Van der
Valk-hotels 'nieuwe stijl'. Martin van der Valk (Avifauna): "We stellen onze
investeringen niet uit. Geen paniekvoetbal alstublieft."

Naar familiebedrijven werd de afgelopen jaren door marktpartijen een beetje
meewarig gekeken. Ze deden niet echt mee met het grote spel, vonden
beursgenoteerde bedrijven. Geen kwartaalcijfers of dividend voor aandeelhouders,
geen grote leningen bij de banken - in plaats daarvan een in zichzelf gekeerd
bedrijf. Sinds de kredietcrisis is dat beeld anders.

Martin van der Valk (Houten): "Met een familiebedrijf loop je minder risico's en
je hebt minder verplichtingen. Wij zijn een geweldig papa- en mamabedrijf, dat
overgaat van vader op zoon. We speculeren niet op de beurs, we investeren
grotendeels van ons eigen geld. De oude generatie Van der Valk leende nooit
iets. Ze kochten alleen als ze geld hadden. Wij zijn daarin wel opgeschoven: we
lenen op beperkte wijze en altijd met een laag risico."

Van der Valk richt zich met zijn derde en vierde generatie eigenaren ook op een
breder publiek dan alleen Jan Modaal. En paste ook zijn menukaart aan. Martin
van der Valk (Avifauna): "De kip met patat en appelmoes zijn we allang voorbij,
maar we blijven ook de gezinnen koesteren."

LOAD-DATE: April 9, 2009

LANGUAGE: DUTCH; NEDERLANDS

NOTES: 'Een slechte maand is nog geen slecht jaar'; Martin van der Valk; Van der
Valk is een familiebedrijf dat is verdeeld in zogeheten 'staken' van
licentiehouders, geformeerd rond een zoon of dochter van Martien en Rie van der
Valk, die het bedrijf ruim 75 jaar geleden oprichtten. Inmiddels zijn er 8
staken, gerund door de derde en vierde generatie Van der Valken. Onder één staak
ressorteren weer verschillende vestigingen met een eigen licentie. Zo heet de
groep bedrijven waar Van der Valk in Houten onder valt de 'Voorschotenstaak',
die 23 licenties heeft. De licentiehouder moet een directe afstammeling zijn van
de oprichters. "Gemeenschappelijk kenmerk bij alle Van der Valk-vestigingen is
de beperkte openbaarheid en het geringe gebruik dat wordt gemaakt van extern
management. Zo houden ze zo veel mogelijk zaken binnen de familie," zegt Ewout
Hoogendoorn van horecaconsultant Horwath.

GRAPHIC: 0904eco2valk2, Van der Valk, bekend om zijn hotels en restaurants in
familiaire sfeer, bouwde de afgelopen jaren een aantal nieuwe hotels met een
strakke, moderne uitstraling, zoals hier in Houten., Foto's Peter de Krom
0904eco2lounge
0904eco2hotellll
0904eco2valkkk

PUBLICATION-TYPE: Krant

JOURNAL-CODE: NRC Handelsblad


                         Copyright 2009 NRC Media B.V.
                              All Rights Reserved

                              115 of 152 DOCUMENTS



                                NRC Handelsblad

                                 April 9, 2009

De suffe bank is in de mode;
Kredietcrisis Hoe 'universal banks' zullen moeten wennen aan weer gewoon
bankieren

BYLINE: Egbert Kalse; Daan van Lent

SECTION: ECONOMIE; Blz. 16

LENGTH: 1470 woorden

SAMENVATTING:

Supermarkten spelen in op de wens van consumenten naar gewone banken. Economen
juichen de komst van de nutsbank toe. Centralebankier Wellink waarschuwt voor
valse verwachtingen.

VOLLEDIGE TEKST:

Een spaarrekening openen of een hypotheek afsluiten bij hetzelfde bedrijf waar
je ook koffie, babyluiers of bananen koopt. Voor veel Zwitsers is dat al heel
gewoon geworden. Supermarktketen Migros krijgt veel nieuwe klanten die geen
vertrouwen meer hebben in gevestigde banken als UBS en Credit Suisse.

De Britse supermarktketen Tesco volgt het Zwitserse voorbeeld. Het zal in dertig
van zijn winkels een bankfiliaal openen, waar klanten een spaarrekening kunnen
openen of een lening of verzekering afsluiten. Over hypotheken en gewone
betaalrekeningen denkt de marktleider onder de Britse supermarktketens nog na.

Migros en Tesco spelen in op de wens naar narrow banking. In wezen is het terug
naar de 'suffe bank', waar de consument zijn betaalrekeningen en spaargelden aan
toevertrouwt. Gedegen, betrouwbare instituten, die net als dertig jaar geleden
de ingelegde gelden weer uitzetten als kredieten en daaraan verdienen. En ook
niet veel meer dan dat.

De 'smalle bank' is een duidelijke reactie op de wildgroei van de afgelopen
jaren, die culmineerde in de kredietcrisis.

Tot eind jaren negentig waren in de Verenigde Staten zakenbanken gescheiden van
de gewone banken. Dat kwam door de Glass-Steagall Act uit de crisisjaren 30, die
onder Roosevelt was ingevoerd om te voorkomen dat banken met de spaargelden van
consumenten opnieuw gingen avonturieren. Onder Clinton maakte de
Gramm-Leach-Bliley Act uit 1999 aan deze scheiding een einde. Met als resultaat
dat in de VS reuzen als Citigroup, Bank of America en JPMorgan Chase ontstonden.
In Europa hadden banken zoals ook ABN Amro en ING zich, ongehinderd door
regelgeving, al eerder in de jaren negentig omgevormd tot universal banks door
onder hun vleugels grote zakenbanken te ontwikkelen die de concurrentie in de
City of Londen moesten aangaan met grote Amerikaanse zakenbanken als Goldman
Sachs en Morgan Stanley.

Die universele banken hebben hun nutsfunctie als hoeders van het
betalingsverkeer en verstrekkers van kredieten veronachtzaamd, zo constateren
bankiers inmiddels ook zelf. Daarom is er een nieuwe Glass-Steagall wet nodig,
"maar dan wereldwijd en op anabole steroïden", zoals de Nederlandse econoom
Willem Buiter het formuleert.

Ook de Leuvense econoom Paul de Grauwe pleit voor herinvoering van de scheiding.
Hij stelt dat banken de afgelopen periode "vooral deden alsof ze rendement
haalden door creatieve dingen te ontwikkelen, maar in feite alleen maar winst
maakten door te beleggen met veel geleend geld. Als ze daar hun rendement uit
moeten halen zijn ze verkeerd bezig." Nutsbanken, vindt de Grauwe, mogen niet
meer in aandelen, derivaten en complexe gestructureerde producten investeren of
zulke innovaties zelf maken. Zij mogen als enige nog spaargeld uitzetten als
langlopende leningen. En zij mogen als enige gebruikmaken van de
depositogarantie voor hun spaarders en bij de centrale bank als
lender-of-last-resort aankloppen. Banken die willen speculeren, securitiseren en
innoveren, vallen in De Grauwes definitief onder de zakenbanken.

De term 'nutsbank' suggereert misschien dat zulke banken in overheidshanden
zijn. Maar dat hoeft niet het geval te zijn. Sterker, het is beter van niet,
zegt Buiter. Want Duitse Landesbanken, die eigendom zijn van de Duitse
deelstaten, gingen in de afgelopen dertig jaar vaak op avontuur als zakenbank,
tot de tragedies uitbraken. Een nutsbank kan heel goed een privaat bedrijf zijn,
zegt Buiter, ofwel in coöperatieve vorm, zoals de Rabobank, of 'gewoon'
beursgenoteerd, zij het voortaan wel met straffer toezicht en aandeelhouders die
er zitten voor de lange termijn.

Van Lanschot-bankier Floris Deckers heeft in interviews al sinds vorig najaar
hardop nagedacht over de wenselijkheid van een nutsbank. Aandeelhouders moeten
volgens hem niet alleen in banken beleggen voor de koerswinsten. De nutsbank zou
een betrouwbare belegging moeten zijn, die jaar in jaar uit voor een degelijk
dividend zorgt. Deckers mag daarbij graag refereren aan zijn voormalige baas bij
ABN, Rob Hazelhoff, die bankaandelen 'obligaties met een lekkertje' noemde.
Econoom De Grauwe is het met Deckers eens: "Met een gemiddelde economische groei
van nominaal 5 procent per jaar kunnen banken redelijkerwijs nooit jaar op jaar
winsten van 15 tot 20 procent boeken. Dat is kunstmatig, dat moet terug naar
normale ratio's van maximaal 10 procent. Alles daarboven leidt tot de aberraties
die we hebben gezien."

Voor politici is de nutsbank een aantrekkelijk perspectief. Nigel Lawson, als
minister van Financiën onder Thatcher verantwoordelijk voor de deregulering van
de Britse bankensector, schreef in de Financial Times dat een mondiale
Glass-Steagall wet een zegen zou zijn - "vooral nu we in een tijd lijken te
leven waarin het vergaren van rijkdom meer telt dan het verkrijgen van een goede
reputatie".

De Nederlandse minister van Financiën Bos voelt er ook wel voor: "Aan de ene
kant banken die heel basale diensten verlenen - post, cheque en girodienstachtig
- waar al je geld wordt gegarandeerd, maar waar je dan ook minder rendement
krijgt. En aan de andere kant mogen ze hun gang gaan, daar mogen ze innoveren,
risico's nemen. Maar dan moeten ze ook niet klagen als het mis gaat. Niemand zal
ze redden, of je nu spaarder, investeerder of bankier bent."

Toch staat de sector zelf niet te springen om een scheiding tussen nuts- en
zakenbanken. Een commissie onder voorzitterschap van oud-ING-topman Cees Maas
adviseerde deze week juist om de universele bank in stand te houden. Maas zei
dat Nederland de afgelopen decennia een grote, sterke financiële sector heeft
opgebouwd "die het over het algemeen heel goed doet". Het is volgens hem "zonde"
om die universele banken af te schaffen.

Wel wil Maas dat banken die verhoudingsgewijs veel zakenbankactiviteiten
ontplooien in de toekomst geen gebruik meer kunnen maken van het garantiestelsel
voor spaarders. Bos: "Differentiatie in het garantiestelsel op basis van
risico's is een interessant aanknopingspunt, maar het idee van de nutsbank is
hiermee nog niet van tafel." De invoering van "een nutsbank en een durfbank",
zoals Bos het noemt, kan volgens hem alleen als het op Europees niveau wordt
doorgevoerd.

Het idee van de nutsbank lijkt aantrekkelijk om zijn simpelheid, maar die is
bedrieglijk, vindt president Wellink van De Nederlandsche Bank. Hij is kritisch
over de nutsbank. Hij noemt die "een hang naar een verleden toen het leven nog
simpel en eenvoudig was". Maar een verheerlijking van die tijd leidt volgens hem
tot een vals beeld. In de jaren vijftig waren er in Nederland misschien wel 150
spaarbanken, zegt Wellink. "We hebben ze allemaal laten fuseren met grotere
banken, want het bleek erg moeilijk om een spaarbank een beetje rendabel te
houden." Hij vindt het dan ook een illusie om te denken dat je een klant
tevreden houdt als het rendement op zijn ingelegde spaargeld bijna nul is. "Dan
gaan ze naar een andere bank, die meer risico wil lopen."

Het probleem van de nutsbank zit hem kort gezegd in de afbakening van de term
'suf'. Een bank die hypotheken verstrekt, vindt Wellink al "niet meer suf". Hij
zegt: "Als een bank hypotheken gaat verstrekken, worden alweer grotere risico's
aangegaan dan je idealiter met een nutsbank zou willen. Aan het eind van de
jaren zeventig hebben we prijzen van huizen zien dalen met 35 procent. Al onze
hypotheekbanken zijn weggevaagd. We dachten dat het de meest solide banken waren
in de wereld." Een échte suffe nutsbank zou alleen nog maar veilig kunnen
beleggen in staatspapier, denkt Wellink. "En een bank die alleen belegt in
staatspapier is een overbodige bank."

Alles wat meer is dan staatspapier tast volgens hem het risicoloze karakter van
de nutsbank aan. En bovendien is met de instelling van een nutsbank de
financiering van het bedrijfsleven nog niet geregeld, en die is minstens zo
cruciaal als het betalingsverkeer voor gewone burgers. Wellink: "Het model is
niet stabiel. Niet in zijn werking naar de economie en niet in zijn uitvoering.
Het is beter de werkelijkheid onder ogen te zien. De mens innoveert, dat is een
bron van welvaart, daar zijn risico's aan verbonden."

Wellink behoort tot de centrale bankiers die voor de toekomst vertrouwen op het
stellen van hogere kapitaaleisen aan banken en een verscherping van het toezicht
op banken. Maar vertrouwt Wellink daarmee niet op het herstel van een systeem
dat nu hard onderuit is gegaan? Professor De Grauwe vindt van wel: "Juist de
universele banken blijven dan kwetsbaar bij nieuwe crashes. Banken doen nu net
alsof ze worden teruggestuurd naar de Middeleeuwen. Maar dat is onzin. Ze zijn
pas een decennium met universal banking bezig."

LOAD-DATE: April 9, 2009

LANGUAGE: DUTCH; NEDERLANDS

NOTES: Tweede deel van een serie over de toekomst van het financiële stelsel.
Eerdere delen staan op nrc.nl/bankroet. De serie zal op 13 mei worden afgerond
met een debat in De Balie in Amsterdam naar aanleiding van het boek 'Bankroet'
van Egbert Kalse en Daan van Lent.

GRAPHIC: 0904ECObanksplitsenBLOMMESTIJN, Illustratie Rhonald Blommestijn
030409ECO_Bankroet

PUBLICATION-TYPE: Krant

JOURNAL-CODE: NRC Handelsblad


                         Copyright 2009 NRC Media B.V.
                              All Rights Reserved

                              116 of 152 DOCUMENTS



                                NRC Handelsblad

                                 April 4, 2009

Slimme energiemeter is spion, dwingeland en een kostenpost;
Opklaringen Marc Chavannes

BYLINE: Marc Chavannes

SECTION: OPINIE & DEBAT; Blz. 7

LENGTH: 1022 woorden


De Tweede Kamer heeft weer eens zitten suffen. Ik constateer het zonder vreugde.
Maar toen zij vorig jaar op 3 juli met algemene stemmen de wet 'omtrent
energie-efficiëntie' aannam, opende de Kamer de weg voor invoering van
energiemeters waar we nog veel gedoe mee kunnen krijgen. Ze worden 'slim'
genoemd. Ja, even slim als een handelsreiziger die zijn voet tussen de deur zet
en een politiepenning laat zien.

Het idee is niet uniek-Nederlands. In Zuid-Californië en Ontario zijn ze al een
eindje verder met smart metering. In Groot-Brittannië hoopt men er ook veel
energie mee te besparen. En geld - in de eerste plaats voor de energiebedrijven.
In de Angelsaksische literatuur zijn ze er wat opener over dan hier: door
vrijwel continu te meten wat er op huishoudniveau wordt verbruikt, kunnen de
leveranciers en producenten veel beter dan nu anticiperen op pieken en dalen in
de vraag. Bovendien kunnen zij met dynamische prijzen ons gedrag en hun
inkomsten beter sturen.

Het was in die dagen dat iedereen een nieuwe energiemeter moest laten
installeren. Zo'n meter zendt online verbruiksgegevens terug naar de
netbeheerder, die deze aan de verkoper van gas en licht doorstuurt. Tegelijk kan
de consument op z'n slimme meter of op de huiscomputer volgen hoeveel
warme-voeten-bij-het-opstaan of een-kwartier-douchen kost. Naar gelang de
'meter' slimmer verder is opgetuigd, kun je nauwkeuriger zien wat iedere
aangename gewoonte kost.

Klinkt allemaal nuttig. Volgens berekeningen kan het tot een collectief verhoogd
energiebewustzijn leiden dat hele centrales aan besparingen kan opleveren. Zoals
vaak is het wetsvoorstel om deze slimme meters in te voeren de uitwerking van
een Europese richtlijn. En zoals ook vaker gebeurt, willen we het in Den Haag
dan meteen beter doen. Daar komt de dwingelandij om de hoek kijken.

Vóór ik verder ga: het is ronduit schandalig hoe ontoegankelijk en verbrokkeld
alle 'openbare' informatie over dit ingrijpende project is. Daar maakte de Raad
van State in zijn advies in 2007 al een kritische opmerking over. De Tweede
Kamer heeft een charmante website waarop nog steeds de gang van een wetsontwerp
vrijwel niet te volgen is. De Eerste Kamer is lichtjaren vooruit met een website
die daar een goede poging toe doet. Maar als je vraagt: hoe ziet het wetsontwerp
zoals het er nu ligt eruit, dan moet een gewone burger over bijzondere gaven
beschikken om het antwoord te vinden.

Desondanks staat het wetsontwerp dinsdag op de agenda van de Eerste Kamer. Als
die vóór stemt krijgt u straks verplicht een energiemeter die verklikt of u 's
nachts een bad neemt, lang zit te computeren en veel licht aan laat staan,
wanneer u op vakantie bent en meer van dat soort privégegevens. Op het wijde web
wonen ook inbrekers. Gelukkig hebben verschillende senatoren het de minister van
Economische Zaken moeilijker gemaakt dan de overgrote meerderheid van de Tweede
Kamer.

Afgelopen dinsdag werd de behandeling aangehouden omdat meer informatie werd
verlangd over het standpunt van het College Bescherming Persoonsgegevens en de
Consumentenbond. Het CBP heeft in eerdere instantie vraagtekens gezet bij de
noodzaak dit vergaande aftappen van persoonlijke gegevens landelijk te
orkestreren. Later leek het college genoegen te nemen met betrekkelijk vage
toezeggingen van de minister.

Duidelijker taal spraken Colette Cuijpers en Bert-Jaap Koops van het Centrum
voor Recht, Technologie en Samenleving van de universiteit Tilburg. Zij hielden
het wetsontwerp tegen het licht op verzoek van de Consumentenbond en
concludeerden dat, ook nadat de minister aan een aantal bezwaren tegemoet was
gekomen, het wetsontwerp nog steeds in verschillende opzichten inbreuk maakt op
de privacybepalingen van het Europees Verdrag voor de Rechten van de Mens
(artikel 8, lid 1).

Het is verbluffend hoe weinig Kamerleden werk maken van dergelijke conclusies.
Een Europees verdrag heeft voorrang boven de Nederlandse wet in het algemeen. En
een gewaarschuwd wetgever zou voor twee mogen tellen als een ontwerp nog geen
wet is. Over de verplichtingen van een minister en haar wetgevingsambtenaren
maar te zwijgen.

Deze week moest de minister van Volksgezondheid toegeven dat de toegangspassen
voor het Elektronisch Patiëntendossier waren gekraakt. Die dossiers met uiterst
gevoelige informatie over mensen zijn in theorie alleen toegankelijk voor
medische hulpverleners die direct bij zijn/haar behandeling zijn betrokken.
Bleek dus niet te kloppen. Was voorspeld, maar weggelachen door de minister en
zijn EPD-apostelen. Over de kraakbaarheid van de ov-chipkaart kunnen we kort
zijn - zo, u was gisteren weer in Amsterdam?

Is bij de slimme energiemeter misschien een groter belang in het spel dan die
miezerige persoonlijke levenssfeer van 16 miljoen burgers? Energiebesparing
bijvoorbeeld. Men hoopt op 2 procent. Of kostenbesparing? Accenture en andere
bureaus hebben daar sommen over gemaakt. 800 miljoen zegt de één, 1,2 miljard
zegt de ander. Maar de minister moest in het parlement toegeven dat het
veronderstellingen blijven. De kans is groot dat eventuele tegenvallers ergens
op de energienota terugkomen, ondanks vage toezeggingen van het tegendeel.

De plannen gaan door, tenzij de Senaat 'nee' zegt. En niet in een overzichtelijk
testgebied, nee de bedrijven willen alleen meedoen als het project meteen
landelijk wordt uitgerold. Daar hebben we goede ervaringen mee, met de invoering
van de zorgtoeslag, de gemeentelijke bevolkingsadministratie, et cetera. Het
hele land als proefkonijn. Het welslagen wordt dan zo cruciaal voor de politieke
prestiges dat stoppen geen optie is.

Een aardige nieuwigheid bij deze energiemaatregel is het gebruik van het
strafrecht. In het wetsontwerp heet hoofdstukje 3 onheilspellend: 'Handhaving
Energiebesparing'. Wie geen slimme meter wil laten plaatsen, riskeert een
dwangsom, een boete van tienduizenden euro's en een gevangenisstraf tot zes
maanden. Dat staat niet in de Europese Richtlijn die hier wordt vertaald naar
Nederland. De Europese smoes wordt opnieuw misbruikt voor een eigenaardig soort
goede-bedoelingen-dictatuur. Of is het gewoon gebrek aan weerstand tegen de
slimme meterlobby?

LOAD-DATE: April 3, 2009

LANGUAGE: DUTCH; NEDERLANDS

NOTES: Wilt u reageren? Schrijf de auteur: opklaringen@nrc.nl of neem online
deel aan de discussie onder de column op het vernieuwde weblog
www.nrc.nl/opklaringen; Het is ronduit schandalig hoe ontoegankelijk de
'openbare' informatie over dit project is

GRAPHIC: 0404OPIslimmemeter, Illustratie Ruben L. Oppenheimer

PUBLICATION-TYPE: Krant

JOURNAL-CODE: NRC Handelsblad


                         Copyright 2009 NRC Media B.V.
                              All Rights Reserved

                              117 of 152 DOCUMENTS



                                NRC Handelsblad

                                 March 27, 2009

De opmars van de workaholic;
Hoe we van een statische samenleving in de mobiele wereld terechtkwamen

BYLINE: Arnold Heumakers

SECTION: BOEKEN; Blz. 2-3

LENGTH: 1469 woorden

SAMENVATTING:

De eminente historicus Keith Thomas beschrijft in zijn nieuwe boek hoe Engelsen
uit de vroeg-moderne tijd hun leven zin en betekenis gaven. Hij grossiert in
mooie concrete voorbeelden.

VOLLEDIGE TEKST:

Woorden als 'levensvervulling' en 'levensdoel' hebben een moderne klank.
Onwillekeurig wekken ze de indruk dat we zelf kunnen kiezen waaruit die
vervulling en dat doel zullen bestaan. Dat veronderstelt dat wij mensen autonome
wezens zijn, individuen die hun leven in de hand hebben en die in bewuste
zelfontplooiing vaak hun hoogste ideaal zullen zien. Een groot verschil met het
verleden, toen conventie en traditie bepaalden wat voor levens mensen konden
leiden. De godsdienst was nog oppermachtig en niemand hoefde zich druk te maken
om zijn levensvervulling, omdat die per definitie in het hiernamaals lag. Op
aarde had iedereen simpelweg zijn plicht te doen, op de plek in de samenleving
waar hij door God was neergezet. Wie naar meer streefde, maakte zich schuldig
aan hoogmoed.

Hoe zijn we toch van zo'n statische, conformistische samenleving in de even
mobiele als pluriforme moderne wereld terecht gekomen? Voor het antwoord op die
vraag moeten we naar de lange overgangsperiode kijken, die gewoonlijk
vroeg-modern wordt genoemd. De Britse historicus Keith Thomas heeft er zijn
specialiteit van gemaakt om deze ruim bemeten periode (van 1530 tot 1780, dus
pakweg van de Reformatie tot de Amerikaanse Onafhankelijkheidsoorlog) voor
Engeland te bestuderen. Eerder deed hij dat in veelgeprezen en ook in het
Nederlands vertaalde studies als Religion and the Decline of Magic (1973) en Man
and the Natural World (1983). Zijn nieuwe boek heet The Ends of Life. Roads to
Fulfilment in Early Modern England.

Thomas heeft zich voorgenomen het verleden te benaderen zoals een antropoloog
een 'exotische maatschappij' bestudeert. Dus met alle aandacht voor de
vreemdheid van zijn onderwerp, maar ook met oog voor de overeenkomsten tussen
toen en nu. Vandaar dat begrippen als levensvervulling en levensdoel ook in de
vroeg-moderne tijd bruikbaar blijken te zijn. Het resultaat is een uitermate
genuanceerd maar ook enigszins verwarrend beeld, waaruit alle eenduidigheid is
verdwenen. Thomas begint steeds met de officiële doctrine, ontleend aan
christendom en antieke oudheid, en zoemt dan in op de praktijk van alledag die
vaak iets heel anders te zien geeft. Het is daar vooral dat de overeenkomsten
kunnen worden waargenomen. De veranderingen blijken meer te zitten in de ideeën
dan in de mensen.

Op welke manieren trachtten de vroeg-moderne Engelsen hun leven zin en betekenis
te geven? Wat waren de levensdoelen waarop zij zich richtten? Thomas behandelt
er een zestal, in het volle besef niet uitputtend te zijn: militaire moed,
arbeid, rijkdom, reputatie, persoonlijke relaties en het leven na de dood. Neem
de arbeid. Door het christendom werd arbeid niet positief beoordeeld; dat de
mens moest werken was immers een gevolg van de erfzonde. Ook de oudheid vond
arbeid niets voor vrije burgers. Werk was nuttig, zelfs noodzakelijk, voor de
meerderheid om in het levensonderhoud te voorzien en voor iedereen om ijdelheid
en lediggang tegen te gaan. Maar niemand beval werken aan omdat het op zichzelf
als iets aangenaams of vreugdevols werd gezien. Zelfs de verlichte filosoof John
Locke noemde arbeid om de arbeid 'tegen de natuur'. Daar denken de werklozen van
nu, ondanks bijstand en ww, toch heel anders over; voor hen is niet te kunnen
werken zo ongeveer het ergste wat een mens kan overkomen.

Maar zie, na de officiële opvattingen keurig te hebben weergegeven komt Thomas
met allerlei uitzonderingen. Met de 18de-eeuwse filosofen David Hume en Adam
Smith bijvoorbeeld, die het werk waardeerden als een bij uitstek menselijke
behoefte aan activiteit en bedrijvigheid. Hun collega Thomas Hobbes blijkt iets
dergelijks zelfs al een eeuw eerder te hebben beweerd, terwijl Hobbes'
tijdgenoot Samuel Pepys zijn eigen werkzaamheden in zijn dagboek een delight
noemt; hij zit in elk geval liever de hele dag en avond op zijn kantoor dan
thuis met zijn vrouw ruzie te moeten maken. De workaholic bestond dus al in de
vroeg moderne tijd. Voor de hogere beroepen ligt dat misschien voor de hand,
maar Thomas diept ook getuigenissen op over gewone arbeiders die 'zingend' en
'fluitend' aan de slag gingen. En wat te denken van de ambachtsman, die eer van
zijn werk had en daar buitengewoon trots op was? Het aanvankelijk zo duidelijke
beeld valt uiteen in nuances, maar wint tegelijk aan levendigheid.

Het aantrekkelijke van dit boek is dat Thomas zich steeds met concrete mannen en
vrouwen bezighoudt, niet met levenloze abstracties. En hij heeft een periode
uitgekozen die lang genoeg is om verandering en ontwikkeling te kunnen tonen.
Bijvoorbeeld in de waardering voor het krijgsmanschap. Van oudsher werd de
strijd op het slagveld gezien als de beste gelegenheid voor een man om te laten
zien wat hij waard is. Heldendom was het doel, liefst met roekeloze acties
verworven, net als in de populaire ridderromans. Ook sterven in het harnas was
nog een letterlijk ideaal. Maar als de oorlogsvoering verandert en de nadruk
steeds meer komt te liggen op organisatie en strategie, boet de individuele
heroïek in aan belang.

Nog altijd bestonden er ijzervreters die niets te dol was om hun moed te
bewijzen. Thomas geeft het voorbeeld van een 17de- eeuwse edelman die tijdens
een banket met Spaanse officieren zijn mond volpropte met de scherven van
gebroken glazen, totdat het bloed hem van de lippen stroomde. Maar op het
slagveld had men aan zulke woestelingen steeds minder behoefte. In de tweede
helft van de 17de eeuw dienden zich zelfs heuse pacifisten aan, in de gedaante
van de Quakers, en tegelijkertijd zocht men het ideaal van heldenmoed liever
niet meer bij de grote veroveraars van weleer maar bij Christus of bij de
martelaren voor het geloof, die uitblonken door karaktersterkte en niet door
fysieke agressie.

Natuurlijk is de krijgshaftigheid nooit echt uit de gratie geraakt, althans niet
vóór de Eerste Wereldoorlog. Er werd nog geregeld oorlog gevoerd, maar als
levensdoel verloor de fysieke moed in het gevecht aan populariteit. Iets
dergelijks geldt ook voor het destijds enorme belang van eer en reputatie. Voor
een edelman was zijn eer alles, menigeen heeft er duels op leven en dood voor
uitgevochten. Maar ook de gewone burger diende zich terdege om zijn goede naam
en faam te bekommeren. De vroeg-moderne economie was er een waarin iemands
'woord' van kapitale betekenis was, en de betrouwbaarheid van dat 'woord' stond
of viel met iemands reputatie. Wie zijn eer verloor, door laster of eigen
wangedrag, had geen leven meer. Pas de opkomst van banken en verzekeringen
bracht hierin verandering, omdat men zich voortaan afdoende kon indekken. Maar
denken we even aan de huidige kredietcrisis en aan de volkswoede over de
bonussen, dan wordt duidelijk dat zaken als eer en reputatie nog altijd niet
straffeloos te grabbel kunnen worden gegooid.

Nauw verbonden met iemands eer en reputatie was het verlangen naar onsterfelijke
roem als levensdoel. Ook hier vinden we een subtiele concurrentie met de
officiële christelijke ideologie, die aan de postume aardse roem geen
bovenmatige waarde hechtte, aangezien al het aardse toch zou verbleken in het
hiernamaals. Thomas schrijft dan ook dat de hang naar faam bij het nageslacht
toenam naar mate het geloof in God en religie afnam. Niet voor niets noemde
Diderot de herinnering van het nageslacht de 'hemel' van de ongelovige.

In de praktijk blijkt de tegenstelling minder groot, omdat ook gelovigen er op
allerlei manieren in slaagden hun verlangen naar wereldse roem te combineren met
de eisen van het christendom. Dat gebeurde onder meer via de charitas, waardoor
de naam van een op roem beluste gelovige deugdzaam bleef voortleven, voor altijd
verbonden met een weeshuis, een studiebeurs of een lezingenreeks - ten grondslag
aan Thomas' boek liggen bijvoorbeeld de Ford Lectures die hij in 2000 heeft
gehouden aan de universiteit van Oxford.

Minder charitatief waren de rechtenstudenten die in 1606 alle ruiten insloegen
van een Londens bordeel. Waarom? Omdat zij hoopten dat er dankzij deze
gewelddaad ook na hun dood nog over hen zou worden gesproken. Tegenwoordig,
schrijft Thomas, hebben we de televisie en de krant om mensen oppervlakkige
bekendheid te verschaffen, maar voor de ware roem blijft men aangewezen op de
wetenschap, die met studies en biografieën iemands daden en naam veel langer
voor de vergetelheid kan behoeden. Onbedoeld bewijst Thomas het gelijk van zijn
stelling. Want van die rechtenstudenten en van hun merkwaardige wijze om naar de
onsterfelijkheid te streven had geen mens meer iets vernomen, als ze niet in dit
boek waren vermeld. The Ends of Life gaat niet alleen over levensdoelen, het
vervult er ook een paar.

LOAD-DATE: March 27, 2009

LANGUAGE: DUTCH; NEDERLANDS

NOTES: Keith Thomas: The Ends of Life. Roads to Fulfilment in Early Modern
England. Oxford University Press, 393 blz. (E) 27,-; De herinnering van het
nageslacht, schreef Diderot, is de 'hemel' van de ongelovige

GRAPHIC: 2703BBkoppen, Characters/Caricaturas, een kopergravure (1743) van
William Hogarth (1697-1764), Fulltable.com

PUBLICATION-TYPE: Krant

JOURNAL-CODE: NRC Handelsblad


                         Copyright 2009 NRC Media B.V.
                              All Rights Reserved

                              118 of 152 DOCUMENTS



                                NRC Handelsblad

                                 March 26, 2009

Nergens in Europa is omroepbestel zo open als in Nederland;
Idee van publieke omroep komt in Oost-Europese landen nauwelijks van de grond
door bemoeienis van politici

BYLINE: Marc Leijendekker

SECTION: NEDERLAND & EUROPA; Blz. 7

LENGTH: 1019 woorden

DATELINE: Rotterdam, 26 maart.

SAMENVATTING:

Vertegenwoordigt de publieke omroep de burger wel? In veel Europese landen
bepaalt de politiek het omroepbeleid. De drempel voor nieuwkomers is hoog.

VOLLEDIGE TEKST:

Bejaarden, dierenbeschermers, cultuuraanbidders, mensen die recht voor hun raap
praten, de gewone-man-die-niet-gehoord-wordt: ook in de andere Europese landen
kom je deze groepen tegen, maar alleen in Nederland kunnen ze handtekeningen
ophalen om te proberen deel te gaan uitmaken van de publieke omroep.

Openheid, diversiteit en representativiteit zijn voor vrijwel alle publieke
omroepen in Europa doelstellingen die in de wet zijn vastgelegd. Maar in de
uitwerking gaat Nederland het verst. "Ieder omroepbestel is ingebed in de
politieke tradities van een land", zegt Nico van Eijk, hoogleraar Media- en
Telecommunicatierecht in Amsterdam. "In Nederland is dat de verzuiling. Daarom
hebben we hier gekozen voor een bestel waar partijen zelfstandig kunnen
toetreden. Dat vind je in geen enkel ander land.''

Alleen in België en Frankrijk kunnen religieuze groepen enige zendtijd claimen
bij de publieke omroep, maar veel stelt dit niet voor. De Spaanse grondwet legt
een recht vast van sociale en politieke groepen om vertegenwoordigd te zijn in
de publieke omroep, maar dit is nooit uitgewerkt in een concrete procedure
hiervoor.

Als spiegel van de politiek: zo is in landen als Finland, Zweden, Frankrijk,
Italië en Spanje de diversiteit van de publieke omroep geregeld - al verschilt
de uitwerking daarvan weer sterk. In het Verenigd Koninkrijk is juist duidelijk
afstand geschapen tussen de regering en BBC. Ruim twee jaar geleden is met een
nieuw Handvest het aantal interne procedures versterkt om te onderzoeken of de
kijkers zich in toon en inhoud van de programma's herkennen.

In Duitsland zijn maatschappelijke organisaties opgenomen in het bestuur van de
omroep. Zo bevat de 77 leden tellende TV-raad van de ZDF naast
vertegenwoordigers van de deelstaten, de politieke partijen en de federale
regering, ook vertegenwoordigers van de kerken, vakbonden, werkgevers,
journalisten en andere sociale groepen. Op papier is dit een mooi model. Maar
sociale veranderingen sijpelen maar langzaam door, omdat het ook bij de sociale
groepen om gevestigde organisaties gaat. Nieuwkomers als GeenStijl zouden in
Duitsland weinig kans maken.

Als er een Finse Partij voor de Vrijheid in het parlement zou komen, zou zij ook
meteen enige invloed krijgen binnen de omroep. Want het hoogste orgaan van die
omroep, de Administratieve Raad, wordt door het parlement gekozen op de eerste
zitting na verkiezingen. "Maar veel verder dan dat gaat de politieke invloed
niet'', zegt Marina Österlund-Karinkanta, beleidsmedewerker van de staatsomroep
YLE. In de dagelijkse besluitvorming werkt de YLE onafhankelijk van de politiek.

"Hier zie je weer hoe belangrijk de nationale context is", zegt mediahoogleraar
Van Eijk. "Ook in Frankrijk, Italië en Spanje zit de publieke omroep heel dicht
op de politiek, maar dat is daar een groot probleem. In Finland kennelijk
minder, omdat daar een sterkere cultuur bestaat van checks and balances."

Hou de afstand tussen politiek en omroep altijd zo groot mogelijk, bepleit hij.
"Voorkom overheidspropaganda. Niet iedereen beseft het belang daarvan. Net als
privacy hadden we dat een beetje bij het oud vuil gezet. Maar we moeten dat idee
beschermen. Het is een belangrijke waarde in de Europese samenleving."

Hoewel ook buiten Europa omroepen bestaan die (mede) door de overheid worden
gefinancierd, is 'de publieke omroep' toch een typisch Europees fenomeen -
ideologisch verwant aan het nu weer 'opgepimpte' idee van een sociale
markteconomie. "Een West-Europees fenomeen'', corrigeert Karol Jakubowicz, een
voormalige topbestuurders van de Poolse Omroepraad. "In het postcommunistische
Oost-Europa wordt de publieke sector nog steeds gewantrouwd. Een duidelijke
notie van een publiek belang bestaat niet. En het wordt alleen maar erger.''

Jakubowicz zegt dat in veel Oost-Europese landen sprake is van een
contrarevolutie. Wetten die na de val van het communisme zijn opgesteld "worden
nu aangepast om grotere politieke controle mogelijk te maken. We hoopten dat
twintig jaar na 1989 de politieke systemen wat beschaafder zouden worden, maar
dat is niet zo, integendeel.''

In vrijwel alle Oost-Europese landen, Polen en Litouwen voorop, zegt Jakubowicz,
proberen politici de staatszenders voor hun eigen karretje te spannen. Dat
bevestigt het idee van de burgers, die begrippen als 'onafhankelijk' en 'vrij'
historisch gezien niet associëren met de staat en voor wie 'commercieel' weinig
negatieve lading heeft.

Mooie woorden staan er genoeg in de wetten, zegt Jakubowicz. "Maar in de
praktijk werkt het zo niet.'' Waar in de wet wordt gesproken over pluralisme,
heeft Jakubowicz het over "pluralisme in afleveringen. Na iedere politieke
machtswisseling verandert het beeld wel weer. Verschillende meningen kun je pas
horen als je over een langere periode kijkt. Op meer kunnen we niet hopen".

Hij heeft zich in de Raad van Europa jarenlang beziggehouden met mediabeleid, en
doet dat na zijn pensionering nog parttime voor de Unesco. Maar hij gelooft niet
dat internationale druk de oplossing is. "Ik zie niet hoe de Europese Unie of de
Raad van Europa de nationale politieke strijd kan beïnvloeden. Natuurlijk, als
er een sterke wil zou bestaan om zich daarvoor in te zetten, zouden ze een kans
hebben. Maar de Europese Unie is niet geïnteresseerd in de publieke omroep in
het kader van democratie en pluralisme, alleen maar in de verhouding tot de
commerciële tv-zenders."

Hij is ongerust over voorstellen in West-Europese landen om de ruimte voor de
publieke omroep te beperken. "Natuurlijk is het vaak een ideaalbeeld, maar de
waarden achter het idee van een publieke omroep, pluralisme, onafhankelijkheid,
toegang voor iedereen, representativiteit, die zijn het waarde verdedigd te
worden. Wie commercieel moet denken, is daar minder mee bezig. Als in
West-Europa een beweging op gang komt om de hele notie van een publieke omroep
aan te tasten, is dat idee in Oost-Europa binnen de kortste keren helemaal
verdwenen.''

LOAD-DATE: March 26, 2009

LANGUAGE: DUTCH; NEDERLANDS

NOTES: 'Hou afstand tussen politiek en omroep groot'; Nico van Eijk, hoogleraar
Media- en Telecommunicatierecht

PUBLICATION-TYPE: Krant

JOURNAL-CODE: NRC Handelsblad


                         Copyright 2009 NRC Media B.V.
                              All Rights Reserved

                              119 of 152 DOCUMENTS



                                NRC Handelsblad

                                 March 24, 2009

Rechts populisme groeit tegen de recessie in;
Sociologen schrijven de virtuele winst van Wilders toe aan groeiend wantrouwen
jegens de verzorgingsstaat

BYLINE: Dirk Vlasblom

SECTION: WETENSCHAP; Blz. 8

LENGTH: 996 woorden

DATELINE: Rotterdam, 24 maart.

SAMENVATTING:

Rechtse populisten gedijen doorgaans niet in een recessie. Want dan gaat het
niet om culturele, maar om verdelingskwesties. Alleen: populisten vertrouwen die
niet toe aan de elite.

VOLLEDIGE TEKST:

Terwijl de coalitiepartijen sleutelen aan hun crisisplan, stijgt de Partij voor
de Vrijheid (PVV) van Geert Wilders in de peilingen. Als er nu verkiezingen voor
de Tweede Kamer zouden worden gehouden, zou de PVV volgens opinieonderzoeker
Maurice de Hond 29 zetels in de wacht slepen. Een record. Het groeiende besef
dat het dieptepunt van de recessie nog moet komen, gaat gepaard met een virtuele
vlucht naar rechts.

Dat is opmerkelijk. In tijden van economische crisis worden de culturele thema's
van rechtse populisten ('minder criminaliteit, minder belastingen en minder
islam') over het algemeen verdrongen door economische verdelingskwesties (de
zwaarste lasten voor de sterkste schouders). Dat is ook de strekking van het
boek Farewell to the leftist working class, dat de Rotterdamse sociologen Dick
Houtman en Peter Achterberg vorig jaar publiceerden. Naarmate een samenleving
meer belang hecht aan culturele thema's, schreven zij, gaan laagopgeleiden
rechtser stemmen, onafhankelijk van hun beroep of inkomen ('klasse'). Maar als,
bijvoorbeeld in een crisis, economische verdelingskwesties meer aandacht
krijgen, dan trekt de maatschappelijke onderlaag weer naar de linkse partijen.

Toch groeit de populistische PVV tegen de recessie in. Houtman en Achterberg
zeggen niet zoveel belang te hechten aan de precieze percentages van de
peilingen. Achterberg: "Als je de formulering iets aanpast en je vraagt niet
'Bent u van plan op Wilders te gaan stemmen? maar 'Gaat u zeker op Wilders
stemmen?' rollen er andere percentages uit. Wat van belang is, is het
scoreverloop door de tijd heen, bij gelijke vraagstelling. Dat is de trend, en
in het geval van Wilders gaat die onmiskenbaar omhoog."

De populariteit van Wouter Bos (PvdA) daalde, totdat de kredietcrisis ook in
Nederland toesloeg en er banken dreigden om te vallen. Hij haalde toen hoge
cijfers, maar dat effect lijkt uitgewerkt. Achterberg: "Bos was zo snel terug in
de kiezergunst omdat oude klassenthema's door de kredietcrisis weer op de agenda
kwamen. Maar na de reddingsoperatie voor de banken kwam er een luwte in het
debat. De coalitiepartijen proberen krampachtig om er geen ideologische
discussie van te maken en daar spint Wilders garen bij."

Houtman ziet de jongste trend als tijdelijk: "Het gaat in dit stadium niet over
het te voeren verdelingsbeleid, maar vooral over de vraag wie schuld heeft aan
de crisis. Het ligt er maar aan hoe je de problematiek in het vat giet. Je kunt
het overeind houden van banken voorstellen als bescherming van de kleine
spaarder, zoals Bos deed, maar ook als steun voor een hebberige elite, terwijl
de gewone man maar moet zien hoe hij de crisis uitzingt. Die laatste versie ligt
meer in de lijn van rechtse populisten. Naarmate er meer duidelijkheid komt over
de regeringsplannen om de crisis op te lossen, komen de zuivere
verdelingskwesties meer op de voorgrond. Dan neemt de polarisatie tussen oud
links (investeren) en oud rechts (bezuinigen) waarschijnlijk toe en dat kan
rechts populisme de wind uit de zeilen nemen."

Achterberg ziet nog een andere, meer duurzame kant aan de groeiende steun voor
Wilders: "Ik doe onderzoek naar veranderende denkbeelden over de
verzorgingsstaat. Die gold vanouds als een instrument om het nationale inkomen
te herverdelen. Nieuwrechtse partijen en de laaggeschoolden die op hen stemmen
verbinden egalitarisme - economische gelijkheid - met kritiek op de
verzorgingsstaat. Zij stellen die voor als een instrument van de elite, dat
louter werkt in het voordeel van diezelfde elite en van mensen die dit niet
verdienen, zoals immigranten. Tijdens de Algemene Beschouwingen zei Wilders: 'Ik
ben niet tegen herverdeling, maar de verzorgingsstaat zorgt voor de verkeerde
mensen: grachtengordeltypes en allochtone uitvreters.' Als hij voortborduurt op
dit thema kan hij profiteren van de crisis."

Houtman beaamt dit: "De verzorgingsstaat wordt steeds vaker beoordeeld in
moraliserende termen en wordt daarmee steeds meer een culturele kwestie. Hij
wordt afgeschilderd als een systeem dat mensen die dit eigenlijk niet verdienen
de hand boven het hoofd houdt en werk verschaft aan allerlei
heen-en-weerschuivers van papier, en dat van onze belastingscenten. De
verzorgingsstaat, luidt de nieuwrechtse kritiek, is niet van ons, maar we
betalen hem wel. "

In hun boek onderscheiden Houtman en Achterberg twee politieke waardedomeinen.
Een is egalitarisme/conservatisme - de keuze tussen economische herverdeling
door de staat of een vrije markt. De ander is autoritarisme/libertinisme - de
keuze tussen handhaving van de maatschappelijke orde en bescherming van de
individuele vrijheid. Rechtse populisten kiezen doorgaans voor orde, maar
Wilders werpt zich op als kampioen van het vrije woord.

Houtman: "Dat is interessant. Hij stelt moslims voor als een bedreiging van onze
liberale vrijheden, zoals vrouwen- en homorechten, die hij bepalend noemt voor
de Nederlandse identiteit. Daarmee slaat hij links wapens uit handen, want het
kan moeilijk opkomen voor de vrijheid om homo's te haten. En wat de vrijheid van
meningsuiting betreft; historisch kwam die hierop neer: 'ik vind dat jij recht
hebt op jouw mening, ook al deel ik die niet.' Wilders zegt: 'ik heb het recht
om te zeggen wat ík wil.' Dat is wat anders."

Wilders wordt vervolgd wegens belediging van moslims. Als hij recht en orde
respecteert, moet hij zich straks neerleggen bij de uitspraak van de rechter.
Houtman: "Als hij veroordeeld wordt, kan het twee kanten opgaan. Hij kan zich
schikken en zijn taakstraf uitvoeren, natuurlijk onder het oog van de camera's.
Maar hij kan een veroordeling ook uitleggen als bewijs dat de rechtsstaat
meewerkt aan het muilkorven van democratisch verkozen politici. Dat is het
nachtmerriescenario en deze rechtszaak geeft hem die kans."

LOAD-DATE: March 24, 2009

LANGUAGE: DUTCH; NEDERLANDS

NOTES: 'De verzorgingsstaat, zegt nieuwrechts, is niet van ons'

PUBLICATION-TYPE: Krant

JOURNAL-CODE: NRC Handelsblad


                         Copyright 2009 NRC Media B.V.
                              All Rights Reserved

                              120 of 152 DOCUMENTS



                                NRC Handelsblad

                                 March 24, 2009

India heeft nu zijn eigen volkswagen;
Auto-industrie Productie van Tata Nano komt volgend jaar pas echt op gang, prijs
zal stijgen

BYLINE: Wim Brummelman

SECTION: ECONOMIE; Blz. 15

LENGTH: 788 woorden

DATELINE: New Delhi, 24 maart.

SAMENVATTING:

Alles leek tegen te zitten bij de productie van de Indiase Nano, de goedkoopste
auto ter wereld. Gisteren werd hij dan toch gepresenteerd. En, zoals topman Tata
had beloofd, voor 1.500 euro.

VOLLEDIGE TEKST:

Ratan Tata, de 71-jarige topman van het Indiase concern Tata, heeft woord
gehouden. Zijn 'Nano', de meest compacte auto ter wereld, die hij gisteren
officieel lanceerde, gaat inderdaad maar 1 lakh rupees (100.000 rupees) kosten,
zoals hij vorig jaar aankondigde. Omgerekend tegen de huidige koers is dat nog
geen 1.500 euro.

Dat wil zeggen: dat prijskaartje zal komen te hangen aan de eerste
honderdduizend auto's die van de lopende band komen. Exclusief btw en
transportkosten. In de showroom zal de basisversie vanaf 112.735 rupees (1.643
euro) verkrijgbaar zijn. Ter vergelijking: volgens de laatste statistieken ligt
het gemiddelde jaarlijkse inkomen in India nu op 33.283 rupees per persoon.

Nee, zei Ratan Tata gisteren op de feestelijke persconferentie in Mumbai, het
financiële centrum van India. Nee, de lancering van de Nano tegen die lage
prijs, ondanks de gestegen kosten, heeft niets te maken met egotripperij. Het
gaat om het nakomen van een belofte. Een man een man, een woord een woord.

Zo worden, ook in tijden van crisis, in India dromen waargemaakt. Dat de komst
van de Nano in die termen moet worden beschreven, daarover laten jubelende
commentaren geen misverstand bestaan. "De lancering van de Nano vertelt de
wereld dat India een droom - een auto voor het volk - kan doen uitkomen",
schreef bijvoorbeeld de bekende marketinganalist Suhel Seth, een veelgevraagd
spreker die zijn land graag een hart onder de riem steekt. "In deze onzekere
tijden vertegenwoordigt de Nano een vaste overtuiging die de Indiër kan aanraken
en voelen."

Begin vorig jaar, toen de productie van de Nano werd aangekondigd, reageerde
India enthousiast op het vooruitzicht dat ook aam admi, de 'gewone man' en zijn
gezin van de gevaarlijke motorfiets konden overstappen in een auto, een veilige
vierzitter met vier deuren zonder extra poespas. Of, zoals Seth stelt: de Nano
symboliseert niet alleen fysieke, maar ook sociale mobiliteit. De betekenis
daarvan kan niet worden onderschat, groeiende files ten spijt.

Daar komt nog iets bij. India én Ratan Tata hebben het afgelopen jaar zoveel
tegenslagen te verwerken gekregen dat ze naar goed nieuws snakken. India is keer
op keer geconfronteerd met harde terreur, de laatste keer eind november met
aanslagen en gijzelingen in Mumbai. Ratan Tata, wiens familie het Taj Mahal
Hotel in Mumbai bouwde en die zelf ook in de stad woont, moest met lede ogen
toekijken.

De mondiale crisis blijkt harder toe te slaan dan verwacht. Voor Tata Motors (en
de andere fabrikanten) geldt dat de autoverkoop is ingezakt. Het laatste
kwartaal van vorig jaar werd een verlies geboekt van ruim 38 miljoen euro. Los
daarvan blijkt de overname vorig jaar van de prestigieuze merken Jaguar en
Landrover het concern te hebben opgezadeld met een zware financiële last. De
komst van de Nano zal daar voorlopig niets aan veranderen, zeggen analisten.

Ook het Nano-project zelf heeft grote vertraging opgelopen. De auto zou worden
gebouwd in Singur, in West-Bengalen, een van de armste deelstaten. Daar kwamen
echter de boeren in opstand. Vier maanden geleden kondigde Tata de verhuizing
aan naar de deelstaat Gujarat, maar de fabriek daar is nog lang niet klaar.
Daarom worden de eerste Nano's nu gebouwd in een bestaande fabriek en zal de
productie voorlopig gelimiteerd zijn.

De eerste auto zal naar verwachting in juli worden afgeleverd, het komende jaar
zullen er hoogstens 50.000 gebouwd kunnen worden. Pas volgende jaar zal de
nieuwe fabriek in Gujarat, met een begincapaciteit van naar schatting 250.000
auto's per jaar, in bedrijf worden genomen. Voor 2011 staat export van
aangepaste en duurdere versies van de Tata Nano naar Europa op het programma.

Dat de Nano er nu toch is, een half jaar later dan de bedoeling was, maakt de
opluchting alleen maar groter. Potentiële klanten kunnen tussen 9 en 25 april
formulieren - voor ongeveer 4,40 euro per stuk - invullen om hun belangstelling
kenbaar te maken voor een Nano. Ze moeten een aanbetaling doen van minimaal
95.000 rupees en kunnen een relatief goedkope autolening afsluiten. Daarvoor
heeft Tata Motors overeenkomsten gesloten met een reeks staatsbanken.

Het aantal inschrijvingen zal de hoeveelheid Nano's die Tata het komend jaar kan
produceren vele malen overtreffen. Althans, daar gaat iedereen vanuit. Daarom
worden via de computer willekeurig honderdduizend namen geselecteerd van de
gelukkigen die als eersten met hun volkswagen op de Indiase wegen kunnen rijden.
Tenzij ze natuurlijk hun begeerde kleinood met winst doorverkopen.

LOAD-DATE: March 24, 2009

LANGUAGE: DUTCH; NEDERLANDS

GRAPHIC: 240309ECO_TataNano

PUBLICATION-TYPE: Krant

JOURNAL-CODE: NRC Handelsblad


                         Copyright 2009 NRC Media B.V.
                              All Rights Reserved

                              121 of 152 DOCUMENTS



                                NRC Handelsblad

                                 March 23, 2009

Altijd bezig en volkomen zichzelf bij gewone mensen;
Natasja Froger, een Gooise vrouw die zich ontpopte van 'zielige echtgenote' tot
pleitbezorger van Jan Modaal

BYLINE: Eppo König; Frederiek Weeda

SECTION: BINNENLAND; Blz. 2

LENGTH: 1960 woorden

SAMENVATTING:

Natasja Froger is niet langer alleen 'de vrouw van' volkszanger René. Ze
presenteert programma's en werpt zich op voor de minima. Al is dat laatste
lastig vanuit Blaricum.

VOLLEDIGE TEKST:

"De Frogertjes komen er aan!", schalt het over de Woonbeurs in Utrecht. Lichte
opwinding, vorige week, bij de stand van de Voedselbank - tussen die van een
robotgrasmaaier en een minizwembad. Natasja Froger en haar man, zanger René
Froger, komen een bankstel van restmaterialen onthullen, speciaal gemaakt voor
de Voedselbank door studenten van de Maastrichtse kunstacademie.

Eerst zou alleen Natasja komen, vertelt Clara Sies, oprichtster van de
Voedselbank. "Later hoorde ik dat René ook komt." Er is een cameraploeg die hem
volgt voor de real life soap Toppers op weg naar Moskou. Shownieuws en RTL
Boulevard zijn er en een stoet fotografen.

"Goeiedag!", roept René als hij zich een weg naar voren baant. De cameraploegen
vormen een haag rond René. Natasja staat er achter, komt er niet langs, maar
krijgt een helpende hand van Clara Sies. Natasja draagt strakke jeans, een
glanzende grijze blouse en naturelbruine laarzen. "Dankbaar om te doen, hè",
zegt ze in de microfoon tegen één van de studenten die aan de 'voedselbank'
heeft geknutseld. "Ik ken het gevoel." RTL Boulevard meldt 's avonds dat Natasja
in vergelijking met moeder Teresa "ook goed bezig" is. En dat ze heeft
toegegeven dat zij thuis een Louis Vuitton-bank heeft.

Het zijn spannende tijden voor Natasja Froger (43), de nieuwe belangenbehartiger
van de minima. Ze vecht voor haar geloofwaardigheid. Vorige week maandag heeft
ze thuis "een vreselijke huilbui" gehad na alle kritiek op de reclamecampagne
voor de Nederlandse Energie Maatschappij (NL Energie) waarin zij centraal staat.
Ze raadt mensen aan over te stappen omdat dat bedrijf "echt gewoon de
goedkoopste" is. "Ik zeg doen", luidt de tekst op duizenden billboards in het
land.

Maar sommige klanten die haar advies opvolgen, blijken duurder uit te zijn. Dat
leverde een paar honderd woedende mails op bij Adformatie, Tros Radar en RTL
Boulevard. NL Energie is vaker gekritiseerd om zijn agressieve telefonische
verkoop.

Wat Natasja bij de opnames van het reclamespotje nog niet wist: klanten die
uitzonderlijk weinig stroom afnemen, zijn bij NL Energie duurder uit dan bij
sommige andere stroomleveranciers. "Mensen die echt heel arm zijn, leren
noodgedwongen om heel zuinig met stroom om te gaan", zegt ze. Laat dat nou net
haar publiek zijn.

Omdat het potdorie háár "postzegel is die erop staat", is ze dinsdag urenlang
"keihard gaan onderhandelen" met het energiebedrijf. En zoals ze in RTL
Boulevard beloofde, heeft ze een oplossing bedongen. Iedereen die door haar
reclamecampagne is overgestapt, krijgt "in principe" een laagsteprijsgarantie,
bevestigt directeur Pieter Schoen van NL Energie.

Volgens Schoen is de campagne gebaseerd op een gemiddeld energieverbruik. De
gedupeerden zouden uitzonderingen zijn, klanten met maandelijks hooguit 50 à 60
euro aan energiekosten. Schoen betreurt de kritiek op Natasja en zijn bedrijf,
maar zegt dat de campagne met 50.000 nieuwe klanten "erg succesvol" is. Over de
kosten wil hij niets zeggen - "ook omdat dat voor Natasja niet leuk is."

Voor Natasja Froger was het mogelijk te vroeg om "een commercieel avontuur" aan
te gaan, zegt imagodeskundige Bart Maussen die advies geeft aan artiesten,
politici en bedrijven. Zij begon net naam te maken als iemand die
minderbedeelden helpt. Vanaf 2006 presenteert Natasja het SBS6-programma Hart in
Aktie waarin ze "mensen die het echt verdienen" helpt met hun problemen, vaak
arme of zieke mensen. Voor de RTL4-real life soap De Frogers: Effe geen cent te
makken, eind 2008, leefde het gezin een maand op bijstandsniveau, om aandacht te
vragen voor de Voedselbank.

Maussen vergelijkt haar met Wendy van Dijk, die Hart in Aktie vóór Natasja
Froger presenteerde. "Wendy van Dijk is op een gegeven moment ook reclame gaan
maken voor een bedrijf: Lay's chips. Maar zij was al een bekendheid. Froger is
nog te kort bezig op televisie om zich dit te kunnen permitteren." Zijn
conclusie: "Ze heeft er gewoon niet goed over nagedacht."

Zo is Natasja Froger misschien wel. Ongeremd en levensecht. Je hoeft er maar in
te prikken en er volgt een spraakwaterval. Over haarzelf, haar leven, haar man,
haar goede doelen. Ze spreekt gewonemensentaal, heeft het over "al die lieve
mensen".

Televisiemakers ontdekten haar vijf jaar geleden toen haar gezin werd gefilmd in
de real life soap Puur Froger van SBS6. Programmamaker Reinout Oerlemans vroeg
haar in 2006 voor het TROS-programma Schoondochter Gezocht, waarin ze voor "tien
lieve, vrijgezelle mannen die nog bij hun ouders wonen" een vrouw zocht. Bij
Hart in Aktie bond ze voor het eerst een groot publiek aan zich, gemiddeld
800.000 kijkers.

Waarom is Natasja Froger zo populair? Volgens haar kennissen omdat ze "volkomen
zichzelf is op televisie". In het tijdschrift Linda omschreef ze zichzelf als
een pleaser die houdt van gezelligheid en die kan kletsen als de beste.

Hartelijk was ze als kind al, vertelt haar moeder Anne-Marie Bartels, die Duitse
is. "Natasja nam het altijd op voor impopulaire kinderen in de klas. Zat er een
meisje in de klas met een verminkt armpje - een softenonkind heette dat - dan
nam alleen Natasja haar mee naar huis. Ik werd ook vaak op school geroepen omdat
ze ruzie had gemaakt met andere kinderen of de leraar. Dan vond zij weer dat
iemand onheus was bejegend. Leraren waardeerden dat anti-autoritaire gedrag
niet."

De neiging tot pleasen heeft haar moeder wel zorgen gebaard. Natasja doet álles
thuis. Ze kookt, verzorgt de honden en brengt de jongens naar voetbal. Ze smeert
'sochtends de boterhammen, gaat mee op schoolreisjes en is klassenmoeder. "Als
je ziet wat ze allemaal dóét voor haar kinderen en alle clubs waar ze lid van
zijn", zegt haar moeder. "En voor de school en voor haar goede doelen. Voordat
ze moeder werd, was ze ook altijd bezig voor René. Dat is niet makkelijk
geweest: een leven naast een zanger die elke avond weg is. Ik heb wel gezegd:
'dit kan niet goed gaan, je bent dag en nacht in touw voor anderen. Je cijfert
jezelf helemaal weg.'"

Toen Natasja een televisiecarrière kreeg en bekend werd, was het wel wennen voor
René. "Logisch, ik heb hem negentien jaar lang gedragen en nu moet hij ineens
een hoop dingen zelf doen", zei ze daarover in Linda.

Ze werd geboren als Natasja Johanna Kunst in Den Briel en groeide er op het
platteland op. Ze was altijd met dieren in de weer. Haar vader, kapitein bij
Nedlloyd, was zelden thuis. De opvoeding van Natasja en haar oudere zus kwam
neer op haar moeder. Toen Natasja zestien was, verhuisden ze naar Giethoorn,
waar ze verkering zou krijgen met Jonnie Boer, nu een van de beste chef-koks van
Nederland. Haar ouders scheidden en ze verhuisde met haar moeder naar Hilversum.

Natasja wilde medisch secretaresse worden. Eigenlijk was haar mavo-diploma niet
genoeg voor toelating tot de opleiding, maar door "heel brutaal" op de directeur
af te stappen, kreeg ze een kans. Om te kunnen reizen, werkte ze in de zomer als
stewardess.

Zo leerde ze haar toekomstige man René Froger kennen. In 1987 ging Ajax naar
Athene voor de Europa Cup 2. Zij was door Martinair, destijds sponsor van Ajax,
uitgekozen om mee te vliegen met de selectie. In een café in Athene ontmoette ze
René Froger, die nog niet bekend was. Hij was met vrienden uit Bolle Jan, het
café van zijn vader, Ajax achternagereisd.

Zij was 21 en vrijgezel. Hij was 26, getrouwd, had een kind en één op komst.
René maakte Natasja maandenlang het hof. Zij huurde een flatje in Amstelveen en
hij trok bij haar in. Zijn kinderen kwamen om het weekend.

Natasja is een echte mannen-vrouw, zegt Mirian van Kampen, een goede vriendin
uit Blaricum. "Ze kan met de mannen meedrinken en moppen tappen als de beste."
En ze weet álles van voetbal, speelde zelf als tiener bij FC Giethoorn. "Ik
dacht altijd dat áls ze een carrière zou willen, ze dan sportcommentator zou
worden."

Maar zo'n carrière streefde ze niet na. Negentien jaar lang draaide alles om
Renés zangcarrière en was Natasja 'de vrouw van'. Ze trouwden in 1991, twee jaar
na zijn eerste hit Een eigen huis, en in 1994 betrokken ze een villa in het
Gooise Blaricum. Ze kregen twee zoons, Maxim (13) en Didier (12).

Societybladen schilderden haar eind jaren negentig af als zielige echtgenote die
thuiszat met de kinderen terwijl haar man elke avond op tournee was met mooie
vrouwen. Ze gingen korte tijd uit elkaar maar hebben sinds tien jaar een stabiel
huwelijk. Natasja: "We zeggen vaak tegen elkaar als we in de tuin zitten: kijk
wat we samen hebben opgebouwd."

Toch zijn ze altijd gewoon gebleven, zeggen ze. Geen kapsones. Zo werden ze een
voorbeeld voor Jan (minder dan) Modaal, met name door de kijkcijferhit Effe geen
cent te makken. Wekelijks keken gemiddeld 1,7 miljoen mensen hoe de Frogers van
600 euro netto in een rijtjeshuis in Hilversum probeerden rond te komen. De
serie werd afgesloten met een benefietavond voor de Voedselbank. Opbrengst: 2,3
miljoen euro. Linda de Mol presenteerde de avond en er was een gastoptreden van
acteur Peter Paul Muller, die in de tv-serie Gooische Vrouwen het echtpaar
Cheryl en Martin Morero spelen.

De ironie wil dat juist Natasja en René de inspiratiebron zouden zijn geweest
voor de schrijvers van Gooische Vrouwen. De serie drijft de spot met de
decadente levensstijl van de nouveaux riches in het Gooi. Er zíjn ook
overeenkomsten - Natasja en Cheryl zijn blond, rijk en moederen over een plat
Amsterdams pratende volkszanger.

Maar Natasja Froger wil er niets van weten. Ze herkent zich niet in Cheryl en
haar verwende vriendinnen. "Ik ga nóóit shoppen, dat interesseert me gewoon
niet. Ik zit liever thuis met mijn gezin of wandel met mijn honden. En als ik
tijd heb, lees ik graag een boek. René zegt altijd: 'Ik ben kaviaar, jij bent
camping'. Voor mij kan het niet gewoon genoeg zijn." Al die recepties waar
BN'ers komen om gezien te worden, kunnen Natasja gestólen worden, zegt haar
moeder. "Die vindt ze zonde van haar tijd."

Toch is haar leven niet zo gewoon. Op de oprit van hun villa staan drie grote
auto's. Ze hebben volgens ondernemersblad Excellent Business een vermogen van
zo'n 16,5 miljoen euro. Een huis in het Zuid-Spaanse Marbella en een boot. Haar
zoontjes spreken ABN en hebben iets te lang haar, wat in de mode is voor jongens
in het Gooi. "Ze worden natuurlijk óók gevormd door de school en de buurt", zegt
een Blaricumse medemoeder en goede vriendin Dominique van der Mee. "Onze
kinderen leiden hier een luxe, beschermd leventje. Dat is anders dan Natasja en
zeker René, die uit de Jordaan komt. Dat realiseren Natasja en René zich ook."

In haar dagboek in het weekblad Privé schreef Natasja tijdens de opnamen van
Effe geen cent makken, dat haar zoons vooraf "heel kwaad" waren dat ze hun huis
uit moesten. "Maxim riep: Als Meneer (John) de Mol het zo'n goed idee vindt,
waarom doet hij het dan niet zelf!"

Hoofdredacteur Evert Santegoeds van Privé twijfelt niet aan haar integriteit:
"Ze hóéft niet een maand in een huurwoninkje te gaan zitten en op een houtje
zitten bijten. Ze doet het wél. Ze had net zo goed kunnen gaan tennissen."
Sterren als Wendy van Dijk, zegt Santegoeds, zetten zich ook in voor een goed
doel, maar "zijn meer bezig met hun eigen kledinglijn die geld opbrengt".

Bij de Socialistische Partij zijn ze blij met de Frogers. "Ze hebben de armoede
in Nederland in één klap op de kaart gezet", zegt Tweede Kamerlid Sadet
Karabulut. "Bekende Nederlanders genereren nu eenmaal meer aandacht dan wij."

Het toont het probleem van de politiek, zegt acteur Peter Paul Muller uit
Gooische Vrouwen. "Politici zijn niet in staat het gewone volk duidelijk te
maken voor wie ze opkomen. Dat kunnen Natasja en René wel."

LOAD-DATE: March 23, 2009

LANGUAGE: DUTCH; NEDERLANDS

NOTES: 'Natasja nam het voor impopulaire kinderen altijd op'; Moeder Anne-Marie
Bartels; 'Ze kan met mannen meedrinken en tapt moppen als de beste'; Vriendin
Mirian van Kampen; Tv en goede doelen; Natasja Froger werd op 14 juni 1965
geboren te Brielle, als Natasja Kunst.; 1984 Volgt na de mavo de opleiding tot
medisch secretaresse.; 1986 Stewardess voor Martinair en KLM; 1991 Trouwt met
volkszanger René Froger; 2004 Te zien in real life soap Puur Froger bij SBS6;
2006 Presenteert Schoondochter Gezocht bij de TROS; 2006 Begint met presentatie
van Hart in Aktie bij SBS 6; 2008 Presenteert Kinderen Zingen Met Sterren bij
SBS 6; met René te zien in de docusoap Effe geen cent te makken om aandacht te
genereren voor de Voedselbank; Zet zich in voor verschillende goede doelen,
zoals Voedselbank, Astmafonds en Orange Babies, dat kinderen met aids/hiv
steunt.

GRAPHIC: 2303bin2frogerrr, Natasja Froger op de 'voedselbank', die ze vorige
week onthulde op de stand van de Voedselbank op de Utrechtse Woonbeurs., Foto
Peter de Krom

PUBLICATION-TYPE: Krant

JOURNAL-CODE: NRC Handelsblad


                         Copyright 2009 NRC Media B.V.
                              All Rights Reserved

                              122 of 152 DOCUMENTS



                                NRC Handelsblad

                                 March 21, 2009

SECTION: ZATERDAGS BIJVOEGSEL; Blz. 32-33

LENGTH: 673 woorden


actualiteiten.

Nova. Verslag van het partijcongres van het CDA in Utrecht. Ned. 22.15-22.40u.

Praatprogramma

Rondom 10: wie zal de crisis betalen? Livediscussie onder leiding van Cees
Grimbergen. De overheid blijkt bereid met miljarden euro's banken te redden en
bedrijven te steunen. 'Gewone' Nederlanders zijn bang dat zij voor de kosten
gaan opdraaien. Met onder anderen vastgoed- en tv-ondernemer Harry Mens en
uitgever Yves Gijrath, de man achter de Miljonair Fair. Ned.2, 21.05-22.00u.

documentaire

Timewatch: WWI aces falling. Historische documentaireserie. Vandaag over Edward
Mannock en James McCudden, twee 'gewone' jongens die tijdens de Eerste
Wereldoorlog uitgroeiden tot de beste gevechtsvliegers. Ze kwamen beiden om in
juli 1918, bij verschillende vluchten. En van beiden is nog altijd niet
opgehelderd wat er precies fout ging. BBC 2, 21.00-22.00u.

The lost world of communism. Serie historische documentaires over het leven
achter het IJzeren Gordijn. Vandaag over Tsjechoslowakije, waar in 1968 de
pogingen om het communisme te hervormen met geweld werden afgestraft. Na de
Praagse Lente kwam de 'normalisatie': de hervormers werden afgevoerd en de
hervormingen teruggedraaid. BBC 2, 22.00-23.00u.

informatief

Vranckx: De bakermat van het kwaad. Reportage van BBC-journaliste Jane Corbin
over de 'war on terror' in het Pakistaanse stammengebied aan de grens met
Afghanistan. Daar vecht het Pakistaanse leger tegen de strijders van Al-Qaeda en
de Talibaan. Een Pakistaans militair toont Corbin een netwerk van tunnels, die
de strijders gebruiken om aan te vallen, te vluchten en wapens te verbergen. In
een gevangenis in de Afghaanse hoofdstad Kabul spreekt zij met twee jongens die
een zelfmoordaanslag hadden willen plegen. Canvas, 20.10-20.40u.

Louis Theroux's weird weekend. Reportageserie waarin de Britse avonturier Louis
Theroux verslag doet van zijn ervaringen in de subcultuur. In Las Vegas laat hij
zich hypnotiseren door hypnotiseur Marshall Sylver, die claimt dat hij dromen
kan laten uitkomen. In Californië leert hij van Ross Jeffries hoe je vrouwen met
succes verleidt. Ned.3, 21.05-22.00u.

Muziek

De Mattheüs Masterclass. Vijf populaire zangers en zangeressen in de lichte
muziek laten zich in vier weken door de bas Maarten Koningsberger klaarstomen
voor een solopartij in een uitvoering van de Mattheüs Passion van Johan
Sebastian Bach. In aflevering 1 maken Jim Bakkum, Peter Lusse, Rob de Nijs,
Carola Smit en Hind kennis met de muziek, die compleet nieuw voor hen is. Daarna
moet eerst maar eens bekeken worden welke rol geschikt is voor welke stem.
Ned.2, 18.55-19.25u.

Una voce particolare. Laatste aflevering van de afvalrace in de zoektocht van
zanger Ernst Daniël Smid naar 'een bijzondere stem'. Er zijn nog zes kandidaten
over. Ned.2, 20.10-21.05u.

BNN presents Beyoncé. Registratie van het concert dat de Amerikaanse ster
Beyoncé gaf op 9 februari 2007 in Los Angeles. Met gastoptredens van o.a. rapper
Jay-Z en haar Destiny's Child-maatjes Kelly Rowland en Michelle Williams. Ned.3,
23.55-0.55u.

drama

Superstorm. Britse dramaserie in drie delen die achter elkaar worden
uitgezonden. Een team van wetenschappers probeert het weer te beïnvloeden. Het
lukt hen een orkaan een andere kant op te sturen, maar dan gaat het mis. Hun
computersysteem wordt gehackt, waardoor de stad New York opeens gevaar loopt.
RTL 8, 20.00-23.10u.

amusement

Raymann is laat. Voetbalicoon Ruud Gullit is te gast bij tante Es. In '2
culturen op een kussen' test Jörgen Raymann de liefdesrelatie van Philip Freriks
en zijn Franse echtgenote Lili. Quintis Risti schiet afstuderend regisseuse
Varida Haarloo te hulp. Muziek van C-United. Ned.1, 22.25-23.15u.

radio

Napels bij nacht. Henk van Middelaar praat met Tanja Lubbers, directeur van
omroep LLink. LLink verkeert in ernstige financiële problemen en dreigt
bovendien uit het omroepbestel te verdwijnen. Radio 1, 0.02-1.00u.

sport

NOS Studio Sport. Liveverslag van de wielerkoers Milaan-San Remo. En
paardensport: verslag van Indoor Brabant, de World Cup Dressuur. Ned.1,
15.00-17.35u.

LOAD-DATE: March 20, 2009

LANGUAGE: DUTCH; NEDERLANDS

GRAPHIC: 2103Zvanzakunt
2103Ztvzahind
2103Zvanzatsjech
2103Zvanzastorm

PUBLICATION-TYPE: Krant

JOURNAL-CODE: NRC Handelsblad


                         Copyright 2009 NRC Media B.V.
                              All Rights Reserved

                              123 of 152 DOCUMENTS



                                NRC Handelsblad

                                 March 21, 2009

Onpartijdigheid;
Column Bas Heijne

BYLINE: Bas Heijne

SECTION: OPINIE & DEBAT; Blz. 10-11

LENGTH: 1074 woorden


Steeds vaker wordt het hebben van een mening in Nederland verward met
partijkiezen. Een beetje lastig is dat wel. Zo krijgt iemand die constateert dat
het Israëlische leger op een barbaarse manier op de Gaza-strook heeft
huisgehouden, direct in een stortvloed van commentaren te horen hoe vreselijk
Hamas is. Alsof kritiek op Israël dat besef zou uitsluiten. Wie het waagt dat
achter de als verlichte kritiek gepresenteerde obsessie met moslims in Nederland
- want nergens anders is die obsessie zo algemeen - misschien gevoelens
schuilgaan die ietsje minder verlicht zijn, wordt stante pede kruiperig ontzag
voor de islam toegedicht. Ik dacht het niet. Wie in een vroeg stadium de oorlog
in Irak bekritiseerde, werd als anti-Amerikaans weggezet; wie zijn bedenkingen
heeft over het politiek exploiteren van gevoelens van onlust bij de burger, is
een slippendrager van de elite; wie het waagt op te merken dat de vrijheid van
meningsuiting misbruikt kan worden, is een gevaarlijke vijand van het vrije
woord.

Je kunt het ook gemakkelijk omdraaien: wie stelt dat de burger te weinig gehoord
wordt, heult met populisme; wie het extremisme van Hamas bekritiseert, is een
vriend van de zionisten; wie stelt dat in een pluriforme samenleving iedere
opvatting, religieus of anders, bevraagd en bekritiseerd zal worden en dat je
daar maar beter aan kunt wennen, wordt direct in het kamp van de hetzers
geplaatst.

Debatteren in Nederland is vragen naar de bekende weg. Het is hatelijke
retoriek, geen strijd van argumenten. Iedere deelnemer voelt zich inmiddels ten
onrechte in een bepaalde hoek gezet, achterhaald links, extreem-rechts,
islamofoob, moslimdweper, populist, elitair. Een ieder is verontwaardigd over
wat hem wordt toegedicht. Op dit moment loopt de scheidslijn in het debat tussen
mensen die vinden dat je de Koran wel met Mein Kampf mag vergelijken, maar Geert
Wilders niet met Adolf Hitler - en dan zijn er de mensen die vinden dat je
Wilders best met Hitler mag vergelijken, maar de Koran niet met Mein Kampf.

Dat niveau.

Je hoeft niet bovengemiddeld intelligent te zijn om te zien dat beide
vergelijkingen nergens op slaan. Toch wordt er stevig over doorgekletst, op een
toon alsof de kernwaarden van onze beschaving op het spel staan. Er moet partij
gekozen worden. Wie een mening heeft zonder partij te kiezen, plaatst zichzelf
buiten de orde, of - erger - kiest positie in 'het veilige midden'. Afgezien van
het feit dat er in Nederland op dit moment geen onveiliger plek is dan het
midden, is het ook onzin. In een volledig gepolariseerde samenleving is het voor
wie publiekelijk de intellectueel wenst uit te hangen, zaak geen partij te
kiezen, zich bij geen enkel kamp aan te sluiten. Met het midden heeft dat niets
te maken.

Als je het zo stelt, dringt meteen ook het besef zich op dat zo'n constatering
niets zal uithalen. De samenleving is gepolariseerd juist omdát veel mensen
opnieuw de behoefte voelen ergens bij te horen. Het beste zie je dat bij het
'debat' over de terugkeer van God - je wordt geacht partij te kiezen voor de
partij van het geloof of die van het ongeloof, vóór of tegen religie te zijn.
Juist de Verlichting heeft je geleerd dat je zo niet moet denken, niet iedere
gelovige is een obscurantist of extremist, niet iedere ongelovige is gedoemd tot
een leven van nihilisme en leegte. Iedereen weet dat, en toch struikel je links
en rechts over zulke klinkklare algemeenheden. Er wordt in schema's gedacht.

In zijn recente boek La peur des barbares maakt de Frans-Bulgaarse essayist
Tzvetan Todorov een verhelderend onderscheid: barbaars ben je wanneer je iemand
anders zijn menselijkheid ontzegt, wanneer je hem reduceert enkel en alleen tot
vertegenwoordiger van bepaalde hatelijke eigenschappen. In een gepolariseerde
situatie maken alle partijen zich daar schuldig aan - dat maakt het bijvoorbeeld
ook zinloos om als buitenstaander partij te kiezen in het Midden-Oostenconflict.
Wie de barbarij van de een veroordeelt, kan zich niet blind tonen voor het
barbaarse gedrag van de ander.

Het onverzettelijke humanisme - want humanisme is het - van iemand als Todorov
lijkt op het eerste gezicht een krachtig weermiddel tegen het schematische
denken waarin individuen geheel en al samenvallen met de cultuur waaruit ze
afkomstig zijn of de religie die ze aanhangen. Maar werkt het ook? Surf een
uurtje langs de internetfora en behalve dat je een hoop valse logica en
verdwaasd schemadenken tegenkomt, valt op met hoeveel gretigheid steeds weer
dezelfde clichés gedebiteerd worden, hoe energiek men tekeergaat. Veel debat in
Nederland is onzinnig, maar je kunt niet zeggen dat het niet vitaal is. Het
schelden is wellustig, het gebrek aan nuance is verzaligd, de eindeloze
stapeling van karikaturen en beledigingen en kreten van verontwaardiging en
ongeremd vijanddenken - het lijkt op een orgie.

Een orgie, dat vergeet men wel eens, is lekker. De afrekening die op dit moment
plaatsvindt, heeft weinig met de noodzaak van religiekritiek, het veiligstellen
van de vrijheid van meningsuiting, de ongehoorde stem van de hardwerkende
burger, enzovoort, te maken. Het is een afrekening met een bestuurlijke elite
die zijn zwakheden niet meer kan verbergen, maar ook met iedere vorm van
bedachtzaamheid, nuancering, met de beschouwende blik, het boven de partijen
staan. Vandaar dat de weloverwogenheid van iemand als Todorov weinig kans maakt
in een samenleving die nu juist genoeg heeft van onthechte beschouwing en
emotionele afstandelijkheid. Hij kan honderd keer gelijk hebben, maar er bestaat
geen behoefte aan zijn gelijk.

Wat iemand als Todorov zich niet kan voorstellen, of waar hij voor terugschikt,
is hoe gruwelijk lekker het kan zijn om een ander zijn menselijkheid te
ontzeggen, wat een kick het kan zijn een ander te reduceren tot een scheld- of
trefwoord. En daarmee zijn we al bijna tot de kern: als het denken in simpele
vijandbeelden bij uitstek menselijk is, wanneer het partijkiezen tegen iedere
weldenkendheid in onze genen zit, ontzeg je ons dan ook niet onze menselijkheid
wanneer je dat soort gevoelens negeert? Hoe gaat het humanisme dat uitgaat van
de mens zoals hij is om met menselijke gevoelens en instincten die hem niet
welgevallig zijn?

Dat is de discussie. Waarmee geworsteld wordt is het besef dat de mens, alle
humanistische inspanningen van de afgelopen halve eeuw ten spijt, onverbeterlijk
is gebleken. De oorlog is terug. De harde seks is terug. De haat is terug. En
nu?

Wordt vervolgd.

LOAD-DATE: March 20, 2009

LANGUAGE: DUTCH; NEDERLANDS

NOTES: Wilt u reageren? Dat kan op nrc.nl/heijne

PUBLICATION-TYPE: Krant

JOURNAL-CODE: NRC Handelsblad


                         Copyright 2009 NRC Media B.V.
                              All Rights Reserved

                              124 of 152 DOCUMENTS



                                NRC Handelsblad

                                 March 9, 2009

Retour Den Haag-Brussel;
Retour Den Haag-Brussel

SECTION: BINNENLAND; Blz. 2

LENGTH: 689 woorden


Halsema's woede over Geert Wilders

In de achterban van GroenLinks klinkt gemor: de koers zou te dicht tegen die van
D66 liggen. Was het al niet door de nadruk op vrijzinnigheid en rechtstatelijke
bescherming, dan wel door het pleidooi voor versoepeling van het ontslagrecht.
Dit weekeinde bleek weer eens dat Femke Halsema zich er weinig van aantrekt. Op
het congres van haar partij verklaarde ze zich tegen bescherming van de eigen
industrie en voorstander van versobering van hypotheekrenteaftrek, AOW en
'aanrechtssubsidie'. Alexander Pechtold deed hetzelfde tijdens het D66-congres,
dat tegelijk plaatsvond. Protectionisme, zo zei hij, is uit den boze en als
bewindslieden graag vakantie in eigen land willen vieren, moeten ze maar naar de
omgeving rond Pechtolds huis in Wageningen komen, waar ze niet zullen opvallen
"met hun doortrapfietsen, vouwwagens en Kip-caravans". Toch was er een groot
verschil. Terwijl opiniepeilers menen dat Pechtold de winst vooral dankt aan
zijn aanvallen op Geert Wilders, besteedde hij in zijn toespraak nauwelijks
aandacht aan de PVV-leider. Halsema daarentegen maakte haar weerzin tegen
Wilders tot kern van haar betoog. Mist de achterban bij haar
arbeidersolidariteit, ze geeft onversneden woede jegens Wilders - "een politieke
kwakzalver" - terug: "Wilders wil de griep genezen met aderlatingen en hartepijn
verminderen door het amputeren van een arm." (PvO)

Balkenende zat er even 'voor niks bij'

Met enige hardnekkigheid valt de naam van premier Balkenende voor een
belangrijke Europese post, onlangs nog in het gezaghebbende Franse dagblad Le
Monde. Maar de premier liet de Kamer al in januari weten "niet de ambitie" te
hebben om huidig commissievoorzitter Barroso op te volgen. Was dit een
slimmigheidje? Er is namelijk nog een andere post vacant, die van de permanente
voorzitter van de Europese Raad van ministers. Wie Balkenende volgt, kan in
ieder geval constateren dat hij de internationale kant van het premierschap
boeiend vindt en bekend is ook dat hij bij collega-leiders in Europa goed ligt.

Balkenende regelde ook dat Nederland mag aanzitten bij de G20, over een paar
weken in Londen. Vorig weekend was de voorbereiding van die top, in Berlijn. Bij
de afsluitende persconferentie mochten acht journalisten een vraag stellen, en
bijna iedereen deed dat keurig aan de leider van zijn land. Bijna, want de
ANP-journalist die de Nederlandse vraag mocht stellen deed dat aan
bondskanselier Angela Merkel. Hij kon Balkenende na afloop toch nog spreken. Er
was geen voorwaarde gesteld aan de journalist. Toch kreeg de ANP-verslaggever
later een boos telefoontje van de woordvoerder van Balkenende. Die zegt nu: "De
Duitsers vonden het vreemd, en wij eigenlijk ook wel. Het gaat nergens over,
maar we vonden het toch een raar beeld dat Balkenende er voor niks bij zat."(HS)

Campagne gaande voor Archie Bunker

Hij noemde zichzelf ooit "de Archie Bunker van de Wiardi Beckman Stichting":
René Cuperus, als senior beleidsmedewerker verbonden aan het wetenschappelijk
bureau van de PvdA en vooral bekend om zijn tegendraadse opvattingen. Cuperus
staat op het punt naar het Europees Parlement af te reizen. Althans, als de PvdA
bij de verkiezingen van 4 juni voldoende stemmen krijgt. Cuperus is op een
vijfde plaats gezet; in het huidige electorale klimaat een onzekere plek.
Vandaar dat een aantal partijprominenten (een Felix Rottenberg, een Paul
Scheffer, een Ruud Koole, een Bram Peper, een Arnold Heertje) een campagne is
begonnen om hem tijdens het congres van komend weekeinde op een hogere plaats te
zetten. "Hij kan met zijn Eurorealistische houding en authentiek
sociaal-democratisch geluid evenwicht brengen in de PvdA- en PES-fractie in het
Europees Parlement", aldus de initiatiefnemers. Cuperus heeft inderdaad weinig
op met het steeds meer integrerende Europa zoals dat vaak in juichtonen door
Europarlementariërs wordt beleden. De EU dreigt "een Internationale van de
kosmopolitische elites te worden", schrijft hij in het jongste WBS-jaarboek.
Tijd dus voor de gewone man. Afweging voor het PvdA-congres: moet een hoger op
de lijst staande vrouw daarvoor worden opgeofferd? (MK)

LOAD-DATE: March 9, 2009

LANGUAGE: DUTCH; NEDERLANDS

NOTES: Bijdragen: Mark Kranenburg, Pieter van Os en Herman Staal.

PUBLICATION-TYPE: Krant

JOURNAL-CODE: NRC Handelsblad


                         Copyright 2009 NRC Media B.V.
                              All Rights Reserved

                              125 of 152 DOCUMENTS



                                NRC Handelsblad

                                 March 7, 2009

Ierse bankiers in beklaagdenbank

SECTION: ECONOMIE; Blz. 14

LENGTH: 734 woorden

SAMENVATTING:

De Ierse banken, jarenlang paradepaardje van de economie, zitten in het nauw.
Tot overmaat van ramp worden sommige topbankiers verdacht van malversaties.

VOLLEDIGE TEKST:

Voor het kantoor van de Anglo Irish Bank aan het deftige St Stephen's Green in
Dublin heeft zich deze middag een groepje boze onderwijzers met spandoeken
verzameld, allen lid van de vakbond voor onderwijzend personeel.

"Let the fat cats pay", roepen ze in koor. Laat de rijke stinkerds betalen. Het
bankpersoneel, dat op de begane grond het dichtst bij de ingang zit, kijkt wat
bedremmeld naar buiten. De leerkrachten zijn boos dat de regering hen via een
extra pensioenheffing deels laat opdraaien voor de redding van in moeilijkheden
geraakte banken.

Daags erna is er weer onwelkom bezoek bij de Anglo Irish Bank. De politie valt
binnen en rechercheurs doorzoeken het hoofdkantoor, omdat de bank wordt verdacht
van fraude.

De Ierse banken, jarenlang paradepaardje van de Ierse economie, zitten op het
ogenblik in het nauw. Niet alleen presenteren ze na jaren van onstuimige groei
plotseling forse verliezen, ook is het vertrouwen van veel burgers in de
bankiers de afgelopen maanden weggesmolten.

Veel banken hebben moeite het hoofd boven water te houden, nu de groeisectoren
van de laatste jaren - de woningmarkt en de bouwindustrie - zijn ingestort. Hun
aandeelkoersen zijn gekelderd en hun beurwaarde is verdampt. Tot overmaat van
ramp worden sommige bankiers nu dus verdacht van malversaties, voorop de
voormalige topman van de Anglo Irish Bank, Sean FitzPatrick. Hij zou jarenlang
in het geheim grote leningen voor zichzelf hebben afgesloten. In september vorig
jaar stond hij voor 83,3 miljoen euro in het krijt bij zijn eigen bank.
Daarnaast onderzoekt justitie enkele transacties van vorig jaar, waarbij de bank
- met hulp van een kleinere bank - zou hebben geprobeerd de buitenwereld te
misleiden omtrent de omvang van haar problemen.

De vooraanstaande econoom Patrick Honohan, hoogleraar aan Trinity College in
Dublin, beschouwt Anglo Irish als een hoofdschuldige aan de huidige crisis. "De
bank is al tien jaar een destabiliserende factor", zegt hij. "De bank wist met
een agressief kredietbeleid maar zonder overnames in tien jaar tijd haar
marktaandeel uit te breiden van 3 procent tot 18 procent. Ze groeide gemiddeld
met 36 procent per jaar. Dat noopte andere banken hun kredietnormen te
versoepelen, want ze wilden niet nog meer marktaandeel verliezen. Het was
roekeloos en bracht het hele financiële systeem schade toe." Ook de financiële
toezichthouder en de regering treft in dit opzicht volgens hem blaam.

Anglo Irish Bank raakte zo diep in de problemen dat de regering in januari geen
andere keuze meer zag dan nationalisatie. Maar ook andere banken hadden dringend
hulp nodig. Daarom stelde de regering 3,5 miljard euro beschikbaar aan elk van
de twee grootste van het land, Bank of Ireland en Allied Irish Banks. Daarmee
konden ze hun reserves op peil houden. De ergste problemen van de Ierse banken
lijken daarmee volgens Honohan onder controle.

Al in september had de Ierse regering, als eerste land binnen de eurozone, alle
financiële verplichtingen van de voornaamste zes banken gegarandeerd. Een
gedurfde stap, want daarmee is in totaal een bedrag gemoeid van 440 miljard
euro, ruim twee keer het totale bbp.

De overheid worstelt intussen met een groot begrotingstekort, dat dit jaar boven
de 10 procent zal uitkomen, het hoogste in de eurozone. De belastinginkomsten
zijn met 24 procent geslonken en de werkloosheid is officieel tot bijna 10
procent (van de beroepsbevolking) gestegen.

Om alle tekorten enigszins te dekken heeft de regering een extra pensioenheffing
opgelegd aan de ambtenaren, die zo'n 7 procent van hun netto salaris uitmaakt.
Dat was tegen het zere been van velen. De regering wekte de indruk zich meer te
bekommeren om het lot van welgestelde bankiers dan om de gewone man.

Professor Honohan heeft intussen slecht nieuws voor de toch al hoogst
impopulaire regering. Hij meent dat die er niet aan ontkomt het belastingstelsel
te hervormen. De afgelopen jaren leunde de fiscus sterk op de winstbelasting en
op de vermogensaanwasbelasting, maar die bronnen zijn opgedroogd. Het is volgens
Honohan niet langer mogelijk het publiek te ontzien. "De bevolking zelf zal in
de toekomst weer een groter deel van de belastinggelden moeten opbrengen, hoe
gevoelig zoiets politiek ook mag liggen."

LOAD-DATE: March 6, 2009

LANGUAGE: DUTCH; NEDERLANDS

NOTES: 'Anglo Irish handelde roekeloos als bank'; Patrick Honohan, hoogleraar

PUBLICATION-TYPE: Krant

JOURNAL-CODE: NRC Handelsblad


                         Copyright 2009 NRC Media B.V.
                              All Rights Reserved

                              126 of 152 DOCUMENTS



                                NRC Handelsblad

                                 March 5, 2009

'Ze helpen bankiers, niet de gewone man';
Recessie Europeanen stellen zich in op de economische krimp. Minder luxe voor de
een, vechten om te overleven voor de ander

SECTION: NEDERLAND & EUROPA; Blz. 07

LENGTH: 476 woorden

DATELINE: Dublin, 5 maart.

SAMENVATTING:

De crisis en de stijgende werkloosheid veranderen het dagelijks leven in Europa.
Een Spaanse betonbekister loopt uren door het park, een Française vindt zichzelf
lelijk, een Ier is woedend op de regering, een Vlaamse boer moet onder de
kostprijs werken, en een Poolse blijft optimistisch.

VOLLEDIGE TEKST:

Peter Irvine is boos. De 27-jarige administratieve medewerker van een ziekenhuis
in Dublin voelt zich genomen door de Ierse regering. Hij ziet de waarde van zijn
huis achteruithollen en intussen dreigt zijn inkomen te verminderen door een
plan om ambtenaren een extra pensioenheffing op te leggen ter bestrijding van de
gevolgen van de recessie.

Daarom liep hij anderhalve week geleden mee in een protestmars door de Ierse
hoofdstad, de grootste sinds 1986. Ruim 120.000 mensen deden mee, vooral
ambtenaren. Ook Irvine was er met collega's van zijn vakbond 'Impact'.

Is hij er werkelijk zo slecht aan toe? Naar Europese maatstaven wordt Irvine met
zijn salaris van 40.000 euro goed betaald en zijn baan is niet direct in gevaar.
"Ik maak me vooral zorgen over onze hypotheek", legt hij uit. In 2005 heeft hij
met zijn vriendin een huis in Dublin gekocht voor 354.000 euro. Ze stopten er
hun spaargeld in en namen een hypotheek op de resterende 92 procent.

"Mijn vriendin werkt bij een Amerikaans softwarebedrijf, waar steeds meer
ontslagen vallen. Met alleen mijn inkomen kunnen we de hypotheek niet aan. En
als we ons huis willen verkopen, koopt niemand dat nu, zelfs niet als we 300.000
euro zouden vragen."

Het vertrouwen van de Ieren is na jaren van ongebreidelde groei volkomen weg. Ze
bezuinigen waar ze kunnen. Ook Irvine en zijn vriendin houden de hand op de
knip. "We gingen vroeger in het weekend vaak uit eten in de stad. Nu drinken we
hooguit wat bij vrienden. Met vakantie gaan we dit jaar niet."

Aan kinderen durven ze niet eens te denken. "Die kunnen we ons niet
permitteren", lacht Irvine. "Dublin is zo'n dure stad en bovendien rijzen onze
energierekeningen de pan uit." Een auto heeft het stel niet. Ook te duur.

In Irvines directe omgeving slaat de recessie eveneens toe. "Mijn broer, een
elektricien, zit al vijf maanden zonder werk en twee goede vrienden zijn net hun
baan kwijtgeraakt. Ze gaan binnenkort naar Londen om daar te werken."

Voor het optreden van de regering heeft hij geen enkel begrip. Ze trok miljarden
euro's uit om Ierse banken te redden en voor infrastructurele projecten om de
economie nieuwe impulsen te geven. Om dit alles te bekostigen wil ze ambtenaren
een heffing opleggen, in Irvines geval ruim 200 euro per maand, zo'n 7 procent
van zijn netto inkomen. Hij ziet dit als een cynische poging de bankiers te
helpen over de rug van de gewone man. Irvine: "Waarom moeten wij de bankiers en
de projectontwikkelaars die deze rotzooi hebben veroorzaakt, uit de brand
helpen? Laat ze daar zelf voor opdraaien."

LOAD-DATE: March 5, 2009

LANGUAGE: DUTCH; NEDERLANDS

GRAPHIC: 0503buiteuro4, Irvine
050303BUI_econcrisis

PUBLICATION-TYPE: Krant

JOURNAL-CODE: NRC Handelsblad


                         Copyright 2009 NRC Media B.V.
                              All Rights Reserved

                              127 of 152 DOCUMENTS



                                NRC Handelsblad

                               February 28, 2009

Bommel;
MontagOverpeinzingen 1488

BYLINE: Montag

SECTION: ZATERDAGS BIJVOEGSEL; Blz. 02

LENGTH: 761 woorden


Er is wrijving tussen Amsterdam en Rotterdam over het Marten Toonder Museum.
Toonder is in Rotterdam geboren en getogen, bovendien speelt de stad Rommeldam
een grote rol in het leven van Heer Bommel, en dus willen ze het daar hebben. De
Stichting het Toonder Auteursrecht heeft ook al een locatie: het oude raadhuis
van Hillegersberg, een leegstaande villa gebouwd in 1884. Amsterdam laat als de
museumstad van Nederland ook aanspraken gelden. Terecht. De Amsterdammers weten
hoe ze een museum moeten bouwen. Kijk maar naar het Rijks en het Stedelijk, al
jaren in volle aanbouw. Bovendien verwacht de Stichting per jaar ongeveer
150.000 bezoekers. Voor de hoofdstad een goede gelegenheid om er wat
hoogwaardige horeca in de buurt neer te zetten. Volgens de Stichting zijn alle
opties nog open.

Wie is Heer Bommel? Weten alle geletterde Nederlanders dat nog? Voor het geval
dat niet zo mocht zijn, geef ik een beknopt signalement. Heer Bommel is een heer
van stand, die op het Slot Bommelstein woont. Daar wordt hij verzorgd door zijn
trouwe bediende Joost en vaak ontvangt hij bezoek van zijn beste vriend Tom
Poes. Samen beleven ze het ene spannende avontuur na het andere. Marten Toonder
heeft dit leven in stripverhalen vastgelegd. Die zijn eerst in de NRC verschenen
en worden sinds 2006 door De Bezige Bij onder de titel Avonturen van Tom Poes in
boekvorm uitgegeven. Toonder heeft deze verstandige kat dus als zijn held
beschouwd met Bommel als een belangrijke sidekick. Maar zo kan het gaan als je
aan een oeuvre schrijft: de personages wisselen gaandeweg van plaats.

Voor mij in ieder geval is Bommel onmiskenbaar de hoofdfiguur. Een aandoenlijk
personage eigenlijk. Een Heer met een lange stamboom. Hij voelt zich verheven
boven de gewone man, is naïef-avontuurlijk aangelegd, ook een beetje een parvenu
maar in zijn beste ogenblikken een beer met een hart van goud. Dat blijkt het
best uit een verhaal dat ik hier eens heb naverteld, maar al zo lang geleden dat
ik het nog eens doe.

Niet ver van Slot Bommelstein ligt het Donkere Bomen Bos, waar gevaarlijke
draken wonen, de Zwelbasten. Die hebben een merkwaardige eigenschap: in rustige
doen hebben ze een menselijk formaat, als ze somber zijn worden ze nog kleiner,
maar als ze op roof gaan, dan groeien ze tot gigantische proporties. Op een
boswandeling komt Bommel zo'n Zwelbast tegen. Die heet Zwelg. Ze raken in
gesprek en Bommel laat zich ontvallen dat hij diep in zijn hart ook een rover
is. Weet je wat, zegt Zwelg, we gaan samen iemand uitschudden. Ze stellen zich
verdekt op. Daar komt de kruidenier Grootgrut, een schaap, met zijn handel. De
rovers springen tevoorschijn en doen wat ze van plan waren.

Grootgrut heeft Bommel herkend. Hij waarschuwt commissaris Bulle Bas. De Heer
van stand en Zwelg worden gearresteerd. Bommel wordt wegens verzachtende
omstandigheden al vlug vrijgelaten. Zwelg blijft achter de tralies. Het toeval
komt te hulp. Er arriveert een circus. De slimme oplichter Hiep Hieper denkt dat
de belangstelling flink gestimuleerd zal worden als er een echte draak in de
piste verschijnt. Hij zoekt contact met commissaris Bulle Bas en burgemeester
Dickerdack. Ze worden het vlug eens: Zwelg wordt verkocht aan Hieper.

Apotheose. Zwelg verschijnt in het circus. De eigenaar heeft een zweepje. Allee,
roept hij, vertoon je kunstjes. Maar Zwelg is gekrompen tot een larf. In zijn
immense droefheid laat hij zich alles welgevallen. Het publiek begint te morren.

In Bommelstein zit Bommel, gemarteld door zijn geweten. Hij kan het niet meer
verdragen, snelt naar het circus. Zwelg herkent zijn vriend, hij zwelt op tot
een gigantisch ondier, blaast de hele circustent omver en samen vertrekken ze
naar het Donkere Bomen Bos. Daar stelt Zwelg voor dat ze samen een roverij
beginnen. Bommel schudt droevig zijn hoofd. Nee. Ik ben geen rover, ik ben een
heer. Wat is een heer? vraagt Zwelg. Dat is moeilijk uit te leggen. Een heer
hoort in ieder geval niet tot het stoofjesvolk. Zo ongeveer eindigt het.

In vrijwel alle verhalen is Bommel de deftige avonturier die door zijn
onbezonnenheid het drama in beweging zet. Dan komt Poes, de kleine protagonist
van het gezond verstand, hem redden. De Avonturen hebben geen boodschap, wel een
moraal. Ik vraag me af of die door de kinderen en de nieuwe grote mensen van
vandaag nog wel begrepen wordt. In de games gaat het er vooral om, zoveel
mogelijk vijanden neer te paffen. Dat is een kwestie van vakmanschap,
handigheid. Ik vind dat dit museum er moet komen, waar dan ook. Maar zoals dat
met een museum gaat: je bekijkt er een afgesloten verleden.

LOAD-DATE: February 28, 2009

LANGUAGE: DUTCH; NEDERLANDS

GRAPHIC: Z-MontagHand-ZW

PUBLICATION-TYPE: Krant

JOURNAL-CODE: NRC Handelsblad


                         Copyright 2009 NRC Media B.V.
                              All Rights Reserved

                              128 of 152 DOCUMENTS



                                NRC Handelsblad

                               February 21, 2009

'We leren niets van de geschiedenis';
Hollands Dagboek SP-Kamerlid Ewout Irrgang

SECTION: ZATERDAGS BIJVOEGSEL; Blz. 31

LENGTH: 1421 woorden

SAMENVATTING:

Ewout Irrgang (32) had het deze week druk met de crisis. Zijn vriendin woont in
Den Haag, hij in Amsterdam. "Ik spreek Agnes op haar voicemail in dat ze vaker
ziek op tv moet gaan."

VOLLEDIGE TEKST:

Vrijdag 13 februari

De dag begint om 7:00 uur als ik op Radio 1 samen met VVD-Kamerlid Frans Weekers
mag reageren op de nieuwste begrotingscijfers. De avond ervoor heb ik tot na
twaalven met een zieke Agnes Kant overlegd over onze reactie. Als het kabinet
zich aan de eigen begrotingsregels wil houden die bepalen dat het
begrotingstekort niet groter mag zijn dan 2 procent, dan moet het 12 miljard
bezuinigen. Omdat deze 12 miljard aan bezuinigingen de recessie nog verder
zullen verdiepen lopen de belastinginkomsten verder terug en moet nog eens 8
miljard worden bezuinigd.

Het CBS meldt dat Nederland al sinds vorig jaar april in recessie is. Agnes
meldt via de mail nog veel meer te willen weten en die vragen beantwoorden kost
heel veel tijd.

In de middag moet ik naar de opticien. Ik zie niet goed meer en moet nieuwe
lenzen en een nieuwe bril. Ik heb een rare oogafwijking en lenzen moeten mijn
ogen in bedwang houden. Ik kan ze echter steeds minder verdragen door de lange
dagen in de Tweede Kamer met een droge lucht. Omdat ik de lenzen dan niet in kan
houden doe ik dan maar een bril op. Maar daardoor gaan mijn ogen verder
achteruit. De opticien heeft een plan: zachte lezen die makkelijker te verdragen
zijn met daarop een harde lens om het oog in bedwang te houden. Piggy-back
systeem heet dat.

In de avond een diner met vrienden in Den Haag. Lilli, de gastvrouw, heeft ook
een vriend van Human Right Watch uitgenodigd die net terug is uit Gaza. Haar
puberende dochters zijn zo slim geworden. Ik slaap bij mijn vriendin in Den
Haag. Ik heb bloemen gekocht voor Valentijnsdag. Gelukkig ben ik er net op tijd
achter gekomen dat dit pas morgen is en niet vandaag. Maar als ik aankom is het
al na twaalven. En is mijn timing toch precies goed.

Zaterdag

Uitgeslapen in Den Haag. Daarna vertrekken Suying en ik samen naar mijn huis in
Amsterdam. We werken beiden in Den Haag. Zij bij Oxfam-Novib, ik in de Tweede
Kamer. Toch zien we elkaar, omdat we beide drukke banen hebben, vooral in het
weekend in Amsterdam. Normaal kook ik, zij doet de afwas. Sinds een week of twee
heeft ze ontdekt dat ze ook kan koken en zijn de rollen omgedraaid. Twee
vrienden, Sander en Allon, eten vanavond ook mee. Sander is journalist voor
EénVandaag en net terug uit Israël en de bezette gebieden. Suying houdt zich
voor Oxfam ook bezig met de Palestijnse gebieden. Zo gaat het vanavond opnieuw
over Gaza.

Om tien uur moet ik plotseling weg als de taxi van het radioprogramma Met het
Oog op Morgen voor de deur staat. In de studio in Hilversum discussiëren we over
wel of niet bezuinigen. VVD'er Blok lijkt voor 20 miljard aan bezuinigingen te
pleiten die de recessie nog verder zullen verdiepen. Zijn verweer dat er ook
bezuinigingen denkbaar zijn die niet schadelijk zijn is niet overtuigend. Je
kunt niet voor 20 miljard aan bezuinigingen vinden die niet schadelijk zijn voor
de economie. Daar is het bedrag simpelweg te groot voor. Ik vind het ook erg
gemakkelijk om voor te stellen op ontwikkelingshulp te bezuinigen. Dat schaadt
inderdaad niet onze economie maar wel die van arme landen. Dan zijn de
allerarmsten in de wereld dus nog eens extra de klos van een financiële crisis.
Een crisis die niet door hen maar door ons veroorzaakt is.

Agnes belt ook nog, ze zit morgenochtend in het tv-programma Buitenhof. Mijn
broer sms't: 'Het is zaterdagavond stop eens met werken'.

Zondag

Uitgeslapen en lekker op m'n gemak ontbeten. Als ik nog mijn tanden aan het
poetsen ben waarschuwt Suying dat Buitenhof al begonnen is. Agnes is nog ziek en
heeft een hese stem. Maar ik moet zeggen dat ze er verder juist goed uit ziet.
En wat belangrijker is, ze doet het ook goed in het debat, door te benadrukken
dat het kabinet nu snel met een stimuleringsplan moet komen in plaats van een
bezuinigingsplan. Ik spreek op haar voicemail in dat ze vaker ziek op tv moet
gaan.

In de middag met Suying naar het verjaardagsfeestje van mijn vader gegaan.

Mijn schoonzus is hoogzwanger en alles gaat gelukkig goed. Mijn ouders hebben
heerlijke hapjes gemaakt. Min vader schept op over zijn wijn
(Pernand-Vergelesses). Hij is ook heel lekker.

Maandag

Behalve woordvoerder Financiën ben ik ook woordvoerder
Ontwikkelingssamenwerking. In Den Haag bereid ik een debat over Tsjaad voor en
heb ik een afspraak met de VNG. Aan het begin van de avond mag ik op Radio West
een half uur lang reageren op de stelling dat er bezuinigd moet worden op
militaire missies in het buitenland en ontwikkelingssamenwerking. Ik ben het
natuurlijk alleen met het eerste eens (crisis of geen crisis).

Dinsdag

Voor de fractievergadering in de werkkamer van Agnes gekeken naar de
persconferentie van CPB-directeur Teulings en premier Balkenende. Een krimp van
de economie van 3,5 procent. Maar het meest schokkende is dat de werkloosheid
volgend jaar al bijna 10 procent bedraagt. Onbewust heeft ieder mens toch de
neiging om het recente verleden als maatgevend voor de toekomst te zien. In het
tijdperk van de vergrijzing denk je dat massawerkloosheid iets uit het verleden
is. Maar een werkloosheid van bijna 10 procent klinkt heel jaren tachtig. Een
krimp van 3,5 procent is bijna exact hetzelfde als de grootste economische krimp
in Nederland in vredestijd. Die bedroeg 3,6 procent en vond plaats in 1931. Zo
jaren dertig is het al, al is het welvaartsniveau zelf natuurlijk veel hoger. In
de fractievergadering wordt veel gesproken over de crisis. We zijn het snel eens
over de noodzaak van een stimuleringsplan. Dat geldt niet voor het rookverbod in
de horeca waar we pas na lange discussie tot een compromis over versoepeling
komen. Aan het begin van de avond in de studio in Hilversum meegedaan aan het
Radio 1 programma Standpunt Café.

Frits Huffnagel van de VVD klaagt dat de publieke omroep te links is maar krijgt
in het radioprogramma alle ruimte. Mijn ervaring is niet dat de publieke omroep
sympathieker tegenover de SP staat dan de commerciële omroep. In tegendeel: ik
vind de publieke omroep meer gericht op het politieke establishment. Dat
establishment is in Nederland eerder rechts dan links. De SP hoort er in ieder
geval niet bij. In de avond thuis in slaap gevallen tijdens Pauw en Witteman. In
het tv-programma klaagt de hoofdredacteur van de Telegraaf, Sjuul Paradijs, over
hetzelfde fenomeen. Hij heeft daar whisky bij nodig.

Woensdag

Met Agnes de laatste punten voor het debat over de crisis doorgenomen. Daarna
een debat over Tsjaad met drie ministers. Ik ben in januari zelf op bezoek
geweest bij de Nederlandse troepen in Tsjaad. Koenders moet na een lang debat
toegeven dat de veiligheid van burgers en vluchtelingen niet verbeterd is. Als
het debat is afgelopen snel naar de grote zaal van de Tweede Kamer. Daar is het
debat over de crisis al een paar uur bezig. Volgens mijn fractiegenoten heeft
Agnes het goed gedaan. Premier Balkenende moet terugkomen op zijn uitspraak dat
over de hypotheekrenteaftrek niet gesproken mag worden. Maar het debat gaat toch
meer over bezuinigen dan over stimuleren. Ik heb de neiging om te denken dat een
depressie als in de jaren dertig niet meer zal gebeuren omdat politici ervan
geleerd hebben dat de overheid in zo'n geval moet ingrijpen. Maar na vanavond is
mijn vertrouwen daarin niet toegenomen. Als je iets kan leren van de
geschiedenis is dat dan niet dat we niets leren van de geschiedenis?

Donderdag 19 februari

In de ochtend de voorbereiding van een debat met Koenders afgemaakt. Hij wil
landen met zwakke staten meer gaan steunen. Landen die soms op het randje van
een burgeroorlog zijn. Of landen die daar net uit komen met een groot risico
terug te vallen. Om die reden is het een sympathiek plan. Het lijkt echter
vooral oude wijn in nieuwe zakken. Feitelijk verandert er weinig in de verdeling
van prioriteiten tussen verschillende landen. Aan het einde van de middag nog
een gesprek met Cees Maas. Hij leidt een commissie die opgericht is door de
banken om adviezen te doen over wat er moet veranderen in de financiële wereld.
Ik adviseer hem onder andere om ook met gewone burgers te gaan praten. Ik heb
vaak het idee dat de financiële wereld nog niet helemaal door heeft dat er echt
iets moet veranderen. Een avondje de woede van gewone burgers richting bankiers
ervaren kan daarbij heel louterend werken.

Met Suying Aziatisch op het Buitenhof gegeten. Om een uur of tien in de avond
stemmingen in de Kamer.

LOAD-DATE: February 20, 2009

LANGUAGE: DUTCH; NEDERLANDS

GRAPHIC: 2102Zdagboek, 'De publieke omroep is gericht op het politieke
establishment en dat is eerder rechts dan links.', Foto Vincent Mentzel

PUBLICATION-TYPE: Krant

JOURNAL-CODE: NRC Handelsblad


                         Copyright 2009 NRC Media B.V.
                              All Rights Reserved

                              129 of 152 DOCUMENTS



                                NRC Handelsblad

                               February 19, 2009

Speelveld EU met Wilders gepolariseerd;
Partijen vrezen de PVV niet

BYLINE: Herman Staal

SECTION: NEDERLAND & EUROPA; Blz. 6

LENGTH: 862 woorden

DATELINE: Den Haag, 19 febr.

SAMENVATTING:

Geert Wilders kondigde maandag aan met zijn PVV mee te doen aan de Europese
verkiezingen. De politieke concurrentie zegt uit te zien naar debat met de
eurosceptische partij.

VOLLEDIGE TEKST:

Het wordt in ieder geval "een stuk levendiger". PVV-leider Geert Wilders is er
wel van overtuigd: de campagne voor de verkiezingen van het Europees Parlement
wordt interessanter nu hij deze week heeft besloten dat zijn partij meedoet. "In
de Eerste Kamer zitten een paar VVD'ers op onze zetels, omdat we daar niet aan
hebben meegedaan. Dat wilde ik niet weer. We zullen er alles aan doen om in het
Europees Parlement te komen", zegt Wilders. En dat voor een partij die het
Europees Parlement wil afschaffen.

Geert Wilders trekt continu de aandacht. In de Tweede Kamer heeft de Partij voor
de Vrijheid negen zetels, maar zijn virtuele aanhang is groter. In de peilingen
groeit hij gestaag, opiniepeiler Maurice de Hond ziet hem zelfs 25 zetels
bezetten. Andere peilingen gaan minder ver. Duidelijk is dat de PVV een geduchte
concurrent is voor de 25 Nederlandse zetels in het Europees Parlement.

Openlijke vrees voor de PVV is er niet bij de andere partijen. Zij zeggen de PVV
te verwelkomen. "Het is goed dat Wilders niet mokkend aan de kant staat", zegt
VVD-lijsttrekker Hans van Baalen. Wie het gezicht van de PVV in Europa wordt, is
nog niet bekend: Wilders houdt zijn kandidatenlijst voorlopig geheim. Van Baalen
wil graag met de PVV in debat. "Liever nog met Wilders zelf dan met zijn
stadhouder. Dan zal blijken of de PVV in Europa iets te bieden heeft."

Hoewel de PVV nog geen verkiezingsprogramma heeft of een uitvoerige visie op
Europa heeft gepubliceerd, is duidelijk dat de partij uitgesproken eurosceptisch
is. De 4 miljard euro die Nederland jaarlijks netto aan de EU betaalt, moet
terug naar Nederland, zegt Wilders. "Die miljarden moeten naar de Nederlandse
burger, niet naar boeren in Polen, Frankrijk en Portugal." Turkije mag geen lid
worden van de EU, in "geen miljoen jaar". Roemenië en Bulgarije moeten uit de
Unie. Europese samenwerking moeten worden beperkt tot economisch en monetair
beleid. "Je kunt prima afspraken vastleggen in verdragen, dan heeft elk
parlement een vetorecht."

Zo neemt de PVV het stokje van de SP over als de meest eurosceptische partij van
Nederland. D66-lijsttrekker Sophie in 't Veld denkt dat de verkiezingscampagne
nu nog meer zal gaan over wel of geen EU en minder over concrete onderwerpen.
"Het speelveld was al gepolariseerd, met de PVV erbij wordt dat nog erger. De
negatieve of positieve grondhouding tegenover Europa komt nog duidelijker ter
discussie te staan. Ja of nee tegen Europa? Die vraag kunnen kiezers straks
beantwoorden."

D66 is volgens haar de partij die het meest pro-Europees is en zal daarom ook
relatief weinig last hebben van de PVV. Maar kan ze net als Alexander Pechtold
in Den Haag niet juist profiteren van het debat met de PVV? "Zonder Wilders geen
Pechtold", zegt Wilders daar wel eens grappend over. In 't Veld: "Daar geloof ik
niet zo in. Ook zonder Wilders heeft Pechtold een goed verhaal. Wilders staat
wel symbool voor een bepaald klimaat: een klimaat van xenofobie. Dan valt een
ander geluid, ons geluid, meer op."

PvdA-lijsttrekker Thijs Berman denkt dat met de PVV de vraag "wat voor een soort
Europa we willen" alleen maar duidelijker naar voren zal komen. "Wordt het een
Europa waarin werknemers centraal staan, of niet? Een Europa dat met zijn
energievoorziening afhankelijk wordt van Poetin of een Europa dat investeert in
duurzame energie? Versterken we de antidiscriminatiewetgeving of laten we landen
hun gang maar gaan? Dat soort vragen zullen we tijdens de campagne moeten
beantwoorden. Ik zie uit naar een debat met de PVV."

CDA-lijsttrekker Wim van de Camp vraagt zich vooral af of de campagne beter
wordt met de PVV. "Als de PVV zich ver buiten het politieke spectrum begeeft,
dan weet ik niet of dat goed is voor de campagne. Europa is complex. Kijk naar
het conflict in Georgië, of het gasconflict met Oekraïne en Rusland. Als ze
alleen maar gaan shockeren, dan voel ik me daar niet happy bij."

De partij die op voorhand het meest last lijkt te krijgen van de PVV is de VVD.
Die partij is vaak ook weinig enthousiast over de Europese Unie en zoekt de stem
van de rechtse kiezer. Maar Hans van Baalen vreest de PVV in het geheel niet,
zegt hij. "Wij zijn eurorealisten. Zonder een interne Europese markt zou onze
welvaart 20 procent lager zijn, is wel eens berekend. Dat is heel wat meer dan
die 4 miljard die Wilders terug wil. En wil hij ook geen Europees toezicht op de
banken, en dus nog eens zo'n crisis meemaken? Wij zitten in een heel ander
vaarwater. Dat zullen we duidelijk maken."

Van Baalen wil ook graag over het voetlicht brengen dat de PVV in het
Europarlement maar weinig invloed zal hebben, omdat de partij niet bij een grote
fractie zal horen. Zo is de PvdA aangesloten bij de Europese socialisten PES,
het CDA bij de EVP en VVD en D66 bij de liberale partijen, verenigd in de ELDR.
"De PVV komt met één, twee of drie personen in het parlement, als zelfstandige
fractie. Dan heb je nul invloed. Dan kun je echt niets betekenen voor de
hardwerkende Nederlander."

LOAD-DATE: February 19, 2009

LANGUAGE: DUTCH; NEDERLANDS

NOTES: 'We zitten in een heel ander vaarwater'; Hans van Baalen, VVD

GRAPHIC: 1902BUIwilders, G. Wilders, Foto Roel Rozenburg

PUBLICATION-TYPE: Krant

JOURNAL-CODE: NRC Handelsblad


                         Copyright 2009 NRC Media B.V.
                              All Rights Reserved

                              130 of 152 DOCUMENTS



                                NRC Handelsblad

                               February 11, 2009

Rationalisering velt volksbank;
ING Nieuwe ontslagen bovenop banenreductie door verdwijnen van de Postbank

BYLINE: Heleen de Graaf

SECTION: ECONOMIE; Blz. 13

LENGTH: 683 woorden

DATELINE: Amsterdam, 11 febr.

SAMENVATTING:

Reeds lang geleden aangekondigd, maar gisteren was het zo ver: de Postbank gaat
op in ING. Einde van het bekendste merk in de getroebleerde financiële sector.

VOLLEDIGE TEKST:

Tranen vloeiden er niet. De blauwe leeuw van de Postbank werd gisteren officieel
ingewisseld voor de oranje leeuw van ING. In een tijd waarin banken zoekende
zijn naar vertrouwen neemt ING afscheid van het bekendste merk in de Nederlandse
financiële sector.

Maar van een begrafenisstemming was geen sprake in het hoofdkantoor van de bank
en verzekeraar. De Postbank werd weliswaar begraven, een moment dat ING als
"historisch" betitelde, maar er werd ook gerelativeerd gezien de turbulentie die
de financiële wereld momenteel in haar greep houdt.

Terwijl banken wereldwijd - inclusief de ING Groep zelf - slechts met steun van
overheden overeind blijven, neemt het concern afscheid van een bank die 7,5
miljoen rekeninghouders heeft. Het merk Postbank bestaat niet meer. ING Bank
overigens ook niet. Beide gaan op in een nieuw merk dat kortweg ING heet en dat
8,8 miljoen rekeningshouders telt.

De fusieoperatie begon in mei 2007. Toen werd het besluit genomen om de twee
merken op te heffen. Vooral het afscheid van de veel grotere Postbank zorgde
voor ophef. Er kwam immers een einde aan een bank wier voorloper al vanaf 1881
actief is. Dat was de Rijkspostspaarbank, de bank die door de overheid werd
opgericht om het sparen te stimuleren. In 1918 introduceerde de overheid de
Postcheque- en Girodienst, evenals de Rijkspostspaarbank een onderdeel van
staatsbedrijf PTT. De twee werden 1986 samengevoegd tot de geprivatiseerde
Postbank - dat was jaren na de introductie van giroblauw en de girobetaalkaart.
In 1989 volgt de fusie met de NMB Bank, een jaar later ging deze combinatie op
in de ING Groep.

Tot nu toe hield de bank en verzekeraar uit Amsterdam vast aan het aparte
bankmerk Postbank. Volgens ING werd besloten de twee banken samen te brengen,
omdat dit op de langere termijn precies is wat de klant wil: de toegankelijkheid
van de Postbank wordt gecombineerd met de uitgebreide producten en expertise van
de ING Bank. ING denkt zo een sterkere bank te creëren.

Daar komt bij dat de Postbankklant voor ingewikkelde financiële producten als
levensverzekeringen of hypotheken vaak naar een andere bank ging. ING Bank had
de gevraagde expertise wel in huis, maar had niet de benodigde omvang. Verder
wordt uiteraard flink bespaard omdat dubbele computersystemen kunnen worden
afgeschaft en er 2.500 banen worden geschrapt (exclusief de vandaag
aangekondigde maatregelen).

ING zei geen spijt te hebben van het besluit, dat werd genomen in een geheel
ander tijdsgewricht. In mei 2007 diende de kredietcrisis zich weliswaar al
voorzichtig aan, maar die zou pas in de zomer van dat jaar echt uitbreken. Het
was een tijd waarin grootschalige overheidsinterventies in de westerse
financiële wereld nog voor onmogelijk werden gehouden.

Het lijkt geen goed moment om afscheid te nemen van een bank die zo succesvol
is. Toch was er weinig protest tegen het verdwijnen van de blauwe leeuw. De
enige actie kwam van Wim Luyk, een gepensioneerde Postbankklant die de site
postbankmoetblijven.nl begon. Hij wilde niet naar ING.

Bij hem, en veel van de mensen die hem steunen, zo valt op te maken uit de
opmerkingen op de site, speelt het cultuurverschil tussen Postbank en ING. De
Postbank wordt gezien als de bank voor de gewone man, ING als een bank voor
rijkelui. Maar tot gisteren stemden slechts 12.348 mensen via de website voor
het voortbestaan van de Postbank, een schamel aantal gezien de miljoenen
rekeninghouders.

Of er veel klanten van de Postbank de nieuwe bank de rug hebben toegekeerd, is
onbekend. ING liet gisteren weten dat de combinatie er vorig jaar netto nieuwe
klanten bij heeft gekregen. Wellicht komt dat door de geleidelijke wijze waarop
ING de veranderingen heeft doorgevoerd. Langzaamaan is de klant voorbereid op
wat zou komen: zie de blauwe leeuw die in de reclames langzaam oranje werd.

"Klanten willen het liefst dat er niets verandert", zei Nick Jue,
directievoorzitter van ING Nederland gisteren.

LOAD-DATE: February 11, 2009

LANGUAGE: DUTCH; NEDERLANDS

NOTES: Grootste bank van Nederland voor particulieren; ING heeft in Nederland
8,8 miljoen klanten.; De samenvoeging kost 2.500 banen (los van de vandaag
aangekondigde 2.700) en moet de winstgevendheid van het concern met 440 miljoen
euro per jaar verhogen. De investering bedraagt 900 miljoen euro.; Er zijn 285
ING-bankkantoren, die ook op zaterdag opengaan. De bankkantoren in de
postkantoren gaan dicht, de 550 bankvestigingen in Bruna-winkels blijven
bestaan.; Garanties voor spaargeld golden voor Postbank en ING afzonderlijk. Dat
is nu niet meer het geval. Wie bij beide banken spaargeld heeft staan van in
totaal meer dan 100.000 euro valt daarom deels buiten het
depositogarantiestelsel. Oplossing: een deel naar een andere bank, of een en/of
rekening openen.; Postbank en ING Bank hebben samen 72 spaarproducten. ING wil
er circa 20 overhouden en denkt ruim een jaar nodig te hebben om oude af te
bouwen.; In de nieuwe ING-reclames speelt zangeres Anouk de hoofdrol. In de
Postbankreclames had Jan Mulder deze.

GRAPHIC: 110209ECO_tijdbalkpostbankgrijs

PUBLICATION-TYPE: Krant

JOURNAL-CODE: NRC Handelsblad


                         Copyright 2009 NRC Media B.V.
                              All Rights Reserved

                              131 of 152 DOCUMENTS



                                NRC Handelsblad

                                February 9, 2009

SECTION: BINNENLAND; Blz. 2

LENGTH: 101 woorden


"Jan Modaal financiert Joe Sixpack."

Tony van Dijck (PVV) over Wouter Bos' ING-deal

"Dit spoeddebat over slechts een procedurele brief ontaardt in onderling
gekijf."

Jan de Vries (CDA) analyseert in het debat over zorgaanbieder Meavita de
bijdragen van zijn collega's

"Het spijt mij zeer dat ik de heer De Vries voor het hoofd heb gestoten door een
politiek debat te voeren."

Anouchka van Miltenburg (VVD)

"Wij komen er ruiterlijk voor uit dat wij een zegen van onze Heer vragen over
onze overdenkingen, maar voor het overige gebruiken wij gewoon ons
boerenverstand."

Ernst Cramer (ChristenUnie) over zijn werkwijze

LOAD-DATE: February 9, 2009

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2009 NRC Media B.V.
                              All Rights Reserved

                              132 of 152 DOCUMENTS



                                NRC Handelsblad

                                February 6, 2009

De schouders eronder met The Boss;
MUZIEK

BYLINE: JAN VOLLAARD

SECTION: CULTUREEL SUPPLEMENT; Blz. 12-13

LENGTH: 176 woorden


De voorlaatse cd van Bruce Springsteen Magic liet een somber geluid horen.
Working On A Dream staat in het teken van een hoopvollere blik op heden en
toekomst, niet toevallig samenvallend met de komst van Barack Obama. Het al of
niet uitkomen van dromen was altijd een belangrijk thema voor Springsteen, maar
nu zijn het idealen waar je de schouders onder kunt zetten. Recht je rug en laat
de handen wapperen, zingt Springsteen in het titelnummer met doowopkoortjes en
fade-out als in een ouderwets popliedje. De sfeer wisselt van groots en
meeslepend in de acht minuten lange westernoperette Outlaw Pete, tot berustend
in het aan zijn vorig jaar overleden organist Danny Federici opgedragen The last
carnival. De gewone man en vrouw zijn als altijd de helden van zijn universum,
waar het kassameisje Queen of the supermarket kan worden. Working On A Dream is
een degelijke plaat die niet meer zo gepassioneerd één kant op wijst als de
jonge Springsteen van Born To Run, maar die past bij een onvermoeibare rocker
die dit jaar zijn zestigste verjaardag viert.

LOAD-DATE: February 6, 2009

LANGUAGE: DUTCH; NEDERLANDS

NOTES: cd pop; Bruce Springsteen: Working On A Dream

GRAPHIC: 0602CSbrucecd

PUBLICATION-TYPE: Krant

JOURNAL-CODE: NRC Handelsblad


                         Copyright 2009 NRC Media B.V.
                              All Rights Reserved

                              133 of 152 DOCUMENTS



                                NRC Handelsblad

                                February 5, 2009

Isoleren en fixeren bij agressie;
Beveiligers mogen passend fysiek geweld toepassen bij sport- en popfestivals

BYLINE: Jan ter Harmsel

SECTION: BINNENLAND; Blz. 02

LENGTH: 731 woorden

DATELINE: Rotterdam, 5 febr.

SAMENVATTING:

Tijdens een Rotterdamse autorace in 2006 en een Haags popfestival in 2008 stierf
een verhitte bezoeker na hard ingrijpen van een beveiliger. Hoe agressief mag de
security ingrijpen?

VOLLEDIGE TEKST:

De wurggreepzaak tijdens de Rotterdamse Bavaria City Racing in augustus 2006
staat niet op zichzelf. Een soortgelijke affaire speelde in Den Haag. Daar
stierf vorig jaar een 18-jarige bezoeker van het Beatstad Festival, nadat drie
beveiligers hem hard hadden aangepakt. Het slachtoffer, vermoedelijk dronken,
verzette zich fel toen hij van het vipdek werd verwijderd.

De hamvraag in beide zaken: heeft de beveiliging buitensporig geweld toegepast
of handelde zij adequaat? Volgens de Rotterdamse rechtbank staat niet vast dat
de dood van de toeschouwer bij de autorace is veroorzaakt door de wurggreep van
de beveiliger, die daarom vrijuitgaat (zie inzet). De rechtszaak over het Haagse
Beatstad Festival loopt nog.

De beveiligers in beide zaken hebben geen wapenstok, vuurwapen of handboeien
gebruikt. Dat is absoluut verboden. Het gebruik van deze 'geweldsmiddelen' is
wettelijk voorbehouden aan de politie. Wat mogen beveiligers wel? Volgens Joep
Lindeman, docent strafprocesrecht aan de Universiteit Utrecht, hebben zij
dezelfde rechten als iedere burger. Ze mogen dus iemand aanhouden die een
strafbaar feit pleegt. Maar wat ze dan precies mogen doen, is niet helder. "Dat
is niet strak in de wet geregeld", zegt Lindeman.

Zo mag een beveiliger iemand vastpakken, beletten weg te lopen of tijdelijk
opsluiten in afwachting van de politie. Daarbij is soms zelfs fysiek geweld
toegestaan.

Het grijze gebied begint, zegt Lindeman, als iemand zich verzet tegen
aanhouding. Een aanval mag je pareren, maar slaan en schoppen zijn
"geweldshandelingen die slechts in uitzonderlijke situaties zijn
gerechtvaardigd".

Fysiek geweld moet proportioneel zijn en zo kort mogelijk duren; een verdachte
dient zo snel mogelijk te worden overgedragen aan de politie. "Iemand die geen
opsporingsambtenaar is, moet terughoudender zijn", zegt Lindeman. Boeien en
vastbinden gaat volgens hem te ver. Iemands handen op diens rug houden zou soms
kunnen. "Beveiligers moeten rekening houden met hun eigen veiligheid en gasten
beschermen."

Het personeel van beveiligingsbedrijf International Security Agency draagt nooit
boeien of wapens, zegt manager Boudewijn Coert. Hij adviseert "eerst in gesprek
te gaan op een rustige plek". Wil iemand toegang tot een feest waar hij niet
welkom is, wordt hem naar zijn doel gevraagd. Hoort hij er niet, dan wijzen
beveiligers hem op "zijn verantwoordelijkheid". Wie lastig blijft, wordt
"weggevoerd". Isoleren en fixeren is het adagium bij agressie. Vier beveiligers
sluiten degene in en vragen hem mee te gaan. Werkt hij niet mee, dan wordt een
armklem toegepast.

Volgens Coert is de armklem in 99 procent van de zaken afdoende. Het gebeurt
"sporadisch" dat iemand buiten zinnen is en "naar de grond moet worden
gebracht". Volgens Coert mogen beveiligers "gepast geweld" gebruiken. Slaan mag
in geval van "noodweer".

Strafrechtdocent Lindeman bevestigt dat. Bij "zelfverdediging" kan geweld
gerechtvaardigd zijn.

Justitie vindt in ieder geval dat de beveiligers bij Bavaria City Racing en het
Beatstad Festival over de schreef zijn gegaan. Tegen de 47-jarige beveiliger van
het Rotterdamse evenement was negen maanden cel geëist. Volgens het Openbaar
Ministerie leidde diens wurggreep tot de fatale hartstilstand. Volgens de
verdediging was het slachtoffer door het dolle heen en moest de beveiliger hem
wel onder controle houden. De Rotterdamse rechtbank sprak de man gisteren vrij.

Tegen drie beveiligers van het Haagse festival zijn ook celstraffen geëist.
Vijftien maanden, waarvan zes voorwaardelijk, voor de man die een nekklem
aanlegde, en een jaar cel, waarvan de helft voorwaardelijk, tegen zijn twee
collega's.

Ook hier bepleiten de advocaten vrijspraak. Het geweld was nodig om het
boomlange en zware slachtoffer 'onder controle' te brengen, want hij gedroeg
zich zeer agressief. En eenmaal op de grond bleef hij zich verzetten.

Tijdens de rechtszitting in Den Haag stelde advocaat Frank van Ardenne dat
justitie beveiligers met enige clementie zou moeten behandelen. Ze hebben niet
meer bevoegdheden dan een gewone burger, zei hij, maar "ze worden wel geacht
orde en veiligheid te handhaven. Ze worden het verlengstuk van de politie,
zonder enige rugdekking".

LOAD-DATE: February 5, 2009

LANGUAGE: DUTCH; NEDERLANDS

NOTES: Beveiliger vrijgesproken na dood toeschouwer; Het staat niet vast dat een
toeschouwer van de Bavaria City Racing in 2006 is overleden doordat een
beveiliger hem in een wurggreep hield. De rechtbank in Rotterdam sprak
beveiliger Jan L. gisteren vrij. Het OM had 9 maanden cel geëist.; Jan L. was
verantwoordelijk voor de beveiliging van het vipgedeelte en de paddock. Daar
probeerden bezoekers met gevonden pasjes het afgesloten gedeelte te bereiken.
Volgens getuigen waren zij dronken. Onder hen was het slachtoffer.; L. en
ooggetuigen stelden dat het slachtoffer agressief was. De beveiliger gebruikte
een nekgreep, zodat het slachtoffer het bewustzijn verloor. Toen hij bijkwam,
zou hij volgens L. hebben geschopt en geslagen en een kopstoot hebben
uitgedeeld. "We werkten hem tegen de grond. Van een nek- of wurggreep was toen
absoluut geen sprake", aldus de beveiliger.; Volgens omstanders liep het
slachtoffer blauw aan. Kort daarna bleek hij geen hartslag te hebben.
Beveiligers reanimeerden hem, hij werd in coma naar het ziekenhuis gebracht.
Twee dagen later overleed hij.; Volgens de rechter is het niet helemaal
duidelijk waarom de man een hartstilstand kreeg. Hij zei dat het redelijk
waarschijnlijk is dat de man zich dusdanig heeft opgewonden dat zijn hart het
heeft begeven. Mogelijk was hij ook onder invloed van verdovende middelen.

PUBLICATION-TYPE: Krant

JOURNAL-CODE: NRC Handelsblad


                         Copyright 2009 NRC Media B.V.
                              All Rights Reserved

                              134 of 152 DOCUMENTS



                                NRC Handelsblad

                                February 4, 2009

Het geloof leeft, ook bij ongelovigen

BYLINE: Laura Starink

SECTION: VOORPAGINA; Blz. 01

LENGTH: 1068 woorden

DATELINE: Rotterdam, 4 febr.

SAMENVATTING:

In dit Darwinjaar woedt plotseling een fel debat. Gelovigen en ongelovigen doen
hun best om elkaar af te troeven.

VOLLEDIGE TEKST:

Het Darwinjaar is echt begonnen. Op 12 februari is het tweehonderd jaar geleden
dat de vader van de evolutietheorie werd geboren. Intussen is de strijd tussen
gelovigen en ongelovigen, tussen creationisten ('de mens is in zes dagen door
God geschapen naar zijn beeld en gelijkenis') en evolutionisten ('de mens is een
dier') zichtbaar opgelaaid. Op Britse bussen wordt Gods bestaan in twijfel
getrokken en 6 miljoen Nederlandse huishoudens krijgen binnenkort een brochure
in de bus die vraagtekens zet bij de evolutietheorie.

"Het is grappig om te zien hoe levend het geloof blijkbaar is", zegt socioloog
Abram de Swaan. "Een van de gevaarlijkste geestesziekten is toch wel als mensen
een tekst, zoals de Bijbel, letterlijk interpreteren. Maar dat komt ook bij
ongelovigen voor, zie het marxisme of het nationaal-socialisme."

In Groot-Brittannië gaf de overtuigde atheïst en evolutionair bioloog Richard
Dawkins, auteur van God als misvatting, de aftrap. Op vijfhonderd Britse bussen
prijkt de slogan There is probably no God/ Now stop worrying and enjoy your
life. Gevraagd om een reactie zei een passante schouderophalend tegen de BBC: "I
have seen worse things on buses!"

In Spanje rijden inmiddels bussen vóór en tégen God en in Nederland hebben drie
humanistische organisaties 5.000 euro ingezameld voor eenzelfde actie. De kans
dat er binnenkort bussen door Nederland zullen rijden met de tekst Er is
waarschijnlijk geen God. Durf zelf te denken. En geniet van dit leven! is klein.
CBS Outdoor, die reclame op bussen en bushokjes exploiteert, geeft geen
toestemming.

Volgens marketing director Xavier Tilman is hier sprake van een "harde,
religieus gerelateerde uiting", die "aanstootgevend" kan zijn voor het publiek.
"Onze richtlijn is: geen religieuze teksten op onze bussen en bushokjes." De
initiatiefnemer van de buscampagne, de filosoof Floris van den Berg, beraadt
zich op andere actiemiddelen. "Desnoods gaan we met reclamevliegtuigjes werken".

Vervolg Reli-reclame: pagina 2

Creationist richt zich op gewone man

Voor Dap Hartmann, astronoom aan de Technische Universiteit Delft, lid van het
Comité van aanbeveling, heeft de ludieke actie wel degelijk een serieuze
ondertoon. "Het is zorgelijk dat het geloof in opmars is. We hebben een
links-christelijke regering die abortus en euthanasie weer ter discussie stelt.
Dat heeft te maken met de opkomst van de islam: de christenen willen ook weer
meer te zeggen hebben. De Tweede Kamer wil de wet op de godslastering
afschaffen, maar het kabinet houdt het tegen. Voor ons humanisten is de
scheiding tussen kerk en staat heilig, maar God sluipt weer langzaam naar
binnen. Als Balkenende als minister-president zijn geloof belijdt, dan word ik
daar iebelig van. Dawkins zegt het mooi: Val ons niet lastig met je
zelfverzonnen vrienden!"

Intussen zit de tegenpartij niet stil. Binnenkort valt in zes miljoen
Nederlandse huishoudens een acht pagina's tellende brochure in de bus, getiteld
Evolutie of Schepping - wat geloof jij? De brochure is een initiatief van enkele
zwaar-gereformeerde organisaties als de stichting Ark van Noach, de Vereniging
Bijbel en Onderwijs, Uitgeverij de Banier en de pro life-organisatie Schreeuw om
Leven van drs. L.P. Dorenbos. Laatstgenoemde trok onlangs aandacht met een ander
initiatief: het verspreiden van plastic foetussen van 10 weken in de strijd
tegen abortus. Daarover ontstond ophef in de Tweede Kamer. De PvdA sprak van
"geestelijke huisvredebreuk".

Het creationisme is een wat versimpelde vorm van Intelligent Design, de
opvatting dat het heelal en het leven geschapen zijn door een 'intelligente
ontwerper'. Voormalig minister van Onderwijs Maria van der Hoeven (CDA) baarde
in 2005 dan ook opzien door te opperen dat ID ook aandacht op scholen zou
verdienen.

Volgens de brochure is wetenschap niet meer dan een andere vorm van geloof. "Het
is technisch niet te bewijzen of de mens op aarde gekomen is door evolutie of
door schepping." Maar de Bijbel geeft in ieder geval antwoord op belangrijke
levensvragen. Aan jou de keus, aldus de brochure, die volgens woordvoerder Kees
van Helden (christelijk gereformeerd verkoper van drukwerk) nadrukkelijk is
gericht op de gewone man. "Van de wetenschap zullen wij toch nooit gelijk
krijgen. Maar wij willen discussie en dat hebben we al bereikt."

De brochure roept eenvoudige vragen op. Zo toont ze tekeningen van embryo's van
verschillende diersoorten uit hedendaagse biologieboeken, die de evolutietheorie
moeten ondersteunen. Die tekeningen zijn in 1879 verzonnen, maar worden volgens
de brochure nog steeds op scholen gebruikt. "Als de evolutietheorie klopt", zegt
Van Helden, "dan is dood gewoon dood. Maar stel dat er wél een hemel en een hel
zijn. Als ik dood ga, is er voor mij niks aan de hand. Maar ú komt voor een
verrassing te staan!"

De actie van de creationisten heeft al een tegenreactie opgeroepen. Wie geen
prijs stelt op de brochure kan een sticker op de brievenbus plakken met de tekst
NEE Géén creationisme, JA Wél Darwin. "Brievenbussen met nee-stickers krijgen de
brochure niet in huis", zegt Van Helden.

Het geld voor de brochure (250.000 euro) was geen probleem. Er gingen 7.500
brieven uit aan dominees van uiteenlopende gereformeerde kerken. Het verzoek:
gedenk ons in uw voorbeden en laat de collectebus rondgaan.

Abram de Swaan noemt het creationisme 'warhoofderij' en is verbaasd dat er nog
politici te vinden zijn die daar wat in zien. "De evolutietheorie verklaart lang
niet alles, maar in ieder geval véél meer dan het creationisme. Dat geeft geen
enkel antwoord." Maar verder past ook de atheïst bescheidenheid. Het enige échte
gevaar vormen de fundamentalisten, en die vind je bij gelovigen én ongelovigen.
De ophef rondom de omstreden bisschop Williamson, die de Holocaust ontkent en
desondanks door de Paus weer in genade is aangenomen, noemt De Swaan een
prachtige testcase voor de mate van religieuze verdwazing in de wereld.
"Williamson is een fanaticus en een blinde fundamentalist. Maar zijn eerherstel
heeft tot in het Vaticaan enorme weerstand gewekt. Kennelijk wordt dat
gecorrigeerd."

De Swaan vindt overigens ook de busactie zinloos. "Ik ben te ongelovig om me als
ongelovige te afficheren. Maar de manier waarop mensen tobben over de vraag
waarom ze op deze wereld zijn, neem ik serieus."

LOAD-DATE: February 9, 2009

LANGUAGE: DUTCH; NEDERLANDS

NOTES: 'God sluipt weer een beetje naar binnen'; Astronoom Dap Hartmann;
Rectificatie / Gerectificeerd; Correcties; Creationisme; In het artikel Het
geloof leeft, ook bij ongelovigen (4 februari, voorpagina) werd het standpunt
van de creationisten verwoord als "de mens is in zes dagen door God geschapen
naar zijn beeld en gelijkenis". Niet de mens, maar de wereld is volgens de
Bijbel in zes dagen geschapen.

GRAPHIC: 0402BINGod, Christelijke boodschap langs de snelweg A20., Foto Willem
Sluyterman van Loo

PUBLICATION-TYPE: Krant

JOURNAL-CODE: NRC Handelsblad


                         Copyright 2009 NRC Media B.V.
                              All Rights Reserved

                              135 of 152 DOCUMENTS



                                NRC Handelsblad

                                February 4, 2009

Kamer tegen pensioen met 67 jaar

SECTION: ECONOMIE; Blz. 13

LENGTH: 304 woorden

DATELINE: Den Haag, 4 febr.


Een meerderheid van de Tweede Kamer voelt niets voor verhoging van de
pensioenleeftijd van 65 naar 67 jaar. VVD-fractievoorzitter in de Tweede Kamer
Mark Rutte en zijn partijgenoot in de Kamer Stef Blok stelden dit gisteren voor
in een artikel in NRC Handelsblad.

De VVD is de eerste grote oppositiepartij die zich uitspreekt voor verhoging van
de pensioengerechtigde leeftijd. Duitsland besloot een jaar geleden de
AOW-leeftijd tot 67 jaar te verhogen om het pensioensysteem in de toekomst
betaalbaar te houden in verband met de vergrijzing. Ook het Verenigd Koninkrijk
en Zweden hebben de pensioenleeftijd opgetrokken.

Rutte en Blok menen dat de tijd rijp is het AOW-systeem aan te passen, omdat de
pensioenfondsen door de crisis met grote tekorten kampen. Oud-partijleider
Gerrit Zalm zette het thema ruim twee jaar geleden ook op de agenda, maar het
kwam niet in het verkiezingsprogramma terecht uit vrees voor stemmenverlies.

De drie regeringspartijen CDA, PvdA en ChristenUnie zijn unaniem tegen verhoging
van de pensioenleeftijd. "De VVD komt niet op voor de hardwerkende Nederlander
die voor zijn 65ste versleten is", zegt Kamerlid Paul Tang van de PvdA-fractie
in een reactie.

PvdA, ChristenUnie en CDA willen eerst dat de groep werkende werknemers tussen
55 jaar en 65 jaar groter wordt. "Het kabinet heeft een aantal belemmeringen
weggewerkt om te voorkomen dat mensen al met 60 of 62 jaar ophouden met werken",
zegt Kamerlid Cynthia Ortega van de ChristenUnie. Zo is de doorwerkbonus
ingesteld om doorwerken vanaf 62 jaar te stimuleren.

SP-Kamerlid Paul Ulenbelt vindt dat de VVD een "slalomachtige koers" vaart door
op het eerdere standpunt terug te komen. "Ze misbruiken de crisis om maatregelen
tegen de zwakste groepen te nemen", aldus Ulenbelt. Tot nog toe was D66 als
enige voor verhoging van de pensioenleeftijd.

LOAD-DATE: February 4, 2009

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2009 NRC Media B.V.
                              All Rights Reserved

                              136 of 152 DOCUMENTS



                                NRC Handelsblad

                                January 31, 2009

Gestrooi met antibiotica

SECTION: WETENSCHAP & ONDERWIJS; Blz. 4-5

LENGTH: 2063 woorden

SAMENVATTING:

Boeren brengen hun vee groot met te veel antibiotica, vindt Dik Mevius. Voor
mensen is dat schadelijk. Hester van Santen

VOLLEDIGE TEKST:

Antibiotica in veevoer zijn een gevaar voor de gezondheid van de mens. Dat was
de ferme conclusie van medici en dierenartsen na een wetenschappelijk congres
van de Wereldgezondheidsorganisatie, in oktober 1997. &quotAntibioticagebruik in
vee moet aan banden gelegd worden om toenemende resistentie in mensen te
voorkomen", besloot de organisatie. Door grootschalig antibioticagebruik worden
bacteriën resistent (bestand) tegen bestrijdingsmiddelen en die bacteriën
verspreiden zich dan via boerderijen en vlees (zie inzet).

Maar van inperken kwam het niet. In 1997 dienden veehouders in Nederland hun
dieren zo'n 550.000 kilo antibiotica toe. In 2007 was dat 590.000 kilo. Ter
vergelijking: mensen met een infectieziekte slikten en spoten in 1996 80.000
kilo antibiotica. Dieren krijgen andere soorten en doseringen antibiotica dan
vroeger, maar het gebruik nam zelfs toe.

Daarvan ondervinden verzwakte patiënten, en veehouders zelf, de gevolgen.
Varkens- en kalverboeren worden uit voorzorg geïsoleerd verpleegd als ze in het
ziekenhuis worden opgenomen. Te vaak zijn ze besmet met antibiotica-resistente
MRSA-bacteriën - gevaarlijk voor patiënten met een slechte weerstand. Het zijn
dezelfde resistente bacteriën waarmee ook hun dieren vaak zijn besmet.

&quotEcht een reden tot zorg", noemt Dik Mevius de zich uitbreidende
resistentie. Hij hield eind november zijn inaugurele rede als hoogleraar
antimicrobiële resistentie aan de Universiteit Utrecht. Mevius volgt het
antibioticagebruik in de Nederlandse veehouderij sinds begin jaren negentig. Met
de MRSA uit de kalver- en varkenshouderij ziet hij, duidelijker dan ooit,
resistente bacteriën uit de veehouderij opduiken bij zieke mensen.

Een week na Mevius' oratie sloten organisaties in de veehouderij en de
diergeneeskunde met elkaar het Convenant Antibioticaresistentie Dierhouderij.
Het is zeker niet de eerste keer dat afspraken gemaakt worden om het
antibioticagebruik in de veehouderij te verminderen. Maar er gaat nu
waarschijnlijk wat veranderen, denkt Mevius, die adviseur was bij het akkoord.

Hij legt uit: &quotDie MRSA-besmetting van de veehouders was echt nieuw. Er zijn
mensen ziek geworden, en het geeft hogere kosten voor de gezondheidszorg.
Bevolkingsgroepen die drager zijn, moeten allemaal gescreend worden. Boeren
vinden het helemaal niet leuk als ze in het ziekenhuis apart worden gelegd. Ze
moeten daar hele vragenlijsten invullen, ze voelen zich alsof ze een soort
misdadiger zijn. Dat is een belangrijke prikkel."

De problemen met antibioticaresistentie in vee zijn niet nieuw. Ze kwamen al aan
de orde in een Brits rapport uit 1969. Het ging toen over de 'antimicrobiële
groeibevorderaars': antibiotica die in lage concentraties, kant-en-klaar van de
veevoerfabriek, door het diervoer waren gemengd om vee beter te laten groeien.
Mevius: &quotNa de Tweede Wereldoorlog werd gezien dat kinderen en soldaten het
'beter gingen doen' als ze het antibioticum tetracycline kregen." De theorie is
dat antibiotica schadelijke darmbacteriën beperken, wat zorgt voor een betere
vertering en minder darminfecties. Vooral biggen, die veel last hebben van zulke
infecties, groeiden daardoor sneller: in Nederland 3 tot 8 procent. Bij ander
vee bedroeg de toename maximaal enkele procenten.

&quotIk heb altijd gezegd: die antimicrobiële groeibevorderaars verbieden, dat
moet echt", zegt Mevius, &quotContinu die lage doseringen door het voer, dat is
ideaal voor het ontstaan van resistentie." De meeste concrete maatregelen bleven
uit tot de tweede helft van de jaren negentig. Toen droeg in Nederland het
overgrote deel van de kalveren enterokokken (darmbacteriën) bij zich die
resistent waren tegen vancomycine, een antibioticum voor mensen dat sterk leek
op de groeibevorderaar avoparcine. Bij vleeskippen en -varkens speelde
hetzelfde, en ook 2 tot 12 procent van de Nederlanders was drager van die
resistente enterokokken. In de Verenigde Staten stierven patiënten doordat hun
infecties, veroorzaakt door vancomycine-resistente ziekteverwekkers, niet meer
te bestrijden waren.

Er kwam een verbod: in 1997 werd avoparcine in Nederland van de markt gehaald,
in 1999 volgde - mede op advies van Mevius - een aantal andere
groeibevorderaars, en vanaf 2006 zijn al deze middelen in de Europese Unie
taboe. Het probleem leek opgelost. Al in 2000 kopte nrc Handelsblad: 'Verbod op
gebruik groeibevorderaars in veehouderij werkt'. Want gewone burgers droegen
steeds minder vancomycine-resistente bacteriën bij zich.

Maar terwijl veel minder antibiotica in lage concentraties gegeven worden,
verdubbelde het 'therapeutische' gebruik van antibiotica bijna: medicijnen voor
zieke dieren, waarvan het gebruik nooit aan banden werd gelegd.

Van de therapeutische antibiotica is de dosering bijna altijd hoger dan van de
oude groeibevorderaars, zodat ze geschikt zijn voor de behandeling van
infecties. Ook gaat het om andere middelen dan die vroeger als groeibevorderaar
in Nederland in gebruik waren. De werking is deels wel hetzelfde. De oude
groeibevorderaars voorkwamen ook darminfecties, medicinale antibiotica
bevorderen ook de groei. Ook zijn de gebruikte stoffen deels verwant:
tetracyclines, in Nederland strikt therapeutische middelen, zijn in de VS
populaire groeibevorderaars.

Bovendien worden ook de medicijnen niet aan een enkel ziek dier toegediend, maar
per stal, in het voer of drinkwater. Koppelbehandeling is de term: een koppel is
een groep dieren. Mevius: &quotIn de intensieve veehouderij wordt heel veel
gebruik gemaakt van koppelbehandelingen: 90 procent van de antibiotica wordt zo
gebruikt. Een heel groot deel van het koppel is dus nog niet ziek als je het
middel geeft. Want als je te lang wacht, heeft de ziekte al zo veel
consequenties dat het niet meer rendabel is om te behandelen. Men zal dus zo
vroeg mogelijk beginnen, en dat kan ook niet anders.

&quotMaar daarnaast zal er ongetwijfeld preventief gebruik zijn dat niet nodig
is. Toen die groeibevorderaars werden verboden, ging men op zoek naar andere
middelen. Als je antimicrobiële groeibevorderaars vervangt door gericht,
kortdurend gebruik van therapeutische antibiotica, zou dat geen bezwaar zijn.
Maar wat we niet wilden, is dat ze worden vervangen door langdurig gebruik van
die therapeutische antibiotica."

In 2005 bleek uit een steekproef dat een gemiddeld vleeskuiken in zijn veertig
dagen durende leven twee dagen therapeutisch antibiotica krijgt. Hoe vaak de
middelen aan een groep biggen worden toegediend, is alleen ruw te schatten, maar
honderd dagen per jaar lijkt niet irreëel. De gemiddelde Nederlander, ter
vergelijking, slikt vier dagen per jaar antibiotica.

Komt het toegenomen therapeutische antibioticagebruik simpelweg door het
vervangen van groeibevorderaars?

&quotNee, dat denk ik niet. Ik denk dat er meerdere redenen zijn. Bedrijven
worden groter, en daarmee worden de mogelijkheden om individuele zieke dieren te
detecteren en te behandelen steeds kleiner. Schaalvergroting speelt dus ook een
rol. En wat waarschijnlijk ook belangrijk is, is dat er geen dierlijk eiwit meer
door het voer gemengd mag worden vanwege BSE, de 'gekkekoeienziekte'. Daardoor
is de kwaliteit van het voer omlaag gegaan. Eiwit is belangrijk voor de
vertering, en die problemen met de vertering worden deels ook gecompenseerd met
therapeutische antibiotica. Daarnaast is in de jaren negentig een aantal virale
ziektes opgekomen. Die geven ook groeivertraging, weerstandsverlaging,
secundaire bacteriële infecties, en die leiden ook tot meer antibioticagebruik.

&quotIn feite is het opvallend dat we zo'n toename zien", zegt Mevius.
&quotSinds 1993 loopt Nederland in de wereld voorop met restrictief
antibioticumgebruik." Dat wil zeggen: op papier. Toen kwamen er richtlijnen voor
dierenartsen om antibiotica terughoudend te gebruiken.

Gebruikten dierenartsen die richtlijnen niet?

&quotEr was onvoldoende draagvlak. Niet alleen diergezondheid en volksgezondheid
speelden een rol, maar ook economische belangen."

Hoe komt een boer aan antibiotica voor zijn dieren, in theorie en in de
praktijk?

&quotDe bedoeling is dat de dierenarts op de hoogte wordt gesteld, met zijn
kennis van medicatie en de historie van de dieren. Er is een systeem van
periodieke bedrijfsbezoeken. Dan maakt een dierenarts een behandelplan voor de
routinematige infecties dat een veehouder kan gebruiken. Voor de ernstige
infecties komt hij langs. Binnen kwaliteitssystemen zoals het IKB-systeem
(Integraal Ketenbeheer) is het verplicht dat een dierenarts gekoppeld is aan een
bedrijf. Maar in de praktijk was je als veehouder vrij om te bestellen waar je
maar wilde: bij de goedkoopst leverende dierenarts. En dierenartsen die meer
leveren, krijgen korting van de producent en kunnen goedkoper leveren.

&quotZo verliep de maatschappelijke ontwikkeling. Aan de ene kant maakten we
richtlijnen voor dierenartsen, maar aan de andere kant werd er gedereguleerd. De
overheid wilde voor voedselveiligheid en -kwaliteit, en ook voor de controle op
zulke richtlijnen, de verantwoordelijkheid bij de producerende sector leggen. En
die heeft de vrijheid genomen die er was. Dit zijn moderne bedrijven, die
gebruiken de mogelijkheden die er zijn om economisch rendabel te produceren. Dat
is het spanningsveld. Daarom is het zo belangrijk dat je zo'n convenant met al
die partijen probeert te regelen."

Het is dus niet de eerste keer dat er afspraken over het verminderen van
antibioticagebruik worden gemaakt. In 1993 waren er de richtlijnen van de
Koninklijke Maatschappij voor Diergeneeskunde (KNMvD), eind jaren negentig kwam
het verbod op groeibevorderaars. En begin 2007 nog maakte landbouworganisatie
LTO Nederland met de KNMvD afspraken over 'verantwoord gebruik van
diergeneesmiddelen'.

Waarom zouden de nieuwe afspraken uit het convenant wel nageleefd worden?

&quotWe proberen nu tot concrete maatregelen te komen. De dierenarts heeft een
contract met de dierhouder, waarin staat hoe ze de behandelingen uitvoeren. De
kalverhouderij loopt voorop. Alle kalverhouderijen zijn in heel Nederland in
handen van maar een paar eigenaars, de 'integraties'. Die integraties sturen
vertegenwoordigers naar de veebedrijven om advies te geven. Die
vertegenwoordigers waren heel belangrijk voor het voorschrijven van medicijnen.
Ze zeiden bijvoorbeeld: 'geef maar een koppelbehandeling tetracycline', en dan
bestelde de veehouder dat. Dat mogen de vertegenwoordigers nu niet meer doen. De
dierenarts moet de keus maken en het middel verstrekken, dat is een concrete
afspraak.

&quotEn de richtlijnen voor dierenartsen, voor restrictief en selectief
voorschrijven van antibiotica, krijgen een heel andere status. Ik denk dat dat
onnodig gebruik vermindert of stopt."

Wat levert het de boer op als hij minder antibiotica gebruikt?

&quotDat is een goede vraag. Gaat het meer geld kosten, dan zal het heel
moeilijk worden. Maar volgens de richtlijnen antibiotica geven zal het niet meer
geld kosten."

Maar als de dierenarts per uur duurder wordt, omdat die minder aan antibiotica
verdient?

&quotIk wil toe naar een dierenarts die kennis verkoopt, die met de veehouder op
zoek gaat naar andere oplossingen om dieren gezond te houden, en zo zijn uren
declarabel maakt. Maar het is een deel van het probleem dat antibiotica goedkoop
zijn. Waren ze tien keer zo duur, dan zou dat al heel veel oplossen."

Hoe wordt de naleving van het convenant gecontroleerd?

&quotDat is een heel goede vraag. De overheid gaat het niet doen, de sector gaat
het zelf controleren. Dat is ook in het belang van de sector."

Waarom doet de overheid dit niet? Minister Verburg heeft gezegd dat ze dit een
heel belangrijk onderwerp vindt, gezien de volksgezondheid.

&quotDat moet u aan de overheid vragen. Maar ik denk dat het momenteel te duur
is om een ingewikkeld en groot controleapparaat in het leven te roepen."

Op welke termijn zullen we verandering zien?

&quotIn 2007 was er nog een opvallende toename van de antibioticaverkoop. Dat
kan met voorraadvorming te maken hebben: begin 2008 ging de prijs omhoog. Maar
ik denk dat we in de verkoopgegevens van het afgelopen jaar al een verandering
gaan zien, op basis van de intensivering van de discussie. Het zou me heel erg
verbazen als we nu nóg een toename zagen. Dat kunnen we relatief snel meten:
komend voorjaar zijn de cijfers er."

LOAD-DATE: January 30, 2009

LANGUAGE: DUTCH; NEDERLANDS

NOTES: Dik Mevius'Quoterdequote'; Dik Mevius (Arnhem, 1954) werkte tot 1983 als
veearts in Groningen en Friesland.; 1986 - 1990 Promotieonderzoek aan de
Utrechtse faculteit diergeneeskunde naar de werking van flumequine, een destijds
nieuwe klasse antibiotica voor kalveren; 1990 - 1993 Hoofd bacteriologie en
klinische chemie van de Gezondheidsdienst voor Dieren, Gouda en Doorn; 1994 -
heden Senior onderzoeker antibioticaresistentie, Centraal Veterinair Instituut
(Lelystad, deel van de Wageningen Universiteit). Verantwoordelijk voor het
Nederlandse monitoringsprogramma naar antibioticumresistentie en -gebruik in
dieren; 2007 - heden Hoogleraar antimicrobiële resistentie, Universiteit
Utrecht.; trainingskamp; Dat op boerderijen zo veel bacteriën bestand zijn tegen
antibiotica, is 'evolutie in actie'. De boerderij is, grofweg gezegd, een
trainingskamp voor resistente bacteriën. Het werkt zo: de bacteriën die van
nature in, op en rond dieren leven, gaan dood van antibiotica. Maar er zijn
altijd bacteriën die toevallig een mutatie hebben waardoor ze wél tegen zo'n
dosis medicijnen bestand zijn. Die krijgen meer ruimte om zich te
vermenigvuldigen, zodat een populatie weerbare, 'resistente' bacteriën ontstaat.
Hoe meer dieren antibiotica krijgen, des te groter de kans daarop.

GRAPHIC: 3101WETkippen, Deze kippen in een Amerikaanse kippenfarm drinken niet
uit een bak, maar uit tuitjes. Dat geeft minder kans op uitbraak van
besmettelijke ziekten., foto ap
3101wetmeviusss

PUBLICATION-TYPE: Krant

JOURNAL-CODE: NRC Handelsblad


                         Copyright 2009 NRC Media B.V.
                              All Rights Reserved

                              137 of 152 DOCUMENTS



                                NRC Handelsblad

                                January 31, 2009

Twee poppen;
Bericht uit Washington

BYLINE: Margriet Oostveen

SECTION: ZATERDAGS BIJVOEGSEL; Blz. 9

LENGTH: 757 woorden

SAMENVATTING:

De opdracht van Malia en Sasha Obama.

VOLLEDIGE TEKST:

Sasha Obama springt nog enthousiast rond. Malia heeft al uitgevonden hoe je een
beetje onaanraakbaar blijft, met haar fotocameraatje tussen haar gezicht en de
buitenwereld. We kunnen geen genoeg van ze krijgen. Kleine Sasha, het
feestelijke uitroepteken bij de inauguratieplechtigheid, in haar roze poppenjas
met de oranje strik, de clownrode lakschoenen. Een verrukkelijke bonbon tussen
alle hoogwaardigheidsbekleders, het allermooiste chocolaatje in de doos. Nog
niet opeten. Zo lang mogelijk van genieten.

Dus de dag na de inauguratie bezweek de website van J. Crew, waar haar kleding
vandaan kwam, onder de belangstelling van hebberige moeders, want het grote
opeten is natuurlijk wél begonnen. En deze week werden twee poppen op de markt
gebracht met de namen 'Sweet Sasha' en 'Marvelous Malia', poppen van helemaal
het verkeerde soort, met tuitmondjes en nu al borsten. Het zijn de eerste
gekleurde exemplaren in de serie TY Girlz , die tot dusver bestond uit dertig
behaagzieke, lelieblanke heldinnen met namen als 'Lovely Lola' , 'Supercool
Serena' en 'Sassy Star'.

Dus ja, even kun je meevoelen met Michelle Obama, die in een reactie liet
verklaren dat het "ongepast is om jonge, gewone burgers voor marketingdoeleinden
te gebruiken".

Pardon. En het tijdschrift People dan, waarin de hele familie Obama uitgebreid
werd gefotografeerd en geïnterviewd? Of Parade, dat een 'open brief' van Obama
aan zijn dochters afdrukte, een opzichtig vehikel voor Barack Obama zelf?

En het kleffe intermezzo op de Democratische conventie van vorig jaar? Waar de
wereld mocht meekijken hoe de verraste meisjes - "Pappa!" - via een
videoverbinding lieve dingen naar hun vader riepen?

Er is een goede reden om de verkoop van Sasha en Malia-poppen zelfs aan te
moedigen. Daarvoor moeten we terug naar de beroemde poppenexperimenten van het
psychologenechtpaar Kenneth en Mamie Clark uit de jaren 30 en 40. Zij gaven
zwarte kinderen de keuze tussen een witte of een zwarte, verder identieke pop.
Bijna alle zwarte kinderen kozen een witte pop. Zwart kozen ze pas als ze de
slechtste, lelijkste pop moesten aanwijzen. Het hooggerechtshof gebruikte die
resultaten in 1954 in 'Brown v. Board of Education' en schafte de segregatie op
scholen af.

In 2006 herhaalde Kiri Davis, een meisje van zestien uit New York, het
experiment, met zwarte kinderen in Harlem. Davis maakte er het hartverscheurende
filmpje 'A girl like me' over, dat ik hier al eens heb beschreven. Een
schokkende hoeveelheid kleuters wees nog altijd de witte pop aan als de liefste,
en de zwarte als slecht. Het filmpje is te zien op YouTube. Later kreeg je de
discussies over de vraag of Obama nou wel of niet 'postraciaal' is, maar ik ben
eigenlijk nooit meer iets tegengekomen dat de kolossale betekenis van een zwarte
president zo goed liet zien.

Het verband tussen 'Sweet Sasha' , 'Marvelous Malia' en de poppenexperimenten is
hier al gelegd door columnist Ruth Marcus van The Washington Post. Barack Obama
zou het belang van Malia- en Sasha-poppen toch moeten inzien, schreef Marcus. De
president beschrijft in zijn boek 'Dreams from My Father' immers nauwgezet hoe
hij de zelfhaat als kind ontdekte. Barack Obama noemt dat 'de verborgen vijand'.

De media stellen zich hier nog beschermend op en trippelen op kousenvoeten rond
Malia en Sasha. Maar het serieuze, zwarte onlinemagazine The Root publiceerde al
een artikel over een haardracht van Malia: haar 'twists'. Die vrolijke gedraaide
koordjes kun je alleen in kroeshaar maken. Malia's haar geeft de auteur "een
gevoel van thuiskomen". Zwart is eindelijk mooi genoeg.

Formeel zijn de Eerste Dochters voor de media nog verboden terrein, maar met de
dag wordt duidelijker dat dit niet lang kan duren. Zelfs de Bush-tweeling
publiceerde al een nogal smakeloze open brief met 'tips' aan Malia en Sasha
Obama in The Wall Street Journal, vooral om hun eigen vader via mierzoete
herinneringen te rehabiliteren. Papa mag het martelen hebben toegestaan: hij las
zo lief voor, ziet u.

Maar vergeleken met de last op de schouders van Malia en Sasha zijn de
ervaringen van Jenna en Barbara nu al pijnlijk onbenullig. De Bush-dochters
kregen de media over zich heen toen ze illegaal aan de drank gingen. Malia en
Sasha kunnen zich zo'n stommiteit als rolmodel van een generatie zwarte kinderen
net zo min veroorloven als een leven in de luwte. Zij móéten juist aan het volk
worden getoond, deze onbelaste meisjes. Hun taak is de verborgen vijand van hun
broertjes en zusjes te vermorzelen.

LOAD-DATE: January 30, 2009

LANGUAGE: DUTCH; NEDERLANDS

GRAPHIC: 3101zdollsss, De poppen Sweet Sasha, (links) en Marvelous Malia, Foto
AP

PUBLICATION-TYPE: Krant

JOURNAL-CODE: NRC Handelsblad


                         Copyright 2009 NRC Media B.V.
                              All Rights Reserved

                              138 of 152 DOCUMENTS



                                NRC Handelsblad

                                January 30, 2009

'Mezelf heb ik er maar uitgehaald';
Journalist Owen Matthews over de eeuw van zijn Russische moeder

BYLINE: BART FUNNEKOTTER

SECTION: BOEKEN; Blz. 4-5

LENGTH: 1271 woorden

SAMENVATTING:

In 'Kinderen van Stalin' beschrijft de Britse journalist Owen Matthews het
hartverscheurende en romantische verhaal van zijn moeder, een weeskind in de
tijd van de stalinistische terreur.

VOLLEDIGE TEKST:

Moskou, eind jaren negentig. Met de onvaste hand van Boris Jeltsin aan het roer
koerste het Russische schip van staat in volle vaart op de rotsen af. Corrupte
politici en oligarchen roofden het land leeg, terwijl gewone burgers geen
salaris meer kregen en de waarde van de roebel tot het nulpunt was gedaald.

Owen Matthews (1971), een jonge Britse journalist die werkte voor de Moscow
Times, genoot met volle teugen van de wildernis. Als hij niet op reportage was
aan de zelfkant van de Russische samenleving, was hij te vinden in de
decadentste clubs van de hoofdstad, waar hij zich te goed deed aan drank, drugs
en vrouwen. Hij zwelgde in het nihilisme van het tijdsgewricht. Dit was het
soort avontuur waarvoor hij naar Rusland was gekomen, het geboorteland van zijn
moeder.

Eind vorig jaar verscheen van Matthews' hand Kinderen van Stalin. Drie
generaties in liefde en oorlog. In dit boek doet hij verslag van zijn roerige
tijd in Rusland, maar ook en vooral van het leven van zijn moeder, Ljoedmila
Bibikova. In Hotel Ambassade in Amsterdam vertelt Matthews met donkere ringen
onder zijn ogen - hij heeft de avond ervoor tot vier uur in een club gedanst -
over het ontstaan van het boek. "Aanvankelijk was ik van plan iets te schrijven
dat grotendeels over mezelf zou gaan, maar toen ik met een eerste versie bij
mijn uitgever kwam, suggereerde hij om in die passages fors te schrappen.
Uiteindelijk is het meeste van 'Owen behaving badly' achtergebleven op de vloer
van de montagekamer."

De lezer van Kinderen van Stalin zal er niet rouwig om zijn, want het
levensverhaal van Ljoedmila Bibikova is zo spannend, hartverscheurend en
romantisch dat het een boek heeft opgeleverd dat overdondert, kwaad maakt en
ontroert.

Matthews begint zijn familiegeschiedenis bij de gewelddadige dood van
Ljoedmila's vader, zijn grootvader, Boris Bibikov. Bibikov was een hoge
communistische functionaris, in de jaren dertig in Oekraïne verantwoordelijk
voor de bouw van een enorme tractorfabriek. Zijn succes bood hem geen
bescherming tegen de achterdocht van dictator Josef Stalin, toen die in 1937 de
Grote Zuiveringen ontketende. Bibikov werd tijdens de eerste golf van de terreur
door de geheime dienst met een nekschot om het leven gebracht, nadat hij had
bekend onderdeel uit te maken van een trotskistische samenzwering.

Matthews reisde in 1995 naar Kiev, om het dossier van zijn grootvader in te
kijken. "Ik zag zijn handtekening staan onder het doodvonnis van de militaire
rechtbank. Die krabbel is het laatste bewijs van het bestaan van Bibikov. Hierna
verdween hij uit de geschiedenis en in een massagraf."

De dood van haar vader zette het leven van de toen vier jaar oude Ljoedmila op
zijn kop. Haar moeder Martha werd veroordeeld tot een lang verblijf in de
goelag, waardoor Ljoedmila en haar twaalf jaar oude zus Lenina verzeild raakten
in een opeenvolging van weeshuizen. Ze werden 'kinderen van Stalin'.

Lenina is de held van dit gedeelte van het boek. Met een voor haar leeftijd
onvoorstelbare handigheid zorgde ze ervoor dat zij en haar zus bij elkaar
bleven, totdat het uitbreken van de Tweede Wereldoorlog er uiteindelijk voor
zorgde dat hun wegen zich scheidden. Matthews: "Zonder de inventiviteit van mijn
tante had mijn moeder het niet gered. Op een geven moment kreeg Ljoedmila
bottuberculose. Van alle kinderen op de ziekenzaal was zij de enige die het
overleefde, mede dankzij de extra beetjes voedsel die haar zus haar toestopte."

Ljoedmila hield aan haar ziekte een ernstige handicap over: haar ene been was 16
centimeter korter dan het andere. Ze onderging talloze operaties om dit probleem
te verhelpen. Terwijl Lenina tankgrachten groef om de Duitse inval te vertragen,
vluchtte Matthews' moeder met honderden lotgenoten weg voor de oprukkende
troepen van de vijand. Ze ontkwam op het nippertje uit Stalingrad voordat die
stad veranderde in het bloedigste slagveld van de oorlog.

De manier waarop de zussen elkaar in de zomer van 1944 terugvonden is zo
onwaarschijnlijk, dat een romanschrijver met het optekenen van een dergelijke
scène niet was weggekomen. Matthews lacht: "Wat in de rest van wereld onmogelijk
is, gebeurt in Rusland dagelijks. Zo zit het land in elkaar."

Lenina had een baantje gekregen als radiobediende bij de Rode Luchtmacht en
vloog in opdracht van een generaal naar een kamp voor ontheemde kinderen in de
Oeral. Tussen de duizenden kleintjes zou zich het zoontje van de generaal
bevinden. Toen Lenina door de poort van het kamp liep, kwam een mank kind
hinkend op haar af. Het meisje had een oedeembuik en was al haar tanden
verloren, maar toch herkende Lenina haar: het was haar zus Ljoedmila.

De twee vlogen terug naar Moskou, waar Ljoedmila zich in de jaren na de oorlog
ontwikkelde tot een getalenteerde scholier. Als enig kind van haar school werd
ze toegelaten tot de universiteit.

Op dat moment verscheen Mervyn Matthews, Owens vader, ten tonele. "Hij werkte
aan de universiteit van Oxford, waar hij aan het begin stond van een carrière
als Sovjetkenner. Omdat hij het land beter wilde leren kennen, had hij een
tijdelijk baantje voor zichzelf geregeld op de Britse ambassade in Moskou. Hij
wilde het enigma Rusland ondergaan, net als ik dertig jaar later."

Op een feestje ontmoette Mervyn Ljoedmila. Het was het begin van een onmogelijke
liefde. Het Russische meisje en de Engelse jongen wilden met elkaar trouwen,
maar daar stak de sovjetbureaucratie een stokje voor. Nadat Mervyn de KGB te
kennen had gegeven niet voor hen te willen spioneren, werd hij het land
uitgezet. Terwijl hij hemel en aarde bewoog om Ljoedmila uit Rusland weg te
krijgen, schreven de twee elkaar dagelijks een brief, en soms twee - en dat vijf
jaar lang.

Owen Matthews heeft voor zijn boek de gehele briefwisseling tussen zijn ouders,
die in een grote hutkoffer bewaard is gebleven, doorgenomen. "Af en toe was het
wel heel intiem om te lezen hoe ze hun diepste gevoelens voor elkaar onder
woorden probeerden te brengen. Maar het was ook leerzaam. Ik werkte aan dit boek
in een fase van mijn leven waarin je je ouders sowieso meer als individuen gaat
zien, en niet meer alleen als papa en mama."

De onvoorstelbare vasthoudendheid van Mervyn en Ljoedmila werd uiteindelijk
beloond. Matthews: "Mijn vader gaf er zelfs zijn carrière in Oxford voor op. Hij
liet een door hem geschreven boek over de Sovjet-Unie niet uitgeven, uit angst
voor de gevolgen die dat voor zijn grote liefde kon hebben." In de marge van een
spionnenruil werd in 1969 besloten dat de twee met elkaar mochten trouwen, op
voorwaarde dat Ljoedmila de Sovjet-Unie voorgoed zou verlaten.

In een Hollywoodfilm zou het jonge paar nu een lang en gelukkig leven tegemoet
gaan, maar de werkelijkheid was voor het gezin Matthews weerbarstiger. "Het leek
alsof ze al hun energie en passie hadden opgebruikt in de strijd die ze voerden
om met elkaar te kunnen trouwen," denkt hun zoon. "Dat ze uiteindelijk bij
elkaar zijn gebleven, had meer te maken met koppigheid dan met liefde. Dezelfde
koppigheid die ervoor gezorgd had dat ze bij elkaar waren gekomen."

Matthews moeder nam tijdens de jaren negentig hoofdschuddend kennis van de
Moskouse capriolen van haar zoon. De drang naar avontuur die hij met zijn vader
deelde, was haar ten enenmale vreemd. "Mijn vader en ik wilden deel uitmaken van
de geschiedenis, terwijl het mijn moeder een lief ding waard was geweest als die
geschiedenis in haar leven niet zulke diepe sporen had nagelaten."

LOAD-DATE: January 30, 2009

LANGUAGE: DUTCH; NEDERLANDS

NOTES: Owen Matthews: Kinderen van Stalin. Drie generaties in liefde en oorlog.
Vert. Pauline Moody. Mistral uitgevers. 320 blz. (E) 19,95; 'Mijn vader en ik
wilden deel uitmaken van de geschiedenis; mijn moeder allesbehalve'; Owen
Matthews werd in 1971 geboren in Londen. Hij studeerde geschiedenis in Oxford.
Na zijn afstuderen reisde hij naar het voormalig Joegoslavië, waar hij als
freelancejournalist verslag deed van de oorlog in Bosnië en de belegering van
Sarajevo. In 1995 werd hij aangenomen als stadsreporter bij de Moscow Times.
Daarnaast werd hij in 1997 verslaggever van Newsweek, waarvoor hij rapporteerde
vanaf het front over de tweede Tsjetsjeense oorlog. Hij versloeg de inval in
Afghanistan in 2001, en die van Irak in 2003. Tegenwoordig is hij 'Moscow bureau
chief' van Newsweek. Hij is getrouwd met een Russische en heeft twee kinderen.
Stalin's Children is zijn debuut; het boek werd genomineerd voor de Guardian
First Book Award.

GRAPHIC: 3001BBowen, Owen Matthews: "Wat in de rest van wereld onmogelijk is,
gebeurt in Rusland dagelijks. Zo zit het land in elkaar", Foto Freddy Rikken
3001BBpop, Ljoedmila Bibikova, Matthews moeder, als 4-jarige met zusje Lenina in
het kindertehuis

PUBLICATION-TYPE: Krant

JOURNAL-CODE: NRC Handelsblad


                         Copyright 2009 NRC Media B.V.
                              All Rights Reserved

                              139 of 152 DOCUMENTS



                                NRC Handelsblad

                                January 30, 2009

Grotesk ja, maar aan Kafka kan het niet tippen

BYLINE: Elsbeth Etty

SECTION: BOEKEN; Blz. 8-9

LENGTH: 962 woorden

SAMENVATTING:

Jonathan Littells Les Bienveillantes, dat in het jaar van verschijnen (2006) de
Prix Goncourt én de Grand Prix du Roman de l'Académie Française won, is het
verhaal van Maximilian Aue, een in Frankrijk wonende kantfabrikant met een
verleden als hoge nazi in het Derde Rijk. Morele vragen over eigen
verantwoordelijkheid en de lijn tussen goed en kwaad vormen de inzet van De
Welwillenden; maar het perspectief is dat van de beul, en niet zoals in de
meeste oorlogsliteratuur dat van het slacht-offer. Alleen dat al maakte de roman
controversieel, in Frankrijk (waar o.a Shoah-regisseur Claude Lanzmann protest
aantekende), maar vooral in Duitsland (zie onder). In Nederland werd nauwelijks
kritiek gehoord, zoals ook blijkt uit de hieronder verzamelde persstemmen. In
Engeland en Amerika is de roman nog niet verschenen. (PS)

VOLLEDIGE TEKST:

Het had u en mij ook kunnen overkomen. Er kwam crisis en daarna oorlog, we keken
terug op een rottige jeugd en waren ook nog eens erfelijk belast. Bovendien
hadden we iets op ons kerfstok, wie niet? Een bepaald akkefietje maakte ons
chantabel en dan kun je in smerige toestanden verzeild raken, medeplichtig
worden aan heel nare dingen.

Nee, dit is geen recensie van Chris van der Heijdens non-fictieboek Grijs
verleden (2001), waarin begrip wordt gevraagd voor nazi-collaborateurs onder het
motto dat de meeste 'gewone Nederlanders' tijdens de Tweede Wereldoorlog 'goed'
noch 'fout' was, wit noch zwart, maar 'grijs'. Veel mensen werkten volgens de
auteur mee aan de jodenvervolging omdat ze zelf ook slachtoffer waren en hun
eigen hachje wilden redden.

Schoon genoeg heb ik zo langzamerhand van het vergoelijken van daden en
opvattingen die onverdedigbaar zijn. En precies daarom vind ik De Welwillenden
van Jonathan Littell een urgent boek. Deze roman is een parodie op het type
historici dat de Holocaust probeert te verklaren uit algemene menselijke
eigenschappen en omstandigheden.

Om identificatie met zijn hoofdpersoon, de nazi-beul Max Aue mogelijk te maken
trekt Littell alle registers van de naturalistische roman open. Zijn
beschrijvingen van de massaslachting van Joden in de Oekraïne doen niet onder
voor de oorlogsgruwelen die Tolstoj in Oorlog en vrede ten tonele voerde. Niets
wordt aan de verbeelding overgelaten, en wie wel eens een non-fictie boek over
de Tweede Wereldoorlog heeft gelezen weet dat de feiten kloppen. Zo is het
gebeurd, zo is gegaan, zo is het ook gezien door de nazibeulen zelf.

Littell voert Aue op als een gecompliceerd individu, naar wiens drijfveren we
tot op de laatste bladzijde nieuwsgierig blijven. En waarachtig, op het eerste
gezicht, slaagt hij erin van de man een slachtoffer te maken, met wie je je als
lezer wilt identificeren. De echte slachtoffers, aangeduid als 'de joden' zijn
nooit individuen. Littell beschrijft ze zoals zijn held ze ziet: als ongedierte
dat verdelgd dient te worden.

Natuurlijk zet Littell met Aue geen psychologisch geloofwaardig karakter neer en
dat is precies wat me aan De Welwillenden zo bevalt. De strekking van zijn roman
is: hoe bizar je geschiedenis ook is, hoe verknipt je ook door tijd, opvoeding,
persoonlijke omstandigheden en erfelijke factoren bent geworden, het verklaart
allemaal niet hoe je in een gewetenloos monster kunt veranderen. Het kenmerk van
de naturalistische roman is dat we in de gelegenheid worden gesteld zo door te
dringen in alles wat de 'held' heeft gevormd, dat we zijn ideeën, gevoelens en
daaruit voortvloeiende daden kunnen begrijpen. We hoeven het niet met hem eens
te zijn, maar we voelen compassie.

Wie echter met Aue compassie voelt, heeft zich om de tuin laten leiden. Want hoe
Littell ook zijn best doet van hem een slachtoffer te maken, uiteindelijk lukt
hem dat niet en volgens mij wil hij het ook niet. Wat Littell wél wil laten
zien, is waar ontmenselijking toe kan leiden. Als Max Aue ergens 'slachtoffer'
van is, dan van de systematische propaganda waarin bevolkingsgroepen van
overheidswege, in de pers, de film, de literatuur, de wetgeving, op grond van
hun geloof of afkomst als gevaar worden afgeschilderd. Inderdaad, zoals Geert
Wilders dat met moslims probeert. De jurist Aue gelooft de antisemitische
propaganda, hij is er van doordrenkt en hij handelt ernaar. Als hij door een
SS-functionaris wordt gevraagd naar het Oostfront te gaan om leiding te geven
aan het uitroeien van joden reageert hij enthousiast.

Alleen wie joden niet als individuen, maar als groep of liever gezegd 'plaag'
beschouwt, is tot zulke daden in staat. Tijdens de massaslachtingen van
honderdduizenden joden in de Oekraïne zijn het nooit mensen waar Aue's
moordenaarsoog op valt, hij ziet ratten die hij moet afschieten. Geen moment
vraagt hij zich af wie dat zijn, die joden, en waarom ze dood moeten. Hij vindt
joden, 'doortrapte, gluiperige vijanden' die effectief dienen te worden
opgeruimd. 'Als we er een aantal van in leven laten, vormen de producten van de
natuurlijke selectie binnen de kortste keren de aanzet tot een opleving die nog
veel bedreigender voor ons is dan het huidige gevaar. De joodse kinderen van
vandaag zijn de saboteurs, de partizanen van morgen.'

Misschien zijn er lezers die vinden dat Littell een beetje overdrijft, wat op
een pijnlijk gebrek aan historische kennis duidt. Mijn enige bezwaar tegen De
Welwillenden is dat de vorm waarin Littell zijn roman over de gevolgen van
discriminatie en uitsluiting giet zo traditioneel is. Kafka is dieper dan wie
ook doorgedrongen in het kwaad veroorzaakt door ontmenselijking, juist door los
te breken uit de kluisters van de naturalistische roman. Hij heeft de
ontmenselijking zélf vorm gegeven. Aan dat geniale experiment kan Littell niet
tippen, maar met zijn groteske omdraaiing van de naturalistische roman doet hij
een verdienstelijke poging.

LOAD-DATE: January 30, 2009

LANGUAGE: DUTCH; NEDERLANDS

NOTES: Lees op nrcboeken.nl eerder verschenen stukken over De Welwillenden: de
recensie van Margot Dijkgraaf, een column van Arnold Heumakers, het interview
met Jonathan Littell van Pieter Steinz; Heeft u De Welwillenden ademloos
uitgelezen, of bent u halverwege gestrand? Hoort u tot de criticasters, die de
roman walgelijk vinden, of tot de bewonderaars, die de roman beschouwen als een
van de beste van de 21ste eeuw?; Geef uw mening en discussieer mee via
nrcboeken.nl, waar ook de voorzetten tot het debat te lezen zijn.

PUBLICATION-TYPE: Krant

JOURNAL-CODE: NRC Handelsblad


                         Copyright 2009 NRC Media B.V.
                              All Rights Reserved

                              140 of 152 DOCUMENTS



                                NRC Handelsblad

                                January 30, 2009

'Modernisering van de arbeidsmarkt is hard nodig';
Hoogleraar Ton Wilthagen bepleit het Deense model: eerder ontslag, maar met een
grotere sociale zekerheid

BYLINE: Michèle de Waard

SECTION: ECONOMIE; Blz. 15

LENGTH: 804 woorden

DATELINE: TILBURG, 30 JAN.

SAMENVATTING:

De zekerheid van één baan, of hetzelfde beroep voor het leven, zijn illusies,
zegt hoogleraar Wilthagen. Dat is niet erg, vindt hij, zolang werknemers hulp
krijgen bij het zoeken van werk.

VOLLEDIGE TEKST:

Michèle de Waard

"De bouwvakker die aan het verpleegbed staat, de vrachtwagenchauffeur voor de
klas. Dat zal niet snel lukken. Maar een administrateur die bij kopieerbedrijf
Océ wordt ontslagen, kan goed actief worden bij de IJsselmeerziekenhuizen", zegt
de Tilburgse hoogleraar Ton Wilthagen. "Als het lukt om mensen door deze crisis
te helpen, zonder dat ze lang werkloos thuis hoeven te zitten, zijn de
bouwstenen gelegd voor een nieuw stelsel van werkzekerheid.''

Voor Wilthagen draait de arbeidsmarkt van de toekomst om werkzekerheid, niet
meer om baanzekerheid. En die toekomst is dichtbij nu het dagelijks ontslagen
regent als gevolg van de financiële en economische crisis.

Hij is hoogleraar arbeidsmarktbeleid en directeur van het nieuwe
onderzoeksinstituut Reflect, aan de Universiteit van Tilburg, dat gisteren werd
geopend. Reflect onderzoekt allerlei vormen van werkzekerheid en 'flexicurity',
de combinatie van flexibiliteit op de arbeidsmarkt en sociale zekerheid.

De zekerheid van een baan voor het leven is "een illusie", zegt Wilthagen (48).
Ook zullen mensen tijdens hun werkende leven niet steeds hetzelfde beroep kunnen
blijven uitoefenen.

Wilthagen: "Dat is niet erg als werknemers steun krijgen van de overheid en hun
werkgever bij het zoeken naar een nieuwe baan. Juist op dit gebied loopt
Nederland achter vergeleken bij een aantal andere landen in Europa."

Hoezo?De werkloosheid in Nederland is laag.

"Nog wel. Te veel mensen komen niet aan de slag en blijven 'outsider', zoals
vrouwen, jongeren en ouderen. Ook omdat de werkenden te veel passieve
bescherming genieten en niet makkelijk bewegen op de arbeidsmarkt. Kabinet en
sociale partners hebben te lang geruzied over het ontslagrecht en modernisering
van de arbeidsmarkt verwaarloosd.

Modernisering van de arbeidsmarkt is hard nodig, omdat de economische
ontwikkelingen een steeds groter aanpassingsvermogen vereisen van bedrijven en
werknemers. Als er geïnvesteerd was in werkzekerheid, dus in flexibiliteit en
scholing, hadden er nu niet in ijltempo ad hoc maatregelen genomen hoeven
worden."

Neemt minister Donner (Sociale Zaken) de juiste maatregelen?

"De politiek wil iets laten zien. Mensen zijn wantrouwig omdat er veel geld naar
de banken gaat, terwijl de gewone man, die wordt ontslagen, het slachtoffer is
van de crisis. Er wordt geëxperimenteerd met werktijdverkorting en
mobiliteitscentra. Het is onzeker of de maatregelen werken. Ze kúnnen bouwstenen
opleveren voor de toekomst. Zo'n crisis gaat altijd gepaard met een schok.
Daardoor ontstaat draagvlak voor maatregelen: we moeten iets doen."

Hoe kunnen mensen van werk naar werk worden geholpen?

"Werkzekerheid betekent dat mensen zo goed mogelijk zijn opgeleid, zodat ze
altijd ergens aan de bak kunnen komen. Dat vereist permanente bij- of
omscholing. In de mobiliteitscentra moet acuut gehandeld worden. Bedrijven,
bonden, uitzendbureaus en arbeidsbureaus proberen samen oplossingen te bedenken
voor werknemers die overtollig zijn. Zijn vakmensen bij ASMI of DAF overbodig,
dan kunnen ze tijdelijk bij andere bedrijven worden gedetacheerd waar vacatures
zijn. Met een beetje geluk kunnen ze over een jaar weer bij hun oude werkgever
terecht."

En hoe komen de duizenden ontslagen werknemers snel aan de slag?

"Dat is lastiger. Nederland heeft ruim 200.000 vacatures. Maar wil iemand in de
zorg of zakelijke dienstverlening terecht kunnen, waar ze om mensen zitten te
springen, dan is serieuze omscholing vereist. Zelfs binnen de metaalsector komt
het voor dat overtollige lassers niet een-twee-drie bij een ander metaalbedrijf
aan de slag kunnen.

"Omscholen kost tijd. Wie gaat dat betalen? De overheid? De werkgever? We hebben
er geen systeem voor. Er moeten wel faciliteiten zijn om mensen wendbaar en
weerbaar te maken. En mensen moeten er de capaciteiten voor hebben. Dat is
normaal gesproken een langdurig proces waarmee je vroeg moet beginnen, blijkt
bij voorbeeld in Denemarken. In Zweden is in de cao vastgelegd dat werkgevers
mensen die ontslagen worden aan ander werk helpen. Daar wordt geld voor
gereserveerd."

Wat is de les uit de recessie van de jaren tachtig?

"In de jaren tachtig zijn complete bedrijfstakken verdwenen, zoals de
scheepsbouw. Ik ben er niet zeker van dat zich dit niet herhaalt. De Eindhovense
maakindustrie is de kern van onze kenniseconomie. Wanneer een bedrijf als ASMI
verdwijnt, dan kunnen we de hele kennisindustrie opnieuw opbouwen. In de jaren
tachtig werden oudere werknemers massaal met vervroegd pensioen gestuurd.
Gebeurt dat opnieuw, dan is dat een trendbreuk met het beleid van de laatste
jaren. Dat zou een enorme achteruitgang zijn."

LOAD-DATE: January 30, 2009

LANGUAGE: DUTCH; NEDERLANDS

NOTES: Het begrip flexicurity (flexibility en security) combineert flexibiliteit
op de arbeidsmarkt met sociale zekerheden voor werknemers (o.a. uitkeringen,
scholing). Ton Wilthagen, hoogleraar institutionele en juridische aspecten van
de arbeidsmarkt aan de Universiteit Tilburg, ontwikkelde het concept achter het
begrip. Hij is geïnspireerd door het Deense sociale model, dat een combinatie
kent van een beweeglijke arbeidsmarkt en sterke sociale zekerheid. Mensen worden
gemakkelijker ontslagen dan in Nederland of Duitsland, maar ze hebben de
zekerheid van een hoge werkloosheidsuitkering gedurende korte tijd en krijgen
scholing om snel weer elders aan de slag te komen. Wilthagen is directeur van
het Instituut Reflect, dat onderzoek verricht naar flexicurity als strategie om
werk en inkomenszekerheid te combineren met flexibele arbeidsmarkten, flexibele
werkorganisatie en flexibele arbeidsverhoudingen.

GRAPHIC: 3001ECOwilthagen, T. Wilthagen, Foto Leo van Velzen

PUBLICATION-TYPE: Krant

JOURNAL-CODE: NRC Handelsblad


                         Copyright 2009 NRC Media B.V.
                              All Rights Reserved

                              141 of 152 DOCUMENTS



                                NRC Handelsblad

                                January 24, 2009

SECTION: WETENSCHAP & ONDERWIJS; Blz. 2-3

LENGTH: 1406 woorden


Volgens de Amerikaanse politicoloog Ian Lustick heeft Israël de twee oorlogen in
Libanon - in 1982 en 2006 - verloren. Enkele dagen eerder stelde militair
historicus Martin van Creveld daarentegen, &quotAnders dan meestal wordt
aangenomen, hebben de Israëliërs dat conflict" - in 2006 - &quotop hun sloffen
gewonnen" (NRC Handelsblad, 14 januari).Wie heeft gelijk, een politicoloog of
een militair historicus? Misschien wel beiden. De beoordelingsperspectieven
lijken namelijk te verschillen. Politiek en qua beeldvorming heeft Israël het
gevecht met Hezbollah wellicht verloren, zowel in het binnen- als in het
buitenland, maar militair-operationeel was het onmiskenbaar winnaar. Hezbollah
heeft zich sindsdien namelijk meer dan twee jaar rustig gehouden. Maar dat zou
best weer eens een tactische gevechtspauze (tahdiya) kunnen zijn, zoals Afshin
Ellian suggereert (katern Opinie & Debat, 17 januari). Deze krasse verschillen
in de duiding van de afloop van 'conflicten' doen zich wel vaker voor. Zo heet
het dat de Amerikanen in Vietnam en de Sovjets in Afghanistan hebben verloren.
Maar de VS en de Sovjet-Unie hebben die oorlogen niet militair verloren. Zij
hebben die conflicten (inter)nationaal politiek verloren. Kortom, vermelding van
het beoordelingsperspectief lijkt mij ter zake wel zo correct.

R.J. Smits

Teteringen

In de Darwin-bijlage stond een klein stukje (Familie) waarin wordt opgemerkt dat
Darwin geen antwoord had op de vraag waarom mensen soms gewoon altruïstisch
zijn. Gelukkig staat het (of een) antwoord hierop in het Darwin-nummer van het
wetenschappelijk tijdschrift Nature (Nature 456, p 326).Altruïsme loont binnen
zekere grenzen ook voor individuen. Dankzij veel rekenkracht, uitgekiende
modellen en goed opgezet (psychologisch) onderzoek begint steeds meer het beeld
te ontstaan dat de mens als sociaal en coöperatief wezen individueel en
collectief wint als er wordt samengewerkt.Dat voorspelbaarheid van andermans
gedrag daarbij belangrijk is en regels het leven dus aangenamer en productiever
maken komt ook uit dit en vergelijkbaar onderzoek. Dus ook uit naam van Darwin:
weg met het roofkapitalisme gebaseerd op een foutief beeld van survival of the
fittest. Dat vind ik eigenlijk wel een aangename gedachte.

Luuk van Duijn

Abbega

In zijn reactie op de Darwin-bijlage stelt Henk de Koning dat het hebben van een
religie een evolutionair voordeel is geweest voor de mensheid. Die stelling
behoeft tegenspraak. Religie wordt niet genetisch overgedragen. Wel genetisch
bepaald zal zijn het ontwikkelen van een dierlijk instinct voor groepsvorming.
Dat instinct zal in eerste instantie bevredigd worden door het ontvangen van
verzorging en veiligheid. Mensen kunnen in een latere levensfase ook bevrediging
vinden in de riten van een religie, het gezamenlijk beoefenen van sport of het
trouw zweren aan een vlag. Allemaal activiteiten waaruit goed of kwaad kan
voortkomen en dus niet per se een evolutionair voordeel. De mensheid heeft naast
allerlei dierlijke instincten evolutionair voordeel getrokken uit het
geleidelijk verder ontwikkelen van denkvermogen en taal. Dat heeft geleid tot
het stellen van vragen naar &quotwaarom" zoals bij zeer jonge kinderen is waar
te nemen. Die vragen worden dan door ouderen beantwoord met simpele
verklaringen. Vragen naar het waarom van bliksem en donder, leven en dood of het
rondgaan van de zon zullen al gauw geleid hebben tot primitieve vertelsels over
een hogere macht. De uitgroei van zulke vertelsels tot complexe religieuze
systemen kun je evolutie noemen maar het is niet de evolutie zoals Darwin
beschreef.

Willem Zwart

Eindhoven

Uit mijn eigen omgeving Rooms Katholieke opvoeding, gewoond op den buiten
(België) tijdens mijn jeugd en dat dan nog tijdens de oorlogsjaren - ik ben er
74 ondertussen - weet ik dat er vrijdags vis, haring (liefst zelf opgelegd in
azijn en met veel ajuin), rolmops ook in azijn, soms in mayonaise op tafel kwam.
Mag zijn dat de Katholieke Kerk ons daarvoor motiveerde maar--. armoede was
troef en vlees onbetaalbaar. Toen reeds wisten we dat vis eten gezond was.Vis
was het goedkoopste voedingsmiddel, we vonden het in de rivieren en zelfs in
beken, ook op de wekelijkse vrijdagsmarkt kwam het aan bod want de vrijdag was
een visdag. Trouwens de gewone man (simple folk) had niet het nodige kleingeld
om vlees te kopen. Daarom had eenieder op den buiten wel een schaap, geit,
varken, kippen en konijnen (kleinvee). Dat kleinvee werd dan thuis geslacht
ingezouten (gepekeld) gerookt enz. Daar dit vlees lange tijd bewaard bleef en we
er steeds zeer zuinig mee omsprongen zijn we niet van honger gestorven.Vis was
zelfs een smokkelwaar. Vader die als spoorwegarbeider gratis reisde met de
trein, deed wekelijks de trip naar Oostende of omgeving. Hij nam dan bruine zeep
(groene zeep) mee in voldoende hoeveelheid en kwam dan thuis met -- jawel vis.
Dit was ruilhandel en thuis feest. Het enige probleem dat hij kende was de
visgeur. Hierop werd er gecontroleerd door de bezetter(?). Oplossing, bij de
controle haalde hij zijn boterhammen boven en at daarbij haring en de geur
camoufleerde zijn smokkelwaar.Ook in mijn latere leven (tot 1980), maakte ik
deel uit van de Belgische Strijdkrachten in Duitsland, we werden bevoorraad door
de Belgische winkel CMC. Meermaals hebben we moeten vaststellen dat de betere
vleessoorten naar hen gingen die hun lekker stuk vlees per telefoon bestelden
(reserveren) en die het ook gemakkelijker konden betalen omdat zij tot de hogere
klasse behoorden. De mannen/vrouwen met en zonder strepen moesten zich dan
tevreden stellen met wat er overbleef.

Maurice Kuyckx

Per e-mail

Vertrouwen op common sense, gecombineerd met een gezond wantrouwen van
statistieken en uitkomsten van economische modellen kan nooit kwaad. Zo kan het
ook geen kwaad de logica te bewaken. Dat valt niet altijd mee getuige de tekst:
&quotGrote uitschieters komen vaker voor dan je met gangbare statistiek mag
verwachten".Als dit waar is moeten we om beter te verklaren en te voorspellen
blijkbaar op zoek naar niet-gangbare statistieken. Als deze dan maar niet
gangbaar worden. Dan zijn we weer terug bij af.

Bas van Holst

econoom

Het oogziekenhuis Rotterdam is al 10 jaar bezig de patiëntveiligheid te
verbeteren en gebruikt daarbij de luchtvaart als voorbeeld. De briefing voor de
vlucht is vertaald naar de time out-procedure waar bij vlak voor de start van
een operatie essentiële punten als naam, geboortedatum, welk oog etc. worden
gecheckt alvorens te beginnen. De training van piloten in de flightsimulator in
onder andere samenwerken wordt ook door operatiekamer(OK)-teams gedaan, verzorgd
door 'pilotentrainers', met als besluit ook een training van het OK-team in een
airbuscockpit. OK-dagdelen worden gefilmd, op vrijwillige basis, en besproken op
veiligheidsaspecten door luchtvaartdeskundigen met artsen en verpleegkundigen.
Het resultaat is een daling van het aantal missers.

F. Hiddema

Per e-mail

In de Wetenschapsbijlage van zaterdag jongstleden staat dat de koningin met
'Hoogheid' wordt aangesproken. Dat is een vergissing en moet 'Majesteit' zijn.
Voor de volledigheid: haar echtgenoot, haar kinderen en hun huwelijkspartners
worden aangesproken met 'Koninklijke Hoogheid' en de kinderen van prinses
Margriet en hun huwelijkspartners met 'Hoogheid'.

C.C.M. van der Wouden

Per e-mail

Noch de claim van de Britse archeoloog Simon James dat de Perzen in 256 na Chr.
de eersten in de geschiedenis waren die strijdgas gebruikten, noch de suggestie
dat zijn reconstructie een opzienbarende ontdekking vertegenwoordigt is juist.Al
in 429 v.Chr. gebruikten de Spartanen gassen in de strijd bij Plataea. Er
bestaat zelfs een hele waslijst van dergelijk gebruik van strijdgassen
voorafgaand aan de in het artikel beschreven gebeurtenissen bij Dura Europos in
256 na Chr. Dit alles is te lezen in het door Adienne Mayor gepubliceerde boek
Greek Fire, Poison Arrows & Scorpion Bombs Biological and Chemical Warfare in
the Ancient World (2003). Ook de gebeurtenissen bij Dura Europos worden door
haar vermeld, met de toevoeging: en soms werd met brandbommen gestreden in
ondergrondse tunnels. Een fascinerende archeologische ontdekking in 1935 (!) bij
Dura-Europos in Syrië onthulde bewijs van een dergelijke ondergrondse
strijd.Merkwaardig dat het onderzoek van Simon James nu zoveel aandacht krijgt
(ook de BBC wijdde er een artikel aan) en als een ontdekking wordt gebracht,
terwijl het in feite oude koek is.

R. Lukkien

Per e-mail

LOAD-DATE: January 23, 2009

LANGUAGE: DUTCH; NEDERLANDS

NOTES: Wetenschapsbijlage 17 - 01 - 09; Darwinbijlage 27 - 12 - 08; Bijlage 27
-12 - 08 en 10 - 01 - 09; Wetenschapsbijlage 10 - 01 - 09; Wetenschapsbijlage 10
- 01 - 09; Wetenschapspagina 15 - 01 - 09; 17 - 01 - 09; 22 - 01 - 09

PUBLICATION-TYPE: Krant

JOURNAL-CODE: NRC Handelsblad


                         Copyright 2009 NRC Media B.V.
                              All Rights Reserved

                              142 of 152 DOCUMENTS



                                NRC Handelsblad

                                January 17, 2009

'Je kunt niet alleen spektakel maken';
FNV-voorzitter Agnes Jongerius over de crisis, werken in een mannenwereld en
haar toekomst

BYLINE: Michèle de Waard

SECTION: ZATERDAGS BIJVOEGSEL; Blz. 4-5

LENGTH: 2888 woorden

SAMENVATTING:

Volgens FNV-voorzitter Agnes Jongerius is er geen gevoel van urgentie in Den
Haag. Waarom komt de regering niet met een toekomstplan in plaats van te
waarschuwen voor massa-ontslagen? "Politici zitten te kruidenieren."

VOLLEDIGE TEKST:

FNV-voorzitter Agnes Jongerius is aangedaan. Haar schoonvader is net overleden.
Ze zegt: "Ik voel me nog een beetje onwezenlijk." Dan herstelt ze zich en kijkt
haar collega's van de vakbeweging doordringend aan. Alle kopstukken van de
vakcentrale zijn deze maandag naar Grand Café Wissenkerke gekomen, om de hoek
bij het Amsterdamse hoofdkantoor van de FNV.

"Steun geven en mensen laten voelen dat ze er niet alleen voor staan." Dat is
haar boodschap voor het nieuwe jaar. Ze wijst op het akoord over het
ontslagrecht. In tijden van crisis is samen optrekken met werkgevers het devies.
Herstel van goede arbeidsverhoudingen vindt ze belangrijk. Net als het
versterken van koopkracht door lastenverlichting en een verantwoorde
ontwikkeling van de lonen. En druk uitoefenen op de politiek om de juiste
maatregelen te nemen. Met een "koel hoofd en een warm hart" moet de crisis
kunnen worden doorstaan.

Dat Jongerius ooit voorzitter van de FNV zou worden, was niet te voorzien. Op
haar achttiende zag ze haar toekomst heel anders. Het onderwijs in, net als haar
moeder. Trouwen. Een gezin. Maar niet zoveel kinderen als bij haar thuis in De
Meern bij Utrecht. Zij was de jongste van acht kinderen. Zij moest flink haar
best doen om te worden gehoord.

Het liep minder voorspelbaar. Na haar studie geschiedenis werd ze geen lerares.
Ze kreeg geen kinderen. Ze trouwde pas op latere leeftijd. Ze begon bij de
Vervoersbond en klom op in de vakbeweging. Ze zag hoe het ledental van de
zestien aangesloten bonden weer steeg tot 1,4 miljoen, na de daling tot 900.000
in de jaren tachtig. In 2005 werd ze de eerste vrouwelijke voorzitter van de
FNV.

Vorig jaar kwam Jongerius als eerste vrouw in de toptien terecht van
invloedrijkste Nederlanders, die de Erasmus Universiteit jaarlijks samenstelt
voor de Volkskrant. Op plaats zes.

Het tv-duo Pauw en Witteman riep u meteen uit tot machtigste vrouw van
Nederland. Bent u daar gevoelig voor?

Ze grijnst. "Het politiek correcte antwoord is natuurlijk: 'Het is maar een
lijstje. De onderzoeksmethode rammelt'." Stilte.

"Ik vind het mooi'', zegt ze beslist. "De lijst weegt de functie van voorzitter
van de FNV. Het zegt iets over de FNV met zijn 1,4 miljoen leden.

"In een wereld waarin de zuilen zijn verdwenen, is werk belangrijker geworden.
Je werk goed doen. Iemand die zegt 'dat heb je mooi gedaan'. Daar draait het
tegenwoordig voor veel mensen om."

Dat werk staat op de tocht. Er is een crisis. Bedrijven leggen delen van de
productie stil. Minister Donner voorziet massaontslagen.

"Ik wil dat woord niet in de mond nemen. Waar praat je dan over? Het blijkt niet
uit de statistieken. Maar bedrijven ontslaan al mensen. Absoluut. En er zullen
nog meer ontslagen gaan vallen. Ontslag trekt diepe sporen in een mensenleven.
Mensen raken niet alleen hun baan kwijt, ook hun weerbaarheid.

"Niemand weet hoe lang de crisis gaat duren en hoe diep die wordt.
Vergelijkingen met vorige recessies gaan niet op. De combinatie van de banken-
en de economische crisis levert een grote mate van onvoorspelbaarheid op. We
kunnen geen draaiboek uit de kast pakken. Wel moeten we gemaakte fouten uit het
verleden zien te voorkomen."

Zoals?

"Door tegen ontslagen mensen te zeggen: 'Alsjeblieft, hier is uw uitkering. U
belt ons niet, wij bellen u wel'. En vervolgens laat je ze aan hun lot over. Dat
moet niet gebeuren. Ontslag is al een enorm trauma voor iemand. Als je daar
bovenop ook nog met goed bedoelde verwaarlozing te maken krijgt, lopen mensen
helemaal vast."

Hoe kan dat worden voorkomen?

"Het is belangrijk manieren te vinden om mensen die hun baan verliezen snel aan
werk te helpen. Dat kan via mobiliteitscentra die overtollige werknemers naar
een nieuwe baan bemiddelen, of arbeidspools, die tijdelijk overbodige
vakkrachten opvangen en scholen zodat ze weer bij hun bedrijf aan de slag kunnen
als de economie aantrekt. Op deze manier blijft vakmanschap voor de onderneming
behouden.

"Daarom dringen wij er bij minister Donner op aan naast het instrument van
werktijdverkorting een pakket andere maatregelen uit te werken. Er zijn
bedrijfstakken waar volop vacatures zijn. En als gevolg van de vergrijzing wordt
in de toekomst meer krapte op de arbeidsmarkt verwacht. Ik denk dat de stap van
Océ naar het verpleeghuis heel groot is. Maar er kunnen mensen zijn die zeggen:
toch leuk. Er zijn allerlei mogelijkheden om de weerbaarheid en inzetbaarheid
van werknemers te vergroten, zodat ontslag niet het einde van je wereld
betekent."

En daar moet de regering voor zorgen?

"Het gaat om een gemeenschappelijke inspanning van de overheid, gemeenten,
bedrijven, het Werkbedrijf - het vroegere arbeidsbureau dat bemiddelt. Ik zei
vorige week nog tegen Donner: 'ik heb geen zin om elke week te moeten soebatten
over regelingen om mensen aan nieuw werk te helpen'. Dat heeft hij nu begrepen.

"Er komt een crisisteam van sociale partners en ministers dat de komende weken
plannen gaat uitwerken. Donner wil uiterlijk op 1 maart voorstellen op tafel
hebben. Het is essentieel dat we mensen die overtollig zijn, snel aan nieuw werk
helpen. Dat werkte goed bij Nedcar dat twee jaar geleden met sluiting werd
bedreigd. Omdat er een sense of urgency was.

"Die sense of urgency ontbreekt in Den Haag. Politici zitten te kruidenieren.
Bos trekt royaal de portemonnee voor de banken. Pak het ook serieus aan bij de
crisis in de echte economie. Het ontbreekt aan het inzicht om uit de
bankencrisis de juiste lessen te trekken."

Bij wie?

"Dat Onno Ruding als oud-minister van Financiën en oud-bankier in interviews
zegt: het was voor mijn tijd, het was na mijn tijd. Hij was toch ook bankier,
een invloedrijk iemand in de financiële wereld. Dat valt me ook op bij
interviews die ik lees met oud-ondernemers die terugkijken. Tijdens de
hoorzitting met bankiers in de Tweede Kamer heb ik niets gemerkt van enige
zelfkritiek."

Ziet u een oplossing om zo goed mogelijk door de crisis te komen?

"We zijn toe aan een soort New Deal, een groene New Deal die bestaat uit een
breed investeringsprogramma dat werk schept in plaats van tijdelijke
oplossingen. Het kabinet kampt nog teveel met het RSV-trauma, toen noodlijdende
bedrijven met miljarden gesteund werden en alsnog failliet gingen. De problemen
zijn nu anders en veelomvattender.

"De FNV heeft samen met de stichting Natuur en Milieu een sociaal en groen
banenplan ontwikkeld, waarbij drie miljard euro geïnvesteerd wordt in
energiebesparing, duurzame energie zoals windparken op zee, renovatie van
woningen van corporaties. De Europese regeringsleiders hadden toch afgesproken
dat landen 1,5 procent van de totale nationale productie moeten aanwenden om de
economie op Keynesiaanse wijze te stimuleren? Dat is ongeveer 9,5 miljard euro;
dat haalt Nederland nog lang niet. We hebben krap 2,4 miljard uitgegeven.

"Feitelijk hebben we een nieuwe soort commissie-Wagner nodig die begin jaren
tachtig een rapport uitbracht voor een nieuw industrieel elan. Hoe ziet onze
economie er over twintig jaar uit in een vergrijsde samenleving? Waar werken we
in de toekomst? Welke scholing is daarvoor nodig? Grijp deze crisis aan om een
omslag te maken in de eigen economische structuur. Het gaat om verstandige
investeringen in het milieu, in de duurzame energie, in onderwijs, de
gezondheidszorg. Laat een commissie een toekomstplan maken. Van groene
investeringen krijg je nooit spijt. Ons plan levert honderdduizend banen op,
leidt tot vermindering van CO2-uitstoot en brengt de doelstelling van duurzame
energie dichterbij."

Werkt het 'poldermodel' in tijden van crises het best?

"Als de premier in een vraaggesprek met Buitenhof het Nederlandse overlegmodel
prijst, zie ik dat als erkenning voor onze inzet. Als waardering voor het feit
dat we met de werkgevers een Voorjaars- en een Najaarsakkoord over loonmatiging
hebben gesloten."

Er zijn mensen die de uitspraken van de premier niet uitleggen als compliment.
Zij vinden het maar verdacht dat de vakbeweging met de werkgevers en Balkenende
door één deur kan.

"Mijn schoonvader was een sociaal-democraat van de oude stempel. Hij zei: 'hoed
je voor mensen die zeggen dat het scherper moet. Degene die de prijs betaalt, is
altijd Jan met de Pet'.

"Als het over werk en inkomen gaat, zijn we volhardende belangenbehartigers. Dan
trekken we met werknemers van Nedcar naar Den Haag om te demonstreren en ons
pleidooi voor werktijdverkorting kracht bij te zetten. Maar als grote
organisatie heb je ook verplichtingen. Je kunt niet alleen spektakel maken.

"Kijk wat het ons afgelopen jaar heeft opgeleverd. Balkenende heeft wel
geluisterd naar ons pleidooi dat lastenverlichting juist in tijden van crisis
belangrijk is. De Duitse bondskanselier Angela Merkel komt er nu pas mee."

U bent een milde sociaal-democraat?

"Mijn kompas wordt gestuurd door rechtvaardigheid, sociale bewogenheid.
Maatschappelijke betrokkenheid heb ik van huis uit meegekregen. Mijn ouders
waren zorgzame mensen. We hadden het niet breed. Mijn vader had een tuinderij.
Toen die onteigend werd, kreeg hij een baantje bij de plantsoenendienst.

"Ik kom uit een rooms nest. Ik was lid van de katholieke padvinderij, de
katholieke turnvereniging. Voor de tandarts fietsten we naar een ander dorp.
Omdat hij katholiek moest zijn.

"Mijn vader zegde zijn lidmaatschap van de katholieke ambtenarenbond op toen die
in 1982 met de rode Abva samenging. Hij dacht dat de katholieke kerk dat zo
wilde. Mijn vader stond jarenlang pal achter het bisschoppelijke mandement
waarin katholieken werd ontraden om PvdA te stemmen.

Was u net zo streng in de leer als uw vader?

"Tot onze verbeelding spraken meer de kritische jongeren binnen de kerk. We
waren betrokken bij de Wereldwinkel en bij linkse priesters in Latijns-Amerika
die voor de armen opkwamen. Dat leverde thuis verhitte debatten op. Toen ik bij
de Vervoersbond solliciteerde, zei mijn moeder 'je gaat toch niet werken bij die
socialisten?'"

Maar radicaal bent u nooit geweest.

"Ook niet toen ik in 1979 geschiedenis in Utrecht ging studeren. De universiteit
was al op en top gedemocratiseerd. Voor medezeggenschap hoefde je niet meer te
strijden. Wij hebben wel eens het Academiegebouw bezet, maar dan heerste er toch
zoiets van: 'goed oppassen dat de parketvloer niet beschadigd wordt'." Ze lacht.

"Wel vormden de geschiedenisstudenten, samen met studenten chemie, theologie en
sociologie de voorhoede van de Utrechtse studentenbeweging."

Had u geen belangstelling voor de communistische CPN die op de universiteit erg
actief was?

"Nee, nee, nee. Daar ben ik toch te keurig voor. Ik was een brave gymnasiaste en
een brave studente. Ik interesseerde me toen al voor besturen en was heel actief
in de faculteitsraad en later de Universiteitsraad. Dat werk namen we erg
serieus, al eindigden de vergaderingen steevast in café De Bedstee."

Hoe kwam u erbij om bij de vakbeweging te solliciteren?

"Ik ben gaan studeren met de gedachte geschiedenislerares te worden. Mijn moeder
was onderwijzeres geweest, al moest ze stoppen met werken op de dag dat ze
trouwde. Zo gingen die dingen.

"Mijn moeder vond onderwijs een mooi beroep voor vrouwen. Dat had ze voor al
haar dochters bedacht. Mijn oudste zus heeft kweekschool gedaan, mijn zus
daaronder de kleuterkweek, mijn derde zus wilde niet en ging naar Schoevers.
Leren typen. Mijn vierde zus deed N20, handwerken.

"Wat weet je eigenlijk van werken als je op de middelbare school zit? Je kent
het beroep van je vader, moeder, ooms, tantes en dan houdt het op. Mijn moeder
bracht ons vooral één ding bij: leren, leren, leren. En doorzetten.

"Toen ik een baan zocht, begon ik me pas af te vragen: is dat het wel, voor de
klas staan? Ik zag in de krant dat de Vervoersbond FNV vrouwen zocht. Hoog
opgeleid, goede contactuele vaardigheden en een rijbewijs. Ik dacht: dat is het.
Ik wilde iets doen voor mensen die aan de onderkant leven. Van het echte leven
wist ik weinig."

U kwam bij de vakbeweging omdat u vrouw was?

"Het bestuur van de FNV wilde het door mannen gedomineerde bolwerk doorbreken.
Maar ik werd natuurlijk ook aangenomen omdat ik jong was en bestuurservaring
had. Ik vond dat ze het eigenlijk wel handig aanpakten, want er werden vijf
vrouwen tegelijkertijd aangenomen, naast drie mannen. We vormden een klasje en
hadden een gezamenlijk inwerkprogramma. Zodra je iets overkwam, stapte je bij
elkaar binnen: 'wat ik vandaag heb meegemaakt'.

"Lastig was het soms wel met al die mannen. Bij de eerste grap lach je nog mee,
bij de tweede ook. Maar de derde denk je: dit loopt uit de rails, hoe
manoeuvreer ik me eruit zonder dat ze me meteen 'een zeikwijf' vinden?"

U was destijds een jonge meid van 27. Namen ze u meteen serieus in de ruige
wereld van het vervoer?

"Iedereen die nog nooit een groot stuur in zijn handen had gehouden, werd met
scepsis bekeken. Ik had niet eens een schip of een vrachtwagencabine van binnen
gezien.

"Het is natuurlijk een absolute cultuurschok als je van de beschermde wereld van
de universiteit in de echte wereld terechtkomt. Ik kreeg in eerste instantie het
pakket binnenscheepvaart. De eerste keer dat je te maken krijgt met een matroos
die mishandeld wordt door zijn kapitein, krab je je wel achter je oren. Daarover
leer je niets op de universiteit of bij de opleiding arbeidsrecht.

"Je denkt: hemel, wat moet ik doen? De situatie op zo'n schip is ook extreem. De
een staat aan de voorkant van het schip en de ander aan de achterkant. Als je
ruzie hebt, kun je er niet zomaar af. Even naar het café.

"Uiteindelijk is het conflict opgelost met een schadevergoeding. Voor mij was
het een vuurdoop in een wereld van extremiteiten. Ik heb zelf ook wel eens een
klap gekregen. Van een baas van een bedrijf in Zeeland waar we actie voerden.
Komt die vent z'n Mercedes uit, witheet, ziet me staan - om vijf uur 's morgens
- en haalt rechtshandig uit. Ik was afgebluft, deed niets. Dat leek me het
beste. Maar ik deinsde ook niet terug. Daarna had ik het gevoel, ik hoor erbij.
Ik ben one of the guys."

Hoe maak je van een mannenbolwerk een beweging voor iedereen?

"Als je iets wilt doorbreken in een organisatie, moet het een bewuste keuze van
de top zijn. Of je zoiets doet door quota of voorkeursbeleid, maakt me niet uit.
De vakbeweging is ook een emancipatiebeweging die een voorbeeld moet geven.

"Wij zetten in ieder geval de ingeslagen koers voort om de vakbeweging diverser
te maken, jonger, gekleurder. We nemen niet alleen meer bekwame vrouwen aan, ook
jongeren en migranten. De FNV is niet meer dat blanke mannenbolwerk van
vijftigplussers. Maar ben ik tevreden? Nee. We zijn er nog lang niet.

U deed in uw leren jack mee aan demonstraties in het vervoer. Is uw uiterlijk
een grotere rol gaan spelen? Met Prinsjesdag had u de grootste hoed op.

"Mijn representatieve functie brengt dat met zich mee. Mensen moeten toch ook
een beetje trots op hun FNV-voorzitter kunnen zijn. Maar me opmaken en al die
dingen had ik echt van thuis niet meegekregen. Een vriendin zei me: 'zet maar in
je agenda: elke vijf weken de kapper'. Voor de grote evenementen - Prinsjesdag,
diners bij de koningin - heb ik Aziz, de Marokkaanse designer Aziz Bekkaoui. Hij
is geweldig. 'Als je dit draagt, ga je stralen', zegt hij dan. Bij mijn eerste
Prinsjesdag stak hij me helemaal in rood."

Waar heeft u uw benoeming tot FNV-voorzitter aan te danken?

"Ik denk dat het een combinatie is van snelheid - ik kan situaties snel doorzien
-, strijdbaarheid en empathie. Ik ben ook niet snel bang. Eigenlijk vind ik het
verschrikkelijk, maar mijn voorganger Lodewijk de Waal heeft me wel eens
spottend 'de moeder Teresa van de vakbeweging' genoemd. Dat was toen ik met
kerken en andere clubs het thema armoede op de agenda zette. Ik denk altijd: als
we verder willen komen, moet niet iedereen in zijn eigen hokje blijven zitten.
Als dat dan betekent dat de FNV in een ongebruikelijke coalitie met de kerken
iets tot stand brengt, waarom niet?

"Mijn ervaring heeft me geleerd dat het eigenlijk draait om de vraag: worden we
gezien? Dat is vaak de kern van de zaak. Mensen willen gezien worden, zodat er
aandacht voor hun probleem komt. Wanneer komen mensen nu in actie? Vaak gaat het
helemaal niet om dat half procent loonsverhoging."

Betekent het katholicisme nog iets voor u?

"Ik ga niet naar de kerk, maar ik ben niet slechter geworden van mijn katholieke
opvoeding. In het buitenland kan ik geen kerk voorbij gaan zonder een kaarsje op
te steken. Een mooie traditie.

"Maar die waarheidsclaim die in het geloof zit - mijn god is de beste - daar heb
ik niets mee. Dat geldt voor iedere waarheidsclaim, ook die van marxisten of
maoïsten. Dogmatici zijn vaak ook een beetje enge mensen." Ze zegt het zacht.
Dan beslist. "Zelfs al denk je dat jouw idee het beste is, ontslaat het je niet
van de verplichting te onderzoeken wat iemand anders heeft in te brengen."

Hoe lang wilt u nog voorzitter blijven?

" Ik teken graag voor nog vier jaar ."

Gaat u daarna uw voorganger Wim Kok achterna in de politiek?

"Misschien ga ik wel bij de politie. Ik heb laatst meegelopen met de
buurtregisseur in Amsterdam West, op het Lodewijk van Deysselplein. Toen dacht
ik: als ik later groot ben, ga ik bij de politie, word ik buurtregisseur. Dat
lijkt me ook een hele dankbare taak."

LOAD-DATE: January 16, 2009

LANGUAGE: DUTCH; NEDERLANDS

NOTES: 'Het is essentieel dat we mensen die overtollig zijn, snel aan nieuw werk
helpen'; 'Het ontbreekt aan het inzicht om uit de bankencrisis de juiste lessen
te trekken'; Agnes Jongerius; 1960 geboren in De Meern; 1973 gymnasium aan het
Bonifatius Lyceum Utrecht; 1979 studie geschiedenis aan de Rijksuniversiteit
Utrecht; 1987 regiobestuurder bij Vervoersbond FNV; 1990 bestuur Vervoersbond
FNV; 1997 Federatiebestuur FNV; 2002 cao coördinator FNV; 2004 vicevoorzitter
FNV; 2005 voorzitter FNV; Jongerius is getrouwd met radiojournalist Ger Jochems

GRAPHIC: 1701Zjungeriusss, 'Niemand weet hoe lang de crisis gaat duren en hoe
diep die wordt', Foto Vincent Mentzel

PUBLICATION-TYPE: Krant

JOURNAL-CODE: NRC Handelsblad


                         Copyright 2009 NRC Media B.V.
                              All Rights Reserved

                              143 of 152 DOCUMENTS



                                NRC Handelsblad

                                January 15, 2009

Calvijn volgt Linda de Mol

BYLINE: Rob Wijnberg

SECTION: ACHTERPAGINA; Blz. 18

LENGTH: 542 woorden

SAMENVATTING:

Johannes Calvijn, vijfhonderd jaar geleden geboren, heeft z'n eigen glossy. Hij
kon moeilijk achterblijven.

VOLLEDIGE TEKST:

Zojuist verschenen: een super-de-luxe, op hoogglanzend papier gedrukte, bijna
zes euro kostende glossy over Johannes Calvijn.

Wat klopt hier niet?

Zou de protestantse reformator uit Genève, die toch alom wordt beschouwd als
geestesvader van het oud-Hollandse levensmotto 'doe maar gewoon, dan doe je al
gek genoeg', wel zo blij zijn geweest met dit staaltje weelderig design in
tijdschriftenland? En wat te denken van die uiterst consumentistische aansporing
'Collectors Item!' op de voorpagina? Strookt dat wel met de bescheidenheid die
deze theoloog zo hoog in het vaandel droeg?

Goed, eerlijk is eerlijk: Calvijn! wil ook geen drukwerk uit de zestiende eeuw
zijn; het is een moderne glossy over 'het Nederlands calvinisme heden ten dage'.
Bovendien: "Iedere BN'er die er een beetje toe doet, heeft tegenwoordig een
eigen glossy", staat in het voorwoord, dus "Calvijn kan moeilijk achterblijven."

Calvijn - in de voetsporen van Linda.

Hoe groot is de invloed van Calvijn eigenlijk op de moderne wereld? Wel, de
nieuwe leider van het Westen, Barack Obama, blijkt een ware calvinist. Niet
alleen is Obama lid van de op het calvinisme gebaseerde Presbyteriaanse Kerk,
ook zijn levensloop vertoont opvallende gelijkenis met die van Calvijn. Ook
Calvijn was een migrant die zich uit het niets opwerkte tot een "man van de
wereld" met "grote internationale invloed en charisma", zegt kerkhistoricus
Marije van Veen. En net als Obama had Calvijn veel oog voor de gewone man: de
stratenmaker, de boer, de schoorsteenveger.

"Joe the Plumber", aldus Van Veen.

Dat Calvijn, naast de tulp, al gauw Neêrlands grootste exportproduct richting
Verenigde Staten werd, blijkt bovendien uit het feit dat het Engelse woord tulip
niet alleen diende als naam voor onze prachtige bloem, maar ook als
ezelsbruggetje voor de Vijf Pijlers van het Calvinisme: Total depravity (totale
verdorvenheid), Unconditional election (onvoorwaardelijke verkiezing), Limited
atonement (beperkte verzoening), Irresistable grace (onweerstaanbare genade) en
Perseverance of the saints (volharding van de heiligen). Goddank voor de
Founding Fathers exporteerden wij destijds nog geen chrysanten, zullen we maar
zeggen.

En Nederland? Zijn de sporen van Calvijn hier ook nog steeds zichtbaar? Wie
prinses Máxima langs de calvinistische meetlat legt, moet het ergste vrezen:
veel te ongedwongen, weinig punctueel en naar Calvijns smaak "lacht de prinses
iets te veel", constateert historicus Marie Verheij.

Sterker nog, dat Nederland een typisch calvinistisch land zou zijn, "dat is
gewoon niet waar", voegt collega-historicus Herman Pleij eraan toe.
Calvinistisch is volgens Pleij "een erg ongelukkige en misleidende typering" van
onze volksaard. Het suggereert namelijk "een zeker religieus fundamentalisme dat
erg pijnlijk is voor een samenleving die in de zestiende eeuw als eerste een
scheiding aanbracht tussen kerk en staat". Erger nog: al die eigenschappen die
wij oer-Hollands noemen - ijverig, sober, recht-voor-z'n-raap - hebben we gepikt
van onze zuiderburen, "al ver vóór Calvijn", aldus Pleij.

Nogmaals: goed dat Calvijn niet in de redactie zat.

Rob Wijnberg

LOAD-DATE: January 15, 2009

LANGUAGE: DUTCH; NEDERLANDS

NOTES: Tijdschrift: Calvijn!, (E) 5,95, uitgave Boekencentrum Uitgevers. Zie
calvijnglossy.nl

GRAPHIC: 1501AP1calvijncover, Omslag van het eenmalig verschenen tijdschrift
Calvijn!

PUBLICATION-TYPE: Krant

JOURNAL-CODE: NRC Handelsblad


                         Copyright 2009 NRC Media B.V.
                              All Rights Reserved

                              144 of 152 DOCUMENTS



                                NRC Handelsblad

                                January 12, 2009

Oogverblindende overdaad in opera 'Ercole Amante'

BYLINE: Kasper Jansen

SECTION: MUZIEK; Blz. 8

LENGTH: 710 woorden


Zoals Francesco Cavalli, onder andere met Ercole amante (1662), een gat vult in
het operarepertoire van meer dan zestig jaar tussen Monteverdi en Händel, zo
zorgt regisseur David Alden bij de Nederlandse Opera met zijn visueel
overweldigend spectaculaire enscenering voor een extreem alternatief voor de
sobere stijl van artistiek directeur Pierre Audi.

Uitbundige kostumering, inventieve decors, verbluffende theatertechniek met
kunst- en vliegwerk - het is er in Ercole amante in lang niet geziene en in
verbazingwekkend oogverblindende overvloed. Zo komt Neptunus met een blikkerend
vierspan zeepaarden tevoorschijn vanonder het podium. David Alden werd
gisteravond in het Amsterdamse Muziektheater na de première van zijn nieuwe
productie vol pracht en praal onthaald op unaniem bravo-geroep - een grote
uitzondering bij het boe-beluste publiek.

Men kan zich deze maand in Amsterdam alsnog aanwezig wanen bij de legendarisch
barokke viering van het huwelijk van de Franse koning Lodewijk XIV met de
Spaanse Maria Theresia. Ercole amante (Hercules verliefd) was een moraliserende
gelegenheidsvoorstelling met in de tekst vol cynisme en tegeltjes-wijsheden:
'Wie veel armoede ziet, voelt zich al rijk met drie stuivers'.

De koning wordt met het Grieks-antieke verhaal een spiegel voorgehouden: een
wrede heerser wacht een wrede dood. De schimmen die hem wraken zijn exemplarisch
morrend volk. Het is - zeker achteraf - alsof Cavalli, de componist uit het
republikeinse Venetië, reeds in 1662 de Bourbon-royals de Franse Revolutie van
1789 voorspelt.

De trouvaille van de enscenering van David Alden is de dubbelzinnige wijze
waarop de titelrol van Hercules is gekarakteriseerd. Niet alleen is de mythische
halfgod tegelijk de Franse Zonnekoning Lodewijk XIV, hij is zelf ook niet de
onverslaanbare Hercules die hij voorwendt te zijn.

In feite is Hercules een schriel watje, dat in zijn hermelijnen koningsmantel
aan het begin van de opera niets klaar maakt in het liefdesbed. Dan kleedt hij
zich in twee minuten aan met een machtig gespierd bodybuilderslijf, zoals de
fitness-industrie dat tegenwoordig de gewone man voorspiegelt.

Hercules heeft een sixpack-torso en doet een oefeningetje met twee reuzen
sixpacks bier. Hij loopt op cothurnen, de antiek-Griekse toneellaarzen die hem
met hoge plateauzolen ver verheffen boven de normale wereld. Dan is hij ineens
de sterkste man ter wereld, een krachtpatser, een onoverwinnelijke held. Hij
raakt echter dodelijk verstrikt in een noodlottig liefdeslabyrint van
ongebreidelde wellust, lage listen, wreedheden en wraakzucht.

Toch eindigt de opera na tal van onnavertelbare verwikkelingen voor Hercules èn
voor Lodewijk in goudgele hemelse gloria. Daar staat een verguld huwelijksbed
voor de stralende Zonnekoning en zijn Zonnekoningin. Er is een ballet op muziek
van hofcomponist Lully en de bruidegom Lodewijk gaat weer onvermoeibaar op zijn
alledaagse vrouwenjacht. Don Giovanni zal later slechts een zwakke imitator
blijken.

Het is goed dat er zoveel is te zien, want de drieëneenhalf uur durende
voorstelling is een hele zit. Niettemin, wordt er door een cast met elf zangers
in achttien rollen met verve geacteerd en gezongen. Voor de bariton Luca
Pisaroni lijkt de titelrol door Cavalli èn Alden op het lijf gecreëerd. Prachtig
zingen ook Veronica Cangemi (Iole), Anna Bonitatibus (Giunone) Jeremy Ovenden
(Illo) en Anna Maria Panzarella (Deianira).

De muziek van Cavalli is van een grote en overrompelende rijkdom: contrastrijk
en beeldend, zeer levendig en expressief gespeeld. Concerto Köln en het
Monteverdi Continuo Ensemble treden hier aan in een grote en gevarieerde
bezetting, met drie klavecimbels - één wordt bespeeld door dirigent Ivor Bolton
- twee orgeltjes, drie theorbes, twee violones, twee kromhoorns en een lirone.

Muzikaal het opzienbarendst is de schimmenscène met een schril en verschrikt
klinkend koor van Zielen. Tegelijk is dat ook na de pauze dramatisch de sterkste
scène. Enerverend is de wijze waarop de schim van Eutyrus zich met begeleiding
van een bonkende pauk bevrijdt uit een doodskist.

Voordien blijft de voorstelling, ondanks de voortreffelijke en gedreven zang,
nogal steken in de uiterlijkheden, zonder de intensiteit en diepgang die altijd
moeiteloos wordt bereikt door Pierre Audi.

LOAD-DATE: January 12, 2009

LANGUAGE: DUTCH; NEDERLANDS

NOTES: Opera Ercole amante van F. Cavalli door de Nederlandse Opera o.l.v. Ivor
Bolton. Decor: Paul Steinberg; kostuums: Constanze Hoffman; regie: David Alden.
Gezien: 11/1 Muziektheater Amsterdam. T/m 30/1. Res.: 020 6255455. Radio 4: 24/1
18u30.; Voor een interview met regisseur Alden en dirigent Bolton:
www.nrc.nl/kunst

PUBLICATION-TYPE: Krant

JOURNAL-CODE: NRC Handelsblad


                         Copyright 2009 NRC Media B.V.
                              All Rights Reserved

                              145 of 152 DOCUMENTS



                                NRC Handelsblad

                                January 10, 2009

Elma;
Column Hugo Camps

BYLINE: Hugo Camps

SECTION: SPORT; Blz. 11

LENGTH: 716 woorden


Bijna leek het op sport, marathonschaatsen op natuurijs. In de sprint werd
fameus gekwakt door winnaar Sjoerd Huisman. Eerder waren brokstukken van
ploegdiscipline voorbij gekomen. Het publiek morde omdat het achter dranghekken
op te grote afstand van de helden werd gehouden - in Boxmeer zijn ze gevoeliger
voor volksvermaak.

De veteranen heten nu Masters. De topfavoriete bij de dames was de dag voor de
wedstrijd helemaal leeggelopen (van de zenuwen) en reed op theebiscuitjes.
Moeders en verzorgers kakelden zich in de rondte langs het riet. Een motor van
de NOS zakte door het ijs. De hardwerkende Nederlander zat voor de buis in volle
productiedag.

L'Alpe d'Huez in Lelystad.

Maar sport?

De kersverse kampioen rekende angstig voor dat zijn trui misschien wel twintig
jaar moet meegaan. Natuurijs laat zich niet temmen door competitie en commercie.
Twintig jaar! Stel je voor dat Klaas Jan Huntelaar over twintig jaar weer eens
in de basis van Real mag staan. Of dat Thomas Dekker op zijn veertigste nog eens
op de fiets mag in Tirreno-Adriatico. En het daar dan moet opnemen tegen de
zeventiende generatie epo. Hebben we het dan nog over sport?

Ik kom uit een land waar natuurijs buiten de genen van het volk is gebleven.
Meer dan met een sleetje stoeien op de vijver, ook nog in extreem schuldgevoel
voor hongerige eendjes, zat er in mijn volgevreten land niet in. Nooit eens kon
je een kind blij maken met klapschaatsen. Rietkragen waren al even onbekend. Dat
wil zeggen: ze zijn er wel, maar niemand ziet ze. Toch niet als uitnodiging voor
het hogere. IJspret? Je kwam er niet mee buiten. IJsbloemen, alla-- voor het
meisje!

Het is nu enigszins gekanteld, maar niet dat een Belg zegt: doe mij ijzers aan
en ik ga voor het eeuwige. De Elfstedentocht? In de zomer natuurlijk wel, van
terras naar terras. Vlaaien op schoot en lachen om die rare Hollandse fietsen
met dat hoge zadel. Hoezo de lage landen? Ze hebben nooit bestaan. Geen drie
Belgen die weten wat een windwak is. Zwart ijs? Komt dat misschien uit Afrika?

In de Oostvaardersplassen bij Lelystad was Nederland ineens weer platteland
geworden. Een ijsvloer als museum. Flora en fauna als vooruitgang. Opera, ballet
en cabaret als waggelkunsten uit toekomstige eeuwen. Alleen dikbillen in de
aanbieding. De hele mensheid aangebonden in donkere schuurtjes tussen
krentenbollen en stro, op weg naar Bevrijdingsdag.

Wel een prachtig natuurgebied. Alom gewijde stilte met mannen in uniform als
hogepriesters van vogels en natuur. Ik hoorde hoe zacht ze konden praten - dat
kom je in de stad niet tegen. En hoe verliefd ze waren op hun hoederecht. Pedo's
doen niet beter. Eigenlijk was het serene voorspel van het NK op natuurijs
mooier dan al het duwen, trekken en klieven tijdens de wedstrijd. Ook nog met
die superieure demonstratie: Nederland kan geen land voor Wilders zijn, daar is
het te stil voor. Te inherent stil.

Levensverhalen kwamen terug. En alleen maar over vreugde, nauwelijks over
heroïek. Een beetje afzien kon er natuurlijk altijd bij, maar niet dat je Bram
Tankink ergens in Frankrijk langs de weg hoorde kermen. Koffieklets op ijs, met
een religieuze dimensie. Langzaam voelde ik hoe de schaatsdebiel in mij
vertederd werd door een alledaagse van gelovigen. Kom daar om in Gaza.

Het lijdensverhaal van Elma de Vries, aan de vooravond van deze historische dag,
kan ik niet meer vergeten. Elma zou kinderen en dieren hebben geofferd om te
mogen deelnemen aan het NK op de Oostvaardersplassen. Maar het mocht niet van de
sponsor: het EK in Heerenveen had voorrang. Elma: "Ik moet kiezen tussen een
mooi EK en een mooi NK op natuurijs. Natuurlijk bloedt mijn hart." Ze zou nog
wel haar broers Bart en Bob volgen op televisie. Die laatste bekentenis was het
diepste mes.

Ik zag haar zitten, versteend spiegelbeeld in de plassen van Abu Ghraib. Nee, ze
wou geen krentenbol. Massage hoefde ook niet. Dat een boerin als Carla Zielman
won, was niet meer weg te masseren. O, wat zou ze graag, zachtjes krakend,
doodgaan in een wak. Maar ook dat mocht niet van de sponsor.

De toekomst van Elma is uitzichtloos: vruchtvlees van verlangen in heroïsche
kuiten, immer klaar voor een pootje over naar rechts, maar tevergeefs. Stiekem
hoopt ze dat ze zich nog één keer mag verkleden voor een meesterwerkje. Desnoods
over twintig jaar. Maar ja: ijs?

LOAD-DATE: January 12, 2009

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2009 NRC Media B.V.
                              All Rights Reserved

                              146 of 152 DOCUMENTS



                                NRC Handelsblad

                                January 10, 2009

'Dorpsplein' ligt in de clinch met straatvechters;
Politiek Roerige flanken voeren het Kamerdebat 'anders', en daar kan het
gevestigde midden niet aan wennen

BYLINE: Pieter van Os

SECTION: BINNENLAND; Blz. 2

LENGTH: 1079 woorden

DATELINE: Den Haag, 10 jan.

SAMENVATTING:

Klachten over ruwe taal in het parlement en onnodige spoeddebatten klonken vorig
jaar veelvuldig. De Tweede Kamer pakt komende dinsdag de draad weer op.

VOLLEDIGE TEKST:

Tijdens het wekelijkse vragenuurtje vertoont de plenaire zaal van de Tweede
Kamer steevast hetzelfde beeld: op beide vleugels, waar de Kamerleden van PVV en
SP zitten, zijn nagenoeg alle stoelen bezet. In het midden van het halfrond,
waar de leden van de gevestigde partijen hun plaats hebben, gloort het blauw van
lege stoelen.

Tijdens het vragenuurtje lopen vooral Kamerleden van de coalitiepartijen graag
in de ruimte direct naast de zaal, waar ook journalisten mogen komen. Het is een
soort overdekt dorpsplein. "In onze fractie noemen we dat de afwerkplek", zegt
Ronald van Raak, Kamerlid voor de SP. "Daar kunnen politici hun kwakkie kwijt."

Het ongenoegen is wederzijds. De Kamerleden die van Raak ervan beschuldigt het
debat "alleen in de media te willen voeren, niet in de zaal", klagen op hun
beurt - en in toenemende mate - over hun collega's op de rijkgevulde flanken.
Voor ieder wissewasje zouden ze naar het wapen van het spoeddebat grijpen. En ze
bezondigen zich, vooral op de rechterflank, aan lomp, onparlementair
taalgebruik.

Afgelopen jaar uitte het politieke midden deze ergernis steeds nadrukkelijker.
Zelfs kabinetsleden deden er aan mee. Toen premier Balkenende, op verzoek van
VVD en PVV, de Kamer uitleg gaf over een veronderstelde steunbetuiging van
minister Cramer (Milieu, PvdA) aan een activistenblaadje, twijfelde hij openlijk
aan het spoedeisende karakter van het debat. Minister Hirsch Ballin (Justitie,
CDA) hekelde "de toon" die de Kamer aansloeg in een spoeddebat over onrust in de
straten van Gouda. Minister Rouvoet (Jeugd en Gezin, ChristenUnie) zei in een
boekje over zijn partij dat Kamerleden tegenwoordig te weinig respect opbrengen
voor elkaars standpunten.

Het hoort niet, commentaar van het kabinet op het hoogste gekozen orgaan.
Kamerleden gaan zelf over hun eigen toon en gedrag. Toch klonk er weinig
protest. Logisch: Kamerleden die graag over het functioneren van het parlement
praten, zoals Jan Schinkelshoek (CDA) en Johan Remkes (VVD), zijn het eens met
de bewindslieden.

Remkes stuurde in oktober zelfs een brief aan de Kamervoorzitter, ondertekend
door volksvertegenwoordigers van PvdA, CDA en ChristenUnie, waarin hij benadrukt
dat "grof taalgebruik tegen politiek andersdenkenden" het gezag - en de
voorbeeldfunctie - van de volksvertegenwoordiging ondermijnt. Remkes' collega
Jeroen Dijsselbloem (PvdA) kwam in december met een pleidooi voor een morele
code.

Een openlijke reactie van de flanken bleef uit. Een rondgang leert dat SP en PVV
niet van plan zijn gedrag, taalgebruik of strategie komend jaar aan te passen.

Hoog in het Kamergebouw, achter enkele gesloten deuren, zegt Kamerlid Hero
Brinkman (PVV) geen enkel probleem te zien. "Wij beledigen niet. Klaar. Wij
hebben een andere manier van politiek bedrijven. Daar kunnen ze hier nog niet
aan wennen. Neem Remkes. Als je die buiten dit gebouw met gewone burgers laat
praten, begrijpt geen hond hem."

Begrijpelijk zijn de woorden die Kamerleden van de PVV in het debat gebruiken
zeker. "Rechttoe-rechtaan", noemt Brinkman ze. Veelgebruikt: "moslimkolonisten"
en "Marokkaans tuig". En nog in de laatste week voor het kerstreces gebruikte
Kamerlid Dion Graus (PVV) het woord "klootzak", in een debat over de
landbouwbegroting. Dezelfde Graus kwalificeerde zijn collega Henk Jan Ormel
(CDA) eerder als "een beginnend lijder aan Alzheimer".

Kamerlid Martin Bosma (PVV) spreekt van selectieve verontwaardiging, vooral over
de kwalificatie "knettergek", die zijn partijleider Geert Wilders voor voormalig
minister Vogelaar reserveerde. Bosma: "Hoe erg is zo'n woord nu eigenlijk?
Vogelaar noemt haar eigen boek 20 maanden knettergek. Zo verschrikkelijk vond ze
die aantijging kennelijk niet."

Volgens Bosma gaat achter de klachten van Remkes en Schinkelshoek "heimwee naar
het pre-Fortuyntijdperk" schuil. "Zij verlangen terug naar de tijd waarin
Kamerleden elkaar 'amice' noemen en waarin ze, onder het genot van een sigaar en
een jenever, de zaken onder elkaar regelden. Dat verpesten wij, een groepje
gedisciplineerde straatvechters die niet rollebollend over straat gaan, zoals de
LPF en zelfs de VVD."

Ook Van Raak ziet, vanaf de andere kant van het politieke spectrum, het
groeiende ongemak van de middenpartijen met veranderde parlementaire mores.
Niets nieuws onder de zon, meent hij: dominante parlementaire krachten zien
altijd gevaar in de politieke stijl van nieuwkomers. "In 1888 kreeg het nieuwe
Kamerlid Domela Nieuwenhuis van geen enkele collega een hand, omdat hij het lot
van stakende textielarbeiders in het debat te berde bracht. Totaal ongepast,
vonden de heren. Het parlement behoorde een plaats te zijn waar juristen op
waardige wijze delibereren over wetten, niet over stakingen."

Net als Bosma en Brinkman, meent Van Raak dat iedere volksvertegenwoordiger het
recht heeft eigen wapens te kiezen. Hij dient alleen de eigen kiezers daarvoor
verantwoording af te leggen. "Ik laat me niet door Jan Schinkelshoek vertellen
in welke woorden ik mijn politieke zaak bepleit."

Kamervoorzitter Gerdi Verbeet, zelf PvdA, lijkt deze redenering te volgen. Ze
heeft de ondertekenaars van Remkes' brandbrief verteld weinig te voelen voor
strenger optreden: Kamerleden hebben zelf de verantwoordelijkheid elkaar op hun
woorden aan te spreken. "Bovendien hoort een vrijere woordkeuze bij deze tijd",
verduidelijkt ze in de wandelgangen. "Ik gebruik zelf ook woorden die mijn
moeder zou afkeuren."

In een lezing bepleitte ze onlangs zelfs een "uitbundiger" debat, met "meer
emoties" en "minder zakelijkheid". Want het parlement geniet slechts
legitimiteit als mensen zich erin herkennen. De Kamervoorzitter neemt hiermee
afstand van de opvatting dat Kamerleden het parlement vooral gebruiken voor
politiek vlagvertoon, en dat ze zich te weinig als medewetgever opstellen.

Van Raak noch Bosma ziet een tweedeling tussen vaandelzwaaiers en wettenmakers.
Van Raak bestrijdt ook dat Kamerleden uit het politieke midden strenger naar
wetgeving kijken. "Ik ben Eerste Kamerlid geweest. Toen zag ik hoe abominabel de
wetten zijn die de Tweede Kamer doorstuurt naar de Eerste. In dat opzicht moeten
we allemaal in de spiegel kijken."

Werkelijk verschil in politieke stijl, meent Van Raak, is komende dinsdag weer
te zien. Als hij in de zaal zit, terwijl collega's praten met de pers op het
dorpsplein.

LOAD-DATE: January 12, 2009

LANGUAGE: DUTCH; NEDERLANDS

NOTES: Parlementaire mores veranderen, en dat leidt tot ongemak

PUBLICATION-TYPE: Krant

JOURNAL-CODE: NRC Handelsblad


                         Copyright 2009 NRC Media B.V.
                              All Rights Reserved

                              147 of 152 DOCUMENTS



                                NRC Handelsblad

                                January 9, 2009

Achilles: in Athene een held, in Rome een egotripper

BYLINE: Bart Funnekotter

SECTION: BOEKEN; Blz. 6-7

LENGTH: 547 woorden


Universeel heldendom bestaat niet - de een zijn held is de ander zijn schurk.
Die conclusie is onontkoombaar na lezing van Bejubeld en verguisd. Helden en
heldinnen in de oudheid, het nieuwe boek van de Amsterdamse emeritus hoogleraar
oude geschiedenis Fik Meijer.

Achilles die Hector achter zijn strijdwagen langs de muren van Troje sleepte -
het toppunt van gepassioneerde krijgshaftigheid, vonden de Grieken; onnodige
wreedheid, meenden de Trojanen. Koning Mithridates van Pontus die gesmolten goud
in de keel goot van de Romeinse gouverneur Aquilius - een terechte vergelding
ten opzichte van een machtswellustig volk, vonden de Pontiërs; walgelijk
barbarisme, klaagden de Romeinen.

In Bejubeld en verguisd passeren veertig helden uit de Griekse en Romeinse
geschiedenis de revue. Naast militaire sterren als Achilles, Mithridates,
Alexander de Grote en Hannibal, besteedt Meijer ook ruim aandacht aan civiele
helden als Solon (Atheense democraat), Cato Uticensis (aartsvijand van Caesar),
Archimedes (uitvinder), Phyteas (Grieks ontdekkingsreiziger) en Milo van Croton
(sportman).

Het eerste deel, dat zich richt op militaire helden als Augustus en Alexander,
is voor de lezer die al iets weet over de oudheid, het minst interessant. Maar
voor de nieuwkomer die ter kennismaking met de oude geschiedenis alleen de
sappigste verhalen wil lezen, zijn die eerste hoofdstukken niet te versmaden.

Wat uit de levensverhalen van Meijers helden duidelijk wordt, is dat hun status
niet alleen wat zegt over hun eigen gedrag, maar vooral over de maatschappij
waaruit zij voortkwamen. In het oude Griekenland was een egotripper als Achilles
het ideaalbeeld voor iedere krijgsman. De Romeinen waren van dit soort helden
daarentegen niet gediend. Zij vereerden de militairen die niet vochten voor
eigen glorie, maar zich opofferden voor het welzijn van de staat.

Overigens waren dit soort helden voor de Romeinen alleen helden als het ook
Romeinen waren. Een dappere koning van een ander volk of een
opstandelingenleider die zich verzette tegen de overheersing door Rome, kon op
waarachtig heldendom geen aanspraak maken. Op hun blazoen wisten Romeinse
geschiedschrijvers altijd wel een smetje te vinden, hoe nobel en
opofferingsgezind ze op het eerste gezicht ook leken.

De status van de meeste civiele helden is nauwelijks minder omstreden. De
Atheense democraten Solon en Pericles werden door hun vijanden gezien als ijdele
volksmenners. De gebroeders Gaius en Tiberius Gracchus, Romeinse politici die
trachtten het lot van het gewone volk te verbeteren, kwamen er na hun
gewelddadige dood ook niet goed af in de geschiedschrijving. Vijandig gezinde
tijdgenoten slaagden erin twijfel te zaaien over de aard van hun motieven. Waren
ze niet gewoon uit op macht?

Meijer toont in Bejubeld en verguisd overtuigend aan dat niet alleen daden een
mens tot held of schurk maken. Minstens zo belangrijk zijn de getuigen die
verslag doen van wat ze gezien en gehoord hebben. De oude Grieken en Romeinen
kenden geen professionele spindoctors, maar het werk van deze feitenverdraaiers
zal hen niet vreemd zijn voorgekomen. De wijze waarop bijvoorbeeld Cicero zijn
aartsvijand senator Catilina tot een politieke melaatse maakte, zou in het
oeuvre van George Bush' kwade genius Karl Rove niet hebben misstaan.

LOAD-DATE: January 9, 2009

LANGUAGE: DUTCH; NEDERLANDS

NOTES: Fik Meijer: Bejubeld en verguisd. Helden en heldinnen in de oudheid.
Atheneum-Polak & Van Gennep, 391 blz. (E)19,95

PUBLICATION-TYPE: Krant

JOURNAL-CODE: NRC Handelsblad


                         Copyright 2009 NRC Media B.V.
                              All Rights Reserved

                              148 of 152 DOCUMENTS



                                NRC Handelsblad

                                January 9, 2009

Den Blijker en Blokker leggen het uit;
De keuken

BYLINE: Wouter Klootwijk

SECTION: ECONOMIE; Blz. 12

LENGTH: 561 woorden


Een ham past niet in een boodschappentas. Een bil aan een bot. Koop je een hele
ham, een Parma of een Pata Negra, hoe ga je er dan mee over straat?

Herman den Blijker doet het je voor. Bij Blokker. Je neemt de ham op je
schouder. Hand aan het bot en het brede deel van de ham in je nek. Zo kom je er
mee thuis.

In Blokkerwinkels is een apart Herman den Blijker-stalletje met kookgerei en
keukenhulp ingericht. Den Blijker is niet gewoon topkok. Zo wordt een chef
genoemd die bekend is. Maar een website op het internet noemt hem 'kookgigant'.

Hij leidt eethuizen en is beroemd van tv. Hij stal mijn hart een paar jaar
geleden in een tv-uitzending. Hij kreeg in het programma Keuringsdienst van
Waarde een biefstuk aangereikt uit een supermarkt. Met zijn grote handen kneep
hij er in en hij spotte met het lapje. Zijn aanstekelijke hoonlach om het taaie
kreng was dodelijk.

Halsoverkop liet het Vleesbureau, dat eerder beweerde dat Hollandse biefstuk nu
eenmaal taai is, met Europees subsidiegeld een biefstukkenvoorlichtingsboekje
schrijven. Maar er was geen houden meer aan. Den Blijker had met zijn optreden
biefstuk zo belachelijk gemaakt dat het hele Vleesvoorlichtingsbureau er om werd
opgedoekt.

Blokker en Den Blijker werken samen. Ze ontwikkelden de DB-lijn die ook
Hermanlijn heet, exclusief te koop bij Blokker. Een paar antiaanbakpannen en een
stoofpannetje. Een stalen roetje met haakjes voor aan de keukenmuur en aan de
haakjes kan onder meer een DB-pannenkoekenwipper hangen en een pureestamper. Er
zijn wat keukenmessen die in de afwasmachine moeten en, naar tekst op de
verpakking, meteen nadat de machine stopt er uit gehaald moeten worden en
afgedroogd. Ook een snijplank is naar Den Blijker genoemd, volgens Blokker een
houten snijplank, volgens mij bamboe. De spullen, natuurlijk uit China, zijn zo
te zien en zo te voelen niet van uitzonderlijke kwaliteit en de messen hebben,
gemeten naar de enorme handen van Den Blijker, nogal korte handvatjes.

Maar echt beroerd spul is het ook niet en voor de prijs hoef je er niet aan
voorbij te lopen. Je wordt er zelf een beetje Den Blijker van, met zo'n mes en
een plank thuis.

Het portret van de kookgigant staat op de verpakkingen. In verschillende poses
die meteen uitleggen waar het voorwerp voor dient dat er in zit. Zoals op het
kartonnetje om een aardappelschilmes.

Op de foto schilt Herman den Blijker een aardappel. Maar waartoe dient zijn
keukendoek?

Herman den Blijker is idool van de gewone man, zegt het internet. En van je
idool wil je de initialen op een keukendoek. Hij kost maar 3 euro. Een witte
katoenen lap van 40 bij 70 centimeter, made in China, met in een hoek een stalen
ringetje om de doek aan een haakje te hangen.

In een andere hoek geborduurd in glanzende zijde; de initialen dB. En alsof dat
nog niet genoeg is is in de zoom een fors geel label vastgenaaid met daarop de
naam HERMAN en een cirkeltje met een r er in: ®. Het betekent dat Herman een
merk is.

Maar waartoe dient dan toch de Herman-keukendoek? Het staat op het plaatje, hij
demonstreert het zelf. Een ham draag je op je schouder naar huis of naar een
verjaardag.

Maar de ham kan je schouder bevuilen en net zo kwalijk bevuilt je schouder de
ham. Er moet iets tussen. En zie wat naast de nek van mijn held Den Blijker op
zijn rechter schouder onder de ham ligt? De Herman-keukendoek. Daar dient de
doek voor.

Wouter Klootwijk

LOAD-DATE: January 9, 2009

LANGUAGE: DUTCH; NEDERLANDS

GRAPHIC: 0901ECO2doekje, Doek Den Blijker bij Blokker dient ter scheiding van
populaire tv-mannennek en varkensbil aan bot.

PUBLICATION-TYPE: Krant

JOURNAL-CODE: NRC Handelsblad


                         Copyright 2009 NRC Media B.V.
                              All Rights Reserved

                              149 of 152 DOCUMENTS



                                NRC Handelsblad

                                January 9, 2009

Overal gewild, behalve in de VS;
John Daly kan golfen als de beste, maar zijn gedrag roept veel weerstand op

BYLINE: Guus van Holland

SECTION: SPORT; Blz. 10

LENGTH: 732 woorden

DATELINE: Rotterdam, 9 jan.

SAMENVATTING:

Golfliefhebbers kijken graag naar de spectaculaire afslagen van John Daly (42),
maar de Amerikaanse bond schorste de alcoholische vrijbuiter wegens buitensporig
gedrag.

VOLLEDIGE TEKST:

Guus van Holland

John Daly neemt het niet zo nauw met de fatsoensnormen van de golfwereld. De
42-jarige Amerikaan hult zijn veel te dikke lijf in te strakke truitjes, meldt
zich weleens met een meters ver reikende alcoholkegel op de eerste afslag, gooit
als het tegenzit met zijn stokken, gokt als een bezetene en vernielt de camera
van een toeschouwer die - tegen de regels in - een foto van Daly had genomen
terwijl hij zijn bal zocht.

Agressie ligt altijd op de loer bij de zwaar aan alcohol en gokken verslaafde
Daly. Ook zijn slagen vanaf de tee zitten vol agressie. Afstanden tot over de
driehonderd meter met zijn driver zijn niet ongewoon voor de man met een gewicht
van 120 kilo. Niemand doet hem dat na. Daarom komen de liefhebbers massaal naar
de golfbaan als Daly speelt. Om hem te zien knallen, om zijn grillige gedrag, om
zijn geweldige swings, chips en puts. Want golfen kan hij. Lang geleden won hij
zelfs twee majors, in 1991 de USPGA en in 1992 de British Open.

De heren van de Amerikaanse golfassociatie menen dat Daly de edele sport in
diskrediet brengt. Ze houden niet van extravagante spelers. Tiger Woods, Phil
Mickelson en Anthony Kim mogen zich dan weleens te buiten gaan aan vloeken en
spuwen, ze zijn wel een voorbeeld voor de jeugd. Toen Daly een paar maanden
geleden weer eens laveloos en in coma in een Hooters restaurant (een van zijn
sponsors) werd aangetroffen, besloot de PGA hem voor een half jaar de toegang
tot Amerikaanse wedstrijden te ontzeggen.

Het was niet de eerste keer dat The Wild Thing of Lion wegens openbare
dronkenschap was opgepakt. Dat is al twintig jaar aan de gang. De PGA heeft hem
eerder geschorst en gedwongen zich bij een ontwenningskliniek te melden. Maar
Daly kan niet veranderen. Hij houdt van het ruige leven. Hij rockt op zijn
gitaar, speelt en zingt met AC/DC, swingt in bars, rookt als een ketter, valt
van het ene verkeerde huwelijk in het andere, zet handtekeningen op ontblote
vrouwenborsten en slaat golfballen weg die de grootsten der aarde verbazen.

Als de mensen geen Woods kunnen zien, willen ze Daly zien. Daly verblijft niet
in een hotel bij de andere spelers, hij bivakkeert in zijn trailer, waar het
bier en de whisky goed zijn. Daar is hij voor iedereen toegankelijk, ook voor de
gewone man. Grip it and rip it, is zijn motto ('pak je club en geef de bal een
hengst'). Daly, die al vanaf zijn vierde jaar golft en op scholen en
universiteiten steevast de hoofdprijs won, heeft een hart van goud. Het
merendeel van zijn start- en prijzengeld gaat naar zieke en kansloze kinderen,
en naar ziekenhuizen én ontwenningscentra. Alleen dat drinken, dat hij van zijn
vader erfde, kan hij niet laten.

Ook in Nederland stonden de golfliefhebbers zich te vergapen aan het fenomeen
John Daly. Viermaal deed hij mee aan het Dutch Open, in 1996 voor het laatst.
Toen legde hoofdsponsor Harry Mens 500.000 dollar op tafel om de tweevoudig
Majorwinnaar binnen te halen. Het werd niks. Daly sloeg geen bal goed - twee
ronden in 164 slagen - en kon naar huis. In 2007 trok organisator Daan Slooter
hem toch weer als trekpleister aan. Wie de groten niet kan betalen, betaalt
Daly. Maar de Amerikaan meldde zich af, hij was geblesseerd.

Daly is gewild, overal in de wereld, behalve in de Verenigde Staten. In Europa
en bovenal in Australië willen ze vooral hem. Afslagen waartoe niemand in staat
is. Nee, geen ijzers om pakweg 150 meter te overbruggen. Drivers moet hij nemen,
afstanden om te bewonderen. Daar komt het publiek voor. Daarom betalen de
organisatoren honderdduizenden euro's meer startgeld. Ze willen een man zien die
zijn agressie de vrije loop laat, die zijn emoties op de golfbaan kan
controleren totdat de limiet is bereikt; zien dat te lang ingehouden frustratie
kan leiden tot woede. Dat is het golf van de gewone golfers. De perfectie van
Tiger Woods is voor gewone spelers nooit haalbaar.

John Daly maakt zich niet veel zorgen over de schorsing. Hij kan altijd op
toernooien buiten de Verenigde Staten terecht. Zijn sponsors laten hem niet
vallen. De liefhebbers evenmin. Hij zou graag willen dat men hem begrijpt.
Waarom hij drinkt, rookt en rockt, waarom vrouwen hem verlaten, waarom hij
golft. Waarom hij is zoals hij is.

LOAD-DATE: January 9, 2009

LANGUAGE: DUTCH; NEDERLANDS

NOTES: De Australische golfer Geoff Ogilvy is het seizoen van de Amerikaanse PGA
Tour goed begonnen. In Kapalua op Hawaii kwam hij in de eerste ronde van de
Mercedes-Benz Championship uit op 67 slagen. Ernie Els uit Zuid-Afrika en de
Amerikanen Kenny Perry en Johnson Wagner staan tweede met een slag meer.

GRAPHIC: 0901SPOdaley, Politiefoto van Daly, Foto AP

PUBLICATION-TYPE: Krant

JOURNAL-CODE: NRC Handelsblad


                         Copyright 2009 NRC Media B.V.
                              All Rights Reserved

                              150 of 152 DOCUMENTS



                                NRC Handelsblad

                                January 8, 2009

Schaatsen en schrijven

BYLINE: Karin de Mik

SECTION: ACHTERPAGINA; Blz. 18

LENGTH: 526 woorden

SAMENVATTING:

Journalisten waren ooit ook topsporters. NRC-redacteur Foeke Libbe Tjalma deed
mee aan de allereerste Elfstedentocht in 1909.

VOLLEDIGE TEKST:

In 1909 stapte NRC-journalist en schaatser Foeke Libbe Tjalma even van het
Elfstedenijs. Bij Bolsward schreef hij een verslag, dat hij doorbelde naar de
krant. In de NRC-avondeditie viel te lezen wat Tjalma's kennersoog had
waargenomen tijdens die allereerste Elfstedentocht, die nu precies een eeuw
geleden werd verreden.

Over de latere nummer twee, de 21-jarige boerenzoon Gerlof van der Leij, schreef
Tjalma: "Hij rijdt een beetje stijf, met vrij korte slagen, maar (hij) bleek
bewonderenswaardig taai. Ook was hij heel pienter; op een bochtige vaart nam hij
met economische zin, als het een beetje kon om de toestand van het ijs, altijd
de binnenkant van de bochten, terwijl de anderen daar in het geheel niet op
letten."

Het verhaal van Foeke Tjalma (1869-1943) staat beschreven in het nieuwe boek van
schaatshistoricus Johannes Lolkama (71), It sil heve, dat ter gelegenheid van
het 100-jarig jubileum van de Vereniging De Friesche Elf Steden is verschenen.
Acht jaar werkte Lolkama aan het boek, waarin hij vooral de belevenissen van de
'gewone man en vrouw' belicht. Via via wist de schaatshistoricus de inmiddels
bejaarde kleinzoon van journalist Tjalma te achterhalen. "Hij bleek in
Oosterbeek te wonen en had thuis nog een soort archiefkist met allerlei
medailles en andere spullen van zijn opa." Van 1901 tot aan zijn pensioen in
1933 werkte Tjalma bij de Nieuwe Rotterdamse Courant. Hij schreef boekrecensies
en was ook landbouwspecialist. Maar vooral ook was hij topsporter: een
wonderlijke combinatie, die eind negentiende eeuw niet ongewoon was.
Sportjournalist Jan Feith van het Algemeen Handelsblad bijvoorbeeld was een
getalenteerd schaatser en wielrenner. In 1909 reed hij de laatste 140 kilometer
van de Elfstedentocht mee met de koplopers. De latere Telegraaf-hoofdredacteur
Christiaan Schröder, een begenadigd cricketspeler, was ook schaatsfanaat. Hij
verdwaalde overigens bij de tocht van 1909 op een mistig Slotermeer.

De geboren Fries Tjalma beoefende behalve schaatsen ook kaatsen, turnen, zeilen
en wielrennen. Hij won een wegwedstrijd in Balk en werd kampioen
kortebaanschaatsen (sprint van 160 meter) in Leeuwarden en haalde ook als turner
prijzen. In 1889 en 1890 deed hij mee aan het WK schaatsen in Amsterdam. Op de
halve mijl, een verlengde sprint, verloor hij toen nipt van de Duitser Fritz
Ahrend. Ook in 1912 en 1917 schaatste hij delen van de Elfstedentocht. Tjalma
kon niet vermoeden dat de Elfstedentocht in de verre toekomst mythische
proporties zou aannemen. Schaatshistoricus Lolkama: "Friesland was het land van
de kortebaan. Veel mensen vonden het compleet gekkenwerk om 200 kilometer te
schaatsen."

Toch voorzag journalist Tjalma wel dat de Elfstedentocht tot een mooie traditie
zou kunnen uitgroeien. "Ik heb de indruk dat het publiek, dat vooraf een beetje
het hoofd had geschud, zich al verzoend heeft met de gedachte dat de tocht, elke
winter waarin dat wegens ijs mogelijk zal zijn, verreden zal worden. Aan
deelnemers zou het niet ontbreken."

Karin de Mik

LOAD-DATE: January 9, 2009

LANGUAGE: DUTCH; NEDERLANDS

GRAPHIC: 0801AP1elfsteden, Deelnemers en bestuur na de eerste Elfstedentocht in
januari 1909., Foto Spaarnestad
0801APsteden, Rechts: NRC-journalist Tjalma, op zijn perskaart uit 1925.

PUBLICATION-TYPE: Krant

JOURNAL-CODE: NRC Handelsblad


                         Copyright 2009 NRC Media B.V.
                              All Rights Reserved

                              151 of 152 DOCUMENTS



                                NRC Handelsblad

                                January 5, 2009

Tante Nel schaatst vandaag ook. En die is 82;
Schaatsen Koude lokt autochtone Nederlanders als vanouds natuurijs op. Ze zijn
vaak op leeftijd

BYLINE: Steven Derix

SECTION: BINNENLAND; Blz. 3

LENGTH: 807 woorden

DATELINE: Bleiswijk, 5 jan.

SAMENVATTING:

De penningmeester van IJsclub Bleiswijk loopt met een glimlach rond. De
vereniging sterft langzaam uit, maar een schaatsdag als vandaag heeft hij in
tien jaar niet meegemaakt.

VOLLEDIGE TEKST:

Pret alom in de warme, stampvolle keet van de ijsclub aan de Lange Vaart bij
Bleiswijk. Henk de Jong - "drie keer Elfstedentocht gereden" - en Piet Heemskerk
- "de Piet" - zitten met hun vriend Ton Rost - "de deurwaarder" - in felgeel
schaatspak aan tafel, bier en beerenburg onder handbereik.

Henk wil nog één anekdote vertellen. Het was in 1997. Piet en hij waren tegen de
avondschemering aan het schaatsen op de Kaag. Maagdelijk ijs, en verraderlijk.
De eenzame schaatser die de twee mannen had ingehaald, was ineens verdwenen.

"Ik wist dat daar een windwak zat ", zegt Henk. "Wij hebben altijd een touw bij
ons", zegt Piet.

Henk vertelt hoe hij met Piet stond te bakkeleien over wie het wak in zou gaan.
Hoe híj uiteindelijk het ijzige water ingleed, kopje onder ging, maar niets
vond. Hoe hij ineens - hij reikt over de tafel naar de verslaggever - een slappe
koude hand voelde. Hoe Piet en hij de drenkeling met een ultieme
krachtinspanning uit het wak wisten te krijgen.

"En wat denk je?", zegt Henk en hij laat een lange stilte vallen. Piet en Ton
hebben het niet meer van het lachen. "Heeft die vent waterski's aan!"

Zondag is het gaan dooien en regenen. Maar zaterdag, de dag dat we hier zitten,
is het goed schaatsweer: temperatuur rond het vriespunt, een bewolkte hemel,
weinig wind. En dus wordt er massaal geschaatst. Net als vroeger, verzuchten de
ouderen: toen er elke winter ijs lag en Nederland nog overzichtelijk was.

Ook Rotterdam staat op de schaatsen - dat wil zeggen: autochtoon Rotterdam. Op
de Kralingse Plas schaatst alleen de blanke burgerij.

Even buiten de stad op de Rottemeren is het drukker. Sportieve vijftigers en
zestigers in felgekleurde schaatsoutfits zijn in de meerderheid. Geroutineerd
trekken ze hun baantjes.

Vlak bij de kant staat een groepje uitgelaten ouderen bij elkaar. Aad van Heek
(71) slaat een andere man op de schouders. "Jij ook hier!"

"Het is hier net één grote familie", zegt Van Heek tevreden. Hij is zeker niet
de oudste. "Tante Nel schaatst ook. Die is 82."

"Vanochtend stond in de krant dat mensen van onze leeftijd onverantwoorde
risico's nemen", zegt Gert Zandsteeg (59). "Maar dat is helemaal niet zo. Wij
kénnen het natuurijs nog."

"Díé is gek", roept Pier Ozinga (61). Een jongeman glijdt over het dunne ijs
onder de Pekhuisbrug. "Als die d'r door was gegaan", foetert Pier, "dan had ik
hem zó naar de bodem laten zakken."

Aan het eind van de Rottemeren, waar de Grote Vaart uitmondt in de Rotte, staat
het clubhuis: een donkergroene houten keet met rode kozijnen en een zinken dak.
'IJsclub Bleiswijk door den eeuwen heen', staat in oranje letters boven de deur
geschilderd. Op de vaart is het druk. Veel kinderen op ijshockeyschaatsen.

Penningmeester Guus Adegeest staat op de dijk. "Ik loop hier met een glimlach
rond."

"Vroeger", zegt Adegeest, "was je als echte Bleiswijker lid van de
oranjevereniging en van de ijsclub." Maar de club sterft langzaam uit. Vorig
jaar ging de jeugdafdeling op in de nieuwe schaatsvereniging Lansingerland.
IJsclub Bleiswijk is er alleen nog voor het natuurijs. "De meeste van mijn leden
zitten in het bejaardenhuis", zegt Adegeest. "En het bestuur is ook al op
leeftijd." Nu doet de kantine goede zaken. En misschien melden zich na vandaag
nieuwe leden aan.

"Mijn kleinkind is tien", zegt Niek Kindt, één van de bestuursleden. "Nu
schaatst hij voor het eerst. Een halve generatie heeft nog nooit op het ijs
gestaan." Zelf zit hij tien jaar in het bestuur van de IJsclub Bleiswijk. Nooit
was er in die tijd een schaatsdag als vandaag. Niek Kindt glimt: "Hier heb ik al
die tijd op gewacht."

Intussen kunnen de auto's het parkeerterrein onderaan de dijk nauwelijks meer
op. Het gerucht gaat dat de politie bonnen aan het uitdelen is aan
dubbelparkeerders. "Ze moeten coulanter zijn met de gewone burger", snuift
vrijwilliger Piet Loeffen (77). "We hebben toch al zo weinig."

Even later is het probleem opgelost. Een medewerker van Recreatietoezicht
Zuid-Holland heeft de slagboom van het naastgelegen terrein geopend.

Een toertocht kan nog niet worden verreden. Daarvoor moet het ijs nog groeien
tot elf centimeter.

Loeffen denkt niet dat dat nog gebeurt. Vanmorgen zag hij een mol uit de grond
kruipen. En zie je die ganzen daar vliegen? "Het einde van de winter is
aanstaande", zegt hij plechtig.

"Weet je nog de oude molenaar die overleden is?", lacht Guus Adegeest. "Die wist
het ook altijd precies te voorspellen. En dat kwam óók nooit uit."

En de kinderen? Noah (9), Ron (8) en Mike (8) zouden morgen best nog een keer
willen schaatsen. "Als het ijs dik genoeg is", zegt Noah. "Nee joh", zegt Ron.
"Morgen gaat het regenen en sneeuwen. En ik ga naar mijn oma."

LOAD-DATE: January 5, 2009

LANGUAGE: DUTCH; NEDERLANDS

NOTES: 'Meeste leden zitten in het bejaardenhuis'; IJsclubbestuurder Adegeest;
Brandweer: schaatser betaalt redding zelf; Mensen die zich ondanks
waarschuwingen op dun ijs begeven en erdoor zakken, moeten zelf de kosten van
hun reddingsoperatie betalen. Dat vindt brandweercommandant Hans Zuidijk van
Alphen aan den Rijn. De brandweer is de laatste tijd veel mensen te hulp gekomen
die uit een wak of van het ijs moesten worden gehaald. Zuidijk wil met de
gemeente gaan praten over de kosten van winterse reddingsacties.

GRAPHIC: 0501bin1schaats, Als in lang vervlogen dagen: schaatsers gingen dit
weekeinde in groten getale het natuurijs op, zoals bij het beroemde molencomplex
van Kinderdijk., Foto NRC Handelsblad, Rien Zilvold

PUBLICATION-TYPE: Krant

JOURNAL-CODE: NRC Handelsblad


                         Copyright 2009 NRC Media B.V.
                              All Rights Reserved

                              152 of 152 DOCUMENTS



                                NRC Handelsblad

                                January 3, 2009

De Nederlandse methadonbus stopt niet meer in Nicaragua. En terecht

BYLINE: Carolijn Visser

SECTION: OPINIE & DEBAT; Blz. O02

LENGTH: 1408 woorden

SAMENVATTING:

Lang kon Nicaragua teren op Nederlandse hulp. De sandinisten genoten veel
vertrouwen, zelfs toen zij in 1990 een democratisch gekozen president
dwarsboomden. Maar eindelijk heeft minister Koenders ingezien dat het zo niet
langer kan.

VOLLEDIGE TEKST:

Minister Koenders van Ontwikkelingssamenwerking heeft op 18 december de
begrotingssteun aan Nicaragua opgeschort. Zijn argument: "Ik vind het
onverantwoord om de sandinistische regering, die vrije en eerlijke verkiezingen
op alle mogelijke manieren heeft tegengewerkt, directe hulp te geven."

Beter laat dan nooit, maar hoeveel Nederlandse miljoenen zijn er de laatste
vijfentwintig jaar besteed juist om diezelfde sandinisten in het zadel te
houden?

In 1983, toen in Nicaragua een burgeroorlog woedde, struikelde ik in de
hoofdstad Managua over Nederlandse politieke toeristen. Een van hun bezigheden
was het bijwonen van 'acto's', een soort sandinistische happening waarbij
slogans werden gescandeerd zoals: "Cultuur is de schoonheid van een geweer in de
revolutie!"

Er was ook een contigent Nederlandse ontwikkelingswerkers in het land. Toen ik
als journalist een van hen wilde spreken, moest ik mij eerst melden bij de
vertegenwoordigster van het Nederlandse Nicaraguacomité. "Niet als ballotage",
werd mij verzekerd. "Gewoon omdat dat handiger is."

Was het niet opmerkelijk, vroeg ik deze woordvoerster Marjan de Vries, dat in
alle regeringsgebouwen portretten hingen van Lenin en Marx? "Dat betekent
niets", zei ze. "Nicaragua is een pluralistisch land." Alle boeken in de winkels
waren in het Spaans uitgegeven in Moskou. Was dat geen teken aan de wand, vroeg
ik. "Andere boeken zijn gewoon te duur", zei ze, "en zoiets wordt natuurlijk
weer gebruikt door de contra's om ons zwart te maken".

De Nederlanders die in Nicaragua werkten, voor salarissen betaald door Den Haag,
volgden allemaal het beleid van het Frente, (de politieke partij van de
sandinisten) stelde Marjan de Vries. "Niemand die daar bezwaar tegen heeft",
verzekerde ze me.

De ontwikkelingswerkers die ik later in Managua sprak, woonden in grote villa's,
eigendom van Nicaraguanen die het land waren ontvlucht. "Daar zullen ze wel een
goede reden voor hebben gehad", werd door de Nederlanders gesmaald. Nicaraguanen
die meer dan een jaar in het buitenland verbleven, konden geen rechten meer
laten gelden, wisten zij. "Dan kan een onteigeningsprocedure worden gestart."

Een aantal van deze Hollandse economen of landbouwkundigen begeleidde de
sandinistische leiders bij het nationaliseren van bedrijven, onroerend goed en
grond. In Nicaragua werd namelijk een nieuwe, centraal geregelde economie
gecreëerd, ook al was die van de Sovjet-Unie vrijwel failliet. Coöperaties en
massaorganisaties was de mantra van de Nederlanders in Managua. Wat niet door de
sandinistische staat gecontroleerd werd, deugde in hun ogen niet. Vrije
vakbonden waren volgens hen "geïnfiltreerd door de contra's". Een onafhankelijk
Managuaans mensenrechtenbureau, waarvan de gevel was ondergekliederd met de
letters CIA en met een doodsbange woordvoerder die vertelde over martelingen in
sandinistische gevangenissen, was "een instrument van de Amerikaanse geheime
dienst", aldus de Nederlanders.

De vertegenwoordiger van het Nederlandse ministerie van Buitenlandse Zaken in
Managua, Ton Schutte, zei in 1983: "Als je kritiek hebt op wat hier gebeurt,
moet je de consequenties daarvan dragen en vertrekken."

In Managua stond alles in het teken van de strijd. Voortdurend waren er
militaire parades. De leiders, de negen commandantes, waren altijd in
camouflagepak gestoken. Ik herinner me een feestje, rond een zwembad, waar
westerse dames zich als smachtende boeketjes verdrongen rond de in
legergroengeklede Daniel Ortéga en Thomas Borge.

Alle tekorten in het land, zeiden de sandinisten, waren het gevolg van de
economische boycot van de Verenigde Staten. Onvermeld bleef steeds hoeveel hulp
er wel niet kwam uit de Sovjet-Unie, Cuba en Europa.

En hoe viel het te verdedigen dat er goed bevoorrade dollarwinkels waren voor de
sandinistische elite?

De Nederlanders vonden dat niet ter zake doen. Nicaragua was in oorlog met de
Verenigde Staten, alle middelen waren geheiligd. Terwijl president Carter, na de
val van Somoza, aanvankelijk welwillend had gereageerd op de sandinisten. Maar
toen zij al snel beschikten over het grootste leger van Midden-Amerika, dankzij
wapens die uit Cuba en Moskou waren toegestroomd, liep de spanning op. In de
buurlanden waren Nicaraguaanse vluchtelingen gearriveerd, veel arme boeren en
Miskito-indianen die door de sandinisten van hun land waren verjaagd. Zij hadden
gretig de wapens van de Amerikanen aangenomen en waren de in Europa zo gehate
contra's geworden. Waarom, vraag ik me af, heeft Europa destijds niet meer
gedaan om te bemiddelen in dit conflict?

In Managua, in 1983, probeerde Marjan de Vries mij te overtuigen van de
"strijdbaarheid van het gewone volk". Ze nam mij mee naar een vrijwel lege markt
waar ze me voorstelde aan een vrouw die stripboekjes verhuurde. Deze
alleenstaande moeder van drie kinderen ging vrijwillig naar het front, vertelde
Marjan de Vries trots.

De oorlog in Nicaragua was een strijd tussen conservatief Amerika aan de ene
kant, en de Sovjet-Unie, Cuba en links Europa aan de andere kant. De
progressieve Europeanen klopten zich zelf op de borst, want wat waren ze dapper:
videobrieven versturend vanuit rustig Managua, rondrijdend in huurauto's terwijl
geen gewone Nicaraguaan meer benzine kon kopen, luisterend naar de urenlange
toespraken van Ortéga. De Nicaraguanen moesten het sterven aan het front maar
voor hun rekening nemen.

In het begin van de jaren tachtig was er ook een gematigde politieke stroming in
Nicaragua, maar Nederland wilde daar niets mee te maken hebben. Over Violetta
Chamorro bijvoorbeeld, die aanvankelijk samen met de sandinisten in de regering
had gezeten, maar daar al snel was uitgestapt omdat ze zich niet kon verenigen
met de extreme koers die zij uitzetten, werd door de Nederlanders
ontwikkelingswerkers op minachtende wijze gesproken. Ze was een contra, vertelde
een van hen mij. Hoe weet je dat, vroeg ik. "Omdat er een portret van de paus op
haar voordeur hangt."

Overal in deze buurt waar een portret van de paus hangt, wonen contra's. "Maar
de sandinisten zijn toch helemaal niet tegen het katholieke geloof?" vroeg ik,
want iedereen probeerde mij juist aan het verstand te brengen dat revolutie en
de katholieke kerk goed samengingen. "In de arme buurten kunnen de mensen die
twee dingen wel combineren", legde de landbouweconoom uit. "Daar zie je vaak een
poster van de paus en het Frente naast elkaar hangen. Maar bij de bourgeoisie
ligt dat anders."

In 1990 werden er verkiezingen gehouden. De sandinisten werden niet herkozen. Ik
herinner me radioverslagen uit Managua waarin Nederlandse ontwikkelingswerkers
meldden dat ze 'totaal verslagen' waren. "Het niet konden geloven en een hele
dag apathisch in een stoel hadden gezeten."

Violetta Chamorro, weduwe van kranteneigenaar Joaquin Chamorro, die jaren eerder
vermoord was door dictator Somoza, was president geworden. De sandinisten
weigerden echter de macht over het leger af te staan. Die bleef in handen van
Humberto Ortéga, de broer van Daniel. Ook werden genationaliseerde bezittingen
op naam gezet van vooraanstaande sandinisten.

En toch bleven Nederlandse overheidsinstellingen de sandinisten steunen. In 1996
bezocht ik een woningproject dat gefinancierd werd door de stad Amsterdam. Ik
kreeg een rondleiding van de plaatselijke counterpart. Dat was niet de nieuw
gekozen gemeente, maar een sandinistische organisatie die huizen had toegewezen
aan loyale bewoners.

Onder andere dankzij voortdurende Nederlandse steun is Daniel Ortéga in 2006
opnieuw president geworden. Sindsdien heeft hij zijn Iraanse collega
binnengehaald en onderhoudt hij goede vriendschappen met Fidel Castro en Hugo
Chávez.

Op de webversie van de Nicaraguaanse krant La Prensa zag ik 20 december een foto
van Ortéga en zijn vrouw, een paar dagen eerder genomen. Ze droegen grote
bontmutsen en bevonden zich in Moskou. "Het paar zal de reis vervolgen naar
Libië waar ze steun willen vragen voor hun land", luidde het onderschrift.

Vrijwel niets functioneert in Nicaragua. Wat destijds is onteigend, werd niet
onderhouden en is ingestort. Dankzij donaties is het land verslaafd geraakt aan
hulp. De patiënt is nu koortsachtig op zoek naar nieuwe sponsors, want de
Hollandse methadonbus komt niet meer langs.

LOAD-DATE: January 7, 2009

LANGUAGE: DUTCH; NEDERLANDS

NOTES: Schrijfster van reisverhalen, vooral over (post)communistische
samenlevingen zoals China, Tibet, en Estland. In 'De Kapers van Miskita' (1997)
beschrijft zij haar verblijf in Nicaragua onder de Miskito-indianen.; De
weldoeners reden in huurauto's terwijl geen gewone Nicaraguaan aan benzine kon
komen; Met dank aan Nederland kon Daniel Ortéga opnieuw president worden - wee
zijn volk; Rectificatie / Gerectificeerd; Correcties en aanvullingen; Nicaragua;
Het onderschrift bij de foto bij het artikel De Nederlandse methadonbus stopt
niet meer in Nicaragua. En terecht (3 januari, Opinie & Debat, pagina 3) wekt de
suggestie dat Ruud Lubbers in 1983 een bezoek aan Nicaragua heeft gebracht. Dat
is onjuist. Hij was op Curaçao. Alleen Hans van den Broek heeft, als minister
van Buitenlandse Zaken, het land bezocht.

GRAPHIC: Mei 1983. Samen met bemanning en vergezeld door echtgenotes Ria en
José, bovenaan de trap poseren premier Ruud Lubbers CDA en minister van
Buitenlandse Zaken Hans van den Broek CDA tijdens een reis door Zuid- en
Midden-Amerika, waaronder het Nicaragua van juntaleider Daniel Ortéga. Foto
Vincent Mentzel

PUBLICATION-TYPE: Krant

JOURNAL-CODE: NRC Handelsblad


                         Copyright 2009 NRC Media B.V.
                              All Rights Reserved
