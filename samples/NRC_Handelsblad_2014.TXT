
                               1 of 127 DOCUMENTS



                                NRC Handelsblad

                            30 december 2014 dinsdag

Schinkel en Tamminga - Wat zou U doen als U VVD-minister was?

BYLINE: Menno Tamminga

SECTION: Economie; Blz. 13

LENGTH: 574 woorden


Op de markt hoorde ik een bekende stem achter me. ,,Hé, jij bent toch van de
krant?" Jos de koopman. Hij wachtte niet op een antwoord. Wat ik nu weer lees,
voegde hij me toe. Eerst verlagen ze de inkomens van de top van ziekenhuizen en
die woningcorporatiebazen, maar vervolgens weigeren een paar ministers dat uit
te voeren. De hoge heren maken er een zooitje van. Ze ontlopen de wet die ze
zelf wilden hebben ingediend. Moet ik eens proberen. Oplichting op klaarlichte
dag, noem ik dat. Moet ik dan als burger zelf naar het politiebureau om aangifte
te doen? Of krijg ik daar last mee? Schrijf dáár eens een stukkie over.

Hij heeft gelijk. Het volgende rapport van het Sociaal en Cultureel Planbureau
over ongelijkheid en de kloof tussen de elite en de gewone burger hoeft niet
meer geschreven te worden. Het gebeurt gewoon terwijl je staat te kijken. De
vanzelfsprekende hoge salarissen op kosten van belasting- en premiebetalers en
excessen bij woningcorporaties zijn gif in het publieke debat. Het kabinet
levert zelf een bizarre bijdrage doordat twee VVD-ministers de verlaging van
beloningen van de Wet Normering bezoldiging Topfunctionarissen (WNT) in 2015
niet toepassen.

De maximale beloning (inclusief pensioenlasten) moet omlaag, van 230.474 euro
naar 178.000. Maar het systeem van de beloningswet is zo complex en de tijd zo
kort, dat de wet in de gezondheidszorg en bij woningcorporaties niet wordt
ingevoerd. In 2013 vielen in de zorg 3.663 mensen onder de wet, bij
woningcorporaties 148.

Stel dat de topman van een grote onderneming voor een overname instemming van
aandeelhouders vraagt en er nogal wat aarzelingen zijn. Toch zegt men ja. Maar
vervolgens zegt de directeur marketing: die overname, doe ik niks mee. En de
directeur technologie: nee, ik heb er niks aan. Dan mogen aandeelhouders zich
met recht misleid voelen. Dat moet de topman toch al geweten hebben toen hij het
fiat van beleggers vroeg. Je mag, om terug te komen op de WNT, verwachten dat
ministers tijdens hun wekelijkse vergaderingen ook over praktische zaken praten
en niet zitten te miezemauzen over strategie.

De ene minister past de wet straks wel toe, de ander niet. Resultaat:
rechtsongelijkheid. In het onderwijs en bij de overheid dalen de beloningen wel.
Zal topkader vanwege het geld massaal kiezen voor zorg en corporaties?

De toch al ingewikkelde uitvoering van de wet normering topinkomens wordt nog
complexer. Drie cijfers. De WNT bestaat nog maar één vol jaar (2013). De wet is
van toepassing op ruim 5.100 organisaties. Het gaat om de beloning van 31.000
functionarissen. De getallen staan in het overzicht dat minister Ronald Plasterk
(Binnenlandse Zaken, PvdA) twee weken geleden aan de Tweede Kamer stuurde.

De rapportage ging naar de Kamer op een manier en op tijdstip die suggereren: we
willen 't klein houden. Aan het eind van vrijdagmiddag. Met een persbericht over
goede voortgang. En een verslag van maar liefst 246 pagina's. De aandacht was
dan ook gering.

Het ministerie van Binnenlandse Zaken, dat de rapportages van al die
organisaties moet verwerken, controleren en uitleggen, worstelde met een
,,aantal complexe uitvoeringsproblemen", schreef Plasterk in het overzicht. De
complexiteit werd aangepakt met, ja het staat er echt, ,,de Aanpassingswet WNT,
de reparatiewet WNT en de introductie van een normenkader".

De maakbare samenleving bestaat en deze wet bewijs het. Als VVD-minister zou ik
denken: mag 't een onsje minder.

LOAD-DATE: 30 December 2014

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2014 NRC Media B.V.
                              All Rights Reserved

                               2 of 127 DOCUMENTS



                                NRC Handelsblad

                           24 december 2014 woensdag

Thuis zijn... is al lang niet meer wat het geweest is

SECTION: Special; Blz. 25

LENGTH: 1208 woorden


Iedereen lijkt ontheemd, van de kosmopoliet tot de gelukzoeker en zelfs de
'gewone man', betoogt Arnon Grunberg. Maar dan lopen we het gevaar degenen die
werkelijk ontheemd zijn over het hoofd te zien: degenen die geen toegang hebben
tot kapitaal om zorg te kopen, of nieuwe schoenen.

Zelfgekozen ballingschap is iets wezenlijk anders dan gedwongen ballingschap.
Wellicht moet dat eerste zelfs geen 'ballingschap' worden genoemd. Laten we de
zelfgekozen ballingschap niet verheerlijken, zei Ian Buruma in zijn
Huizinga-lezing uit 2000, 'De neo-romantiek van schrijvers in exil'. Buruma
spreekt over ,,een rusteloze zwerver van de ene internationale conferentie naar
de andere, een denker in vele talen, een welbespraakte voorvechter van etnische
en seksuele minderheden, kortom een romantische buitenstaander", die inderdaad
weinig tot niets gemeen heeft met de vluchteling in een asielzoekerscentrum of
een Afrikaan die op Gare du Nord in vuilnisbakken naar wat eetbaars zoekt.

Er is een mondiale bovenklasse ontstaan, daarop wees Buruma, die zich moeiteloos
van Singapore via Dubai en Parijs naar São Paulo beweegt. Deze bovenklasse wordt
misschien nog het best gesymboliseerd door architect Rem Koolhaas, die in een
interview zei dat zijn favoriete plek stoel 1A in een Boeing 747 van Lufthansa
was. Wie in stoel 1A van een 747 van Lufthansa over de wereld vliegt, mag net
als de vluchteling die in de Middellandse Zee dreigt te verdrinken een reiziger
zijn, maar daar houdt de overeenkomst ook op.

Tussen de bovenklasse die zich overal thuis meent te kunnen voelen - een ideaal
dat op zichzelf geen schande is - en de (economische) vluchteling die soms uit
dwingende noodzaak en met gevaar voor eigen leven de geboortegrond verlaat,
bevindt zich in de Westerse wereld een middenklasse die zich bedreigd voelt door
migratie, zowel door de bovenklasse als de onderste 'onderklasse'. Deze
middenklasse wordt vaak aangeduid met 'de gewone man'. Een wat ongelukkige
benaming. Er zit om te beginnen iets denigrerends in, maar tegelijkertijd wordt
met deze woorden een normatieve uitspraak gedaan: wat gewoon is, is de norm, wat
ongewoon is, is afwijkend en kan hooguit worden getolereerd.

Anders dan de mondiale bovenklasse, die veelal met de heden ten dagen wederom
pejoratieve benaming 'kosmopoliet' wordt aangeduid, en anders dan de vluchteling
of arbeidsmigrant - het verschil tussen die twee is vaak flinterdun -, die met
de eveneens pejoratieve benaming 'gelukzoeker' om de oren wordt geslagen, zou de
gewone man nog echt ergens thuis zijn. Hij zou nog een nauwe band hebben met het
stuk aarde waarop hij woont, met de tradities van het land waarvan hij burger
is.

Het onbehagen over migratie in deze tussenklasse is zo groot, omdat migratie als
ondermijnend wordt gezien voor veiligheid en geborgenheid, oftewel het
thuisgevoel. Waar iemand een zin begint met ,,Ik voel me hier niet meer thuis,
want " kun je er donder op zeggen dat die wordt vervolgd met ,,...er zijn hier
te veel buitenlanders." Door de vreemdeling, die het gevoel van 'thuis zijn'
ondermijnt, dreigt de oorspronkelijke bewoner zich net zo ontheemd te voelen als
de vreemdeling zelf.

Maar thuis zijn is natuurlijk al lang niet meer wat het geweest is, en wat het
geweest is, zal ook gedeeltelijk een geromantiseerd verleden zijn. Waar over het
verleden wordt gesproken, duikt de nostalgie nu eenmaal snel op.

Vrijwel niemand woont nog in het huis van zijn ouders, of bewerkt het land dat
zijn ouders hebben bewerkt. In Nederland wonen de meeste mensen in een stad of
een verstedelijkt dorp. Alleen al de Randstad telt circa zeven miljoen inwoners.

Nederland kan daarmee als één groot verstedelijkt gebied worden beschouwd. J.C.
Bloem bracht de natuur hier te lande al terug tot 'een stukje bos, ter grootte
van een krant'.

Nederlanders mogen minder dan andere Europeanen geneigd zijn te emigreren, maar
daaruit volgt niet automatisch dat de Nederlander een sterkere band heeft met de
grond waarop hij woont. Ik vraag me zelfs af of het wonen in een stad niet
onvermijdelijk gepaard gaat met ontheemding. De stad is immers een betrekkelijk
anonieme verzamelplaats, een stad brengt mensen bij elkaar die niet in die stad
geboren zijn, of ze nu uit een dorp tien kilometer verderop komen of uit een
andere stad duizend kilometer verderop, of uit een andere buurt in die stad
zelf.

In die zin heeft een stad altijd iets 'onzuivers'; de stad is gemengd, de stad
is ambigu. Vandaar ook dat juist daar altijd weer het romantische verlangen naar
de natuur opduikt, die wordt gezien als het symbool van zuiverheid.

De angst voor de migrant komt eveneens voort uit het verlangen de toch al zo
'onzuivere stad' zo zuiver mogelijk te houden; een veranderende samenstelling
van de bevolking wordt als toename van de onzuiverheid gezien.

Opmerkelijk genoeg wordt vergeten dat met de opkomst van het massatoerisme leden
van de tussenklasse zelf ook migranten zijn geworden, te weten toeristen. Goed,
de toerist gaat na verloop van tijd weer terug, maar veel migranten of kinderen
van migranten doen dat uiteindelijk ook, al zal daar meer tijd overheen gaan dan
één zomervakantie. Migranten zijn te beschouwen als werkende toeristen die een
sterke band met het land van herkomst blijven houden en dikwijls terugkeren naar
dat land als de situatie zich daartoe leent. Of als ze genoeg geld hebben
verdiend.

In zijn dankrede bij de ontvangst van de Nobelprijs wees Patrick Modiano erop
dat de stad, ook literair gezien, de plek is waar de eenling verloren gaat, zich
steeds weer bedient van nieuwe identiteiten, om aan de veranderende eisen van de
metropool te voldoen. Hij noemde het Londen van Dickens, het Parijs van Balzac,
het Sint-Petersburg van Dostojevski.

Maar als alle stadsbewoners als ontheemden beschouwd kunnen worden, lopen we het
risico de werkelijk ontheemden niet meer als zodanig te willen of kunnen zien,
iets waarvoor Buruma waarschuwde. Ook als het gaat om politieke vluchtelingen
zijn er gradaties. Natuurlijk kan de Iraanse dissident die uit de bovenste
middenklasse uit Teheran kwam in zijn vijfkamerappartement in het zesde
arrondissement van Parijs een traantje wegpinken bij de gedachte aan het Teheran
van voor de revolutie. En dat gun ik hem, maar ook hij heeft nog steeds weinig
tot niets gemeen met de illegaal die een paar kilometer verderop door de straten
struint. De luxe vorm van ontheemding zou ik eerder Weltschmerz noemen.

Alleen wie geen vast adres heeft, wie de kans loopt door de politie te worden
opgepakt en te worden uitgezet - het niet bezitten van de juiste papieren en
bittere armoede gaan dikwijls hand in hand - heeft het recht zich ontheemd te
voelen. De ware balling is hij die geen toegang heeft tot tot kapitaal dat hem
in staat stelt medische zorg te kopen, goede advocaten in te huren en
fatsoenlijk schoeisel aan te schaffen.

Ja, het is de welvaart die de effecten van ontheemding minimaliseert. Net als de
metropool wordt geld als iets onzuivers gezien, omdat het ambigu is, omdat het
overal heen reist, omdat het geen grenzen kent - als geld zou kunnen voelen, zou
het zich beslist ontheemd voelen - maar geld zuivert juist, omdat geld haaks
staat op het fundamentalisme; het relativeert alles, ook andermans en eigen
onzuiverheid.

LOAD-DATE: 24 December 2014

LANGUAGE: DUTCH; NEDERLANDS

GRAPHIC: foto merlijn doomernik

PUBLICATION-TYPE: Krant

JOURNAL-CODE: NRC Handelsblad


                         Copyright 2014 NRC Media B.V.
                              All Rights Reserved

                               3 of 127 DOCUMENTS



                                NRC Handelsblad

                           20 december 2014 zaterdag

Chinese belegger houdt van een gokje;
Kapitalistisch experiment

BYLINE: Door onze correspondent Oscar Garschagen

SECTION: Economie; Blz. 32

LENGTH: 1629 woorden


Reportage Beleggen  De Chinese beurs breekt het ene na het andere record. De 114
miljoen particuliere beleggers profiteren daarvan. ,,Een koerswinst van 71 euro,
daar eten we een halve maand van."

Het is dat meneer Tang Yong Ming (79) een pacemaker heeft, want anders had zijn
hart het allang begeven. Hoe hard de koersen op de beurs van Shanghai ook
stijgen - in vier weken met bijna 20 procent - zijn hartslag blijft stabiel.
,,Anders had ik van mijn vrouw hier niet eens mogen komen, want in 2008, toen de
markt inzakte, stopte mijn hart even", zegt de voormalige machinebankwerker bij
Mannesmann laconiek.

Tang houdt zijn blik strak gericht op de muurbedekkende beeldschermen in de
beurszaal van effectenmakelaar Shenyin & Wanguo aan de Shanghaise Guangdong Lu.
De stemming zit er op woensdagochtend goed in, want de index van de grootste 300
bedrijven schiet door de 3.000 puntengrens en zakt niet meer terug. Vrijdag
sloot de beurs op 3108,6 punten, een winst van 5,8 procent in een week.

De koersen van grote staatsbanken, energie-, transport- en luchthavenbedrijven
kruipen per minuut omhoog. Sommigen raken opgewonden van breaking news: de
olieprijs daalt verder en de Chinese planners investeren 10 miljard euro in een
derde internationale luchthaven die in 2005 de grootste van de wereld zal zijn.

Glunderend stelt Tang vast dat zijn gok om ongeveer 1.000 euro in de grootste
twee Chinese spoorwegmaatschappijen te steken mooi uitpakt. De koersen van de
twee reuzen zijn sinds vorige maand al 10 procent gestegen, nadat bekend werd
dat de bedrijven gaan fuseren om in Afrika en Midden-Amerika hogesnelheidslijnen
te gaan bouwen.

In de zaal, een van de 4.000 officiële 'aandelencentra' in China, is in de loop
van de ochtend iedere stoel bezet. Laatkomers, sommigen met boodschappentassen
in de hand, moeten staan. Bij het bureau van een dienstdoende analist van het
oudste makelaarshuis van Shanghai staat onder het bord 'Wij lossen al uw
financiële puzzels op' een lange rij nieuwkomers.

Bij de computerterminals, links en rechts, is het dringen. Als een kromgetrokken
vrouw er te lang over doet om met haar reumatische vingers een kooporder in te
tikken, schettert een andere oma dat zij een beetje moet opschieten. Vlug wordt
dan duidelijk dat de geüniformeerde bewakers een taak hebben.

,,Het is beter om al vroeg in de ochtend je aandelen te wokken", grijnst meneer
Tang. 'Chao gupiao' is de term die hij gebruikt. Dat is spreektaal voor
,,aandelen bakken of wokken". Hij beschouwt zichzelf als een uitstekende 'kok',
want hij beweert nog nooit een mao (kleinste Chinese munteenheid) te hebben
verloren. En hij komt hier al sinds de heropening van de beurs in december 1990.

Toenmalig leider Deng Xiaoping draaide in dat jaar een van Mao Zedongs
,,historische persoonlijke beslissingen" terug. De stichter van de
Volksrepubliek zette in juni '49 het Rode Leger in om het kapitalisme ,,te
wurgen" door de aandelenhandel ,,voor eeuwig stil te leggen". Deng Xiaoping
dacht daar anders over en stond in het kader van zijn ,,openings- en
hervormingsbeleid" een kapitalistisch experiment toe. Dat experiment duurt al
weer bijna 25 jaar en gaat gepaard met wilde koersbewegingen en talrijke grote
en kleine schandalen over handel met voorkennis en prijsmanipulaties.

Van alle hervormingen in China vormt de proef met het pièce de résistance van
het kapitalisme misschien wel de meest fascinerende paradox. De tweede economie
van de wereld heeft een beurs nodig om de markt beter en efficiënter te laten
functioneren, maar tegelijkertijd wil de Communistische Partij van China de
greep op de kapitaalmarkten niet verliezen.

Hervormingen, zoals de koppeling aan de Hongkongse beurs en de
internationalisering van de yuan, vinden dan ook traag en na jarenlang aarzelen
plaats. De angst voor machtsverlies, speculatie en vooral kapitaalvlucht is zo
groot, dat het financiële systeem grotendeels gesloten blijft, zowel voor
Chinezen als voor buitenlanders.

Tang, die lid is van de Communistische Partij, houdt zich niet mee bezig met
politiek. ,,Is een beurs goed of slecht? Dat hangt er vanaf of je goed oplet.
Als je hier binnenkomt weet je dat je geld kunt winnen én verliezen. Waar staat
geschreven dat het socialisme geen gebruik kan maken van een aandelenbeurs. De
planeconomie onder Mao Zedong werkte niet en daarom is Deng Xiaoping
overgeschakeld op de markteconomie. Wij zijn heel praktisch", zegt hij.

De kwieke amateurbelegger is deze ochtend vooral tevreden over zijn eigen
tactiek. Aandelen van de Eerste Tractor Fabriek en van PetroChina, die hij vier
weken geleden voor in totaal 1.000 euro kocht, leveren een winstje op van 71
euro. ,,Daar eten mijn vrouw en ik een halve maand van", lacht hij tevreden.

Tang heeft in totaal ongeveer 10.000 euro belegd, waar hij dit jaar al 750 euro
op heeft verdiend. Niet zo veel als in het topjaar 2007 toen de grens van 6.000
punten werd overschreden, maar toch een leuke aanvulling op zijn pensioen van
700 euro per maand.

Beleggen is zijn hobby en hij ontmoet hier zijn ,,oude vrienden", de
hoogbejaarde heren Wang, Zhen en Chen, die net als hij niet van kaarten en
mahjongen, maar wel van gokken houden. De vriendenclub behoort tot het
uitdijende leger van 114 miljoen particuliere investeerders op de Chinese
aandelenmarkt met een waarde van 3.675 miljard euro.

Sinds begin vorige week zijn er 900.000 nieuwe rekeningen geopend, inclusief die
van nieuwe makelaarsbedrijfjes. Hoe kan het ook anders op een beurs die in vijf
maanden met 40 procent in waarde is gestegen.

Tegen lunchtijd verspreiden zich in het beursgebouwtje de geuren van gebakken
vis en gekookte groenten die zijn gebracht door echtgenotes en dochters van
Tangs clubje. Twee zusters in gewatteerde pyjama's nemen na de lunch en voor het
begin van de middagsessie hun breiwerkjes ter hand.

De taferelen wekken associaties op met de recreatieruimte in een Nederlands
bejaardenhuis tijdens de wekelijkse bingomiddag. De hoge gemiddelde leeftijd in
de zaal van handelshuis Shenyin & Wanguo vertekent het algemene beeld van de
kleine Chinese beleggers. Uit recent onderzoek blijkt dat slechts 17 procent van
de Chinese beleggers de 55 is gepasseerd, het merendeel is jonger en gebruikt
uitsluitend internet.

Zhou Jia Qing (28) van Guifeng Financial Information is een van die jongeren die
van hun beleggingen en hun werk in de financiële sector goed leven, getuige de
nieuwe Porsche Cayenne voor zijn kantoor. ,,De oude grap klopt: in China is
gokken alleen toegestaan in de casino's van Macau en op de beurzen van Shanghai
en Shenzhen. Het zijn vooral de grootmoeders en grootvaders die gokken en
daardoor voor de grote schommelingen zorgen. Jongeren houden hun aandelen langer
vast", vertelt hij.

Van de kleine beleggers lijdt 70 procent verlies, zegt hij. Vandaar ook dat
dezer dagen de Chinese autoriteiten telkens opnieuw waarschuwen voor de enorme
risico's. Kranten staan vol met verhalen van beleggers die hun huizen hebben
verkocht om hun slag op de beurs te slaan, of zich bij familie en vrienden diep
in de schulden te steken.

Schaduwbanken bieden leningen met woekerrentes van 25 procent per maand aan.
Zhou Jia Qing tikt met zijn pen tegen zijn monitor met koersgrafieken: ,,Zij
kunnen het bijna nooit winnen van de grote beleggers die 65 tot 70 procent van
de markt in handen hebben en door hun politieke relaties altijd met voorkennis
kunnen werken als zij niet samenspannen om de de prijzen te beïnvloeden".

Handel met voorkennis en prijsmanipulaties zijn sinds 2025 bij wet verboden,
maar werden tot begin dit jaar nauwelijks aangepakt. Als gevolg van president
Xi's campagne tegen corruptie zijn de grote spelers op hun hoede, zeker nu een
van de Xi's jagers op ,,corrupte tijgers" de beurs een beerput heeft genoemd.

Dagelijks worden er voorkennisonderzoeken en rechtszaken geopend die eindigen in
pittige veroordelingen. Ook valt op dat de media de ruimte krijgen van de
censuur om agressieve financiële onderzoeksjournalistiek te bedrijven, vooral
als er hoge partijfunctionarissen in het spel zijn.

Meneer Tang en zijn vrienden juichen de schoonmaak toe, maar blijven zich scherp
bewust van hun informatieachterstand ten opzichte van de grote beleggers, die
sneller en beter worden geïnformeerd over de economische plannen van de
autoriteiten. Zij moeten het doen met berichten in financiële pers en op de
financiële websites.

Zij weten ook dat staatsbedrijven zoals PetroChina, Bank of China en China
Mobile hun winsten overdrijven, verliezen wegmoffelen en beleggers zelden tijdig
informeren. Het is de reden waarom zij hun beleggingen scherp in de gaten houden
en al reageren bij maar het geringste vermoeden van een koersverandering. ,,Je
weet dat je elk moment zo weer alles kunt verliezen, soms zelfs in een paar
minuten. Als het vuur onder de pan hoog staat, kun je je ook makkelijk branden",
zegt Tang.

Hij zou zijn beleggingen langer vasthouden als staatsbedrijven hogere dividenden
zouden uitkeren, maar zolang dat niet het geval is, komt zijn winst (of verlies)
uit de koersschommelingen van uur tot uur, of dag tot dag. Voor een
staatsbedrijf is een belegger als Tang slechts kleine statistiek. ,,Zo werkt het
kapitalisme voor de gewone man", zegt hij schouderophalend.

De jonge belegger Zhou Jia Qing kan intussen niet wachten tot de dag dat de
Chinese kapitaalmarkten worden opengegooid, en Shanghai, net als in de jaren
dertig van de vorige eeuw, weer de grootste beurs van Azië wordt. Hij droomt
over zichzelf als de Chinese Warren Buffett. Als de kapitaalmarkt open was
geweest, had hij mee kunnen doen aan de beursgang van internethandelshuis
Alibaba. ,,Maar ik ben bang dat ik dat nooit zal meemaken", zucht hij.

Dat klinkt realistisch, maar is in het Wilde Oosten waarschijnlijk een te
pessimistische prognose.

LOAD-DATE: 19 December 2014

LANGUAGE: DUTCH; NEDERLANDS

GRAPHIC: Handelshuis in Shanghai; veel particuliere beleggers gaan naar dit
soort plekken om aandelen te kopen en verkopen. / Hoe hoger de koersen, hoe meer
handel

PUBLICATION-TYPE: Krant

JOURNAL-CODE: NRC Handelsblad


                         Copyright 2014 NRC Media B.V.
                              All Rights Reserved

                               4 of 127 DOCUMENTS



                                NRC Handelsblad

                           20 december 2014 zaterdag

Ik strijd tegen verstikking;
Davey

BYLINE: tekst Sheila Kamerman

SECTION: Special; Blz. 65

LENGTH: 1541 woorden


Elou Akhiat opende een wijnbar in Rotterdam. Dat was een stapje te ver.

D e Messias zou komen op een zwart paard en de koppen afhakken van de
ongelovigen. Dat verhaal werd in de familie van Elou Akhiat verteld. Ze was een
jaar of drie, vier toen ze het voor het eerst hoorde. Nachtenlang had ze
nachtmerries. ,,Ik vond het zo agressief. Ik fantaseerde dat ik een soldaat was
en hem doodschoot."

Op een koude novembermiddag zit Elou Akhiat (41) in een café in de buurt van
Rotterdam. Ze oogt frêle en kwetsbaar. Het is schijn. Ze is een krachtige vrouw
met een ijzeren wil. Haar ouders en broers noemden haar als kind al Thatcher -
de ijzeren dame. Als Elou Akhiat iets in haar hoofd heeft, is ze er niet vanaf
te brengen.

Eén plan kostte haar meer dan haar lief was. Ze opende in februari samen met een
compagnon wijnbar Uva Dolce in Rotterdam-Noord. Een bruin café met een biljart
in een drukke doorgangsstraat veranderde in een chique zaak met crèmekleurige
leren banken en kroonluchters. Zij was de bedrijfsleider. Ze had grootse
plannen. Mooie wijnen schenken, maar ook halalwijn (zonder alcohol) en lekkere
hapjes serveren. Ze wilde wijnproeverijen organiseren, optredens en dj-battles.

Dat had in alle rust kunnen gaan. Moeten gaan. Als de gratis krant Metro niet zo
had uitgepakt met een artikel. Dat ging niet over de kwaliteit van de wijn,
zoals Elou Akhiat dacht toen de verslaggeefster langskwam. Maar over een
Marokkaans-Nederlandse vrouw die een wijnbar opende. Alcohol is toch niet
toegestaan in de islam?

Ze is bepaald niet de enige moslim die wijn schenkt. Niet in Nederland en zeker
ook niet in Marokko. Ze handelde trouwens al in wijnen voor ze met de wijnbar
begon. Elke moslim weet: bijna alles is mogelijk zolang je het maar niet van de
daken schreeuwt. Veel islamitische jongens en meisjes kwamen stilletjes een
wijntje drinken in de wijnbar.

Na het artikel in Metro, en vervolgens in allerlei andere media, kreeg ze zeer
felle reacties. Vooral van conservatieve moslims die vonden dat ze de islam
bezoedelde. Bedreigingen. Ze kon niet in haar eigen huis slapen. Er was
politiebewaking tijdens de opening van Uva Dolce.

Ze kreeg ook talloze steunbetuigingen. Ook van Marokkaanse Nederlanders. En
daags na de ophef stond de halve gemeenteraad voor de deur. En vele gewone
burgers die zeiden elke week langs te komen om haar te steunen. Ik ga door, zei
Elou Akhiat strijdvaardig.

Toch besloot ze na een half jaar te stoppen als bedrijfsleider. Ze was niet de
eigenaar van de zaak maar het betekende toch het einde van Uva Dolce. De gasten
kwamen vooral voor haar.

Ze zit niet gebroken thuis. Bepaald niet. Ze werkt al weer hard aan volgende
projecten waar ze nog niet veel over wil vertellen. Ondertussen verhuurt ze
zichzelf als zzp'er aan diverse gemeenten. Thuis zitten is niets voor haar.
,,Dan zou ik meteen gek worden." Een uitkering had ze nooit. ,,Ik ga nog liever
dood."

Zo voedt ze ook haar drie kinderen van 16, 14 en 10 op. Ze is alleenstaande
moeder, gescheiden van hun vader. Wees zelfstandig en onafhankelijk, leert zij
hen. En ook belangrijk: Je mag zijn wie je bent. Helemaal. Onvoorwaardelijk.
Zelf kon ze dat niet. Ze vertelt hoe ze op de kleuterschool graag speelde met
Davey, ook vier, aan de zandtafel. Haar broer zag het, vertelde het thuis. Haar
ouders werden verschrikkelijk kwaad. ,,Als het nog een keer gebeurt, slacht ik
je", riepen ze.

Het gebeurde nog een keer. Ze vergat dat het niet mocht. En ze vond het leuk met
Davey te spelen. Ze herinnert zich nog dat de trap naar de derde etage waar ze
woonde eindeloos leek. Ze klom achter haar broer aan naar boven. Dat was de
laatste keer dat ze met Davey had gespeeld. Voortaan bleef ze bij jongens uit de
buurt.

Elou Akhiat neemt het haar broer niet kwalijk, de rest van haar familie ook
niet. Ook zij zijn onderdeel van de angstcultuur. ,,Mijn moeder had mijn broer
gevraagd op me te letten. Ze heeft geleerd dat dat zo moet. Mijn broer deed wat
hem was gevraagd. Onzedelijkheid is de grootste schande. Daar wilde ze mij en
zichzelf voor behoeden." Dat sommige Marokkaanse jongetjes meisjes lastig
vallen, moet je in dat licht zien. ,,Als kind van vier denk je niet aan seks,
uiteraard. Maar door de hysterie waarmee elke seksuele uiting wordt uitgebannen,
is het constant aanwezig. Kinderen leren niet er normaal mee om te gaan."

Ze speelde een rol. De rol van het meisje dat zich gedraagt zoals het hoort.
Terugkijkend vindt ze dat het grootste drama uit haar leven. Ze weet: dit geldt
voor veel islamitische meisjes. ,,Ik was nooit Elou. Ik was moslim. Punt! Alleen
je moslim-zijn telt. Als moslim ben je geen persoon met een religie. We zíjn de
religie."

Terug naar april dit jaar. Een doordeweekse avond. De wijnbar draait twee
maanden. De grootste hype is overgewaaid, de raadsleden zitten weer in het
stadhuis en in de wijnbar is het rustig. Elou Akhiat zit aan de bar. Een meisje
serveert de bestelde wijn en hapjes aan de bezoekers.

Een Marokkaans-Nederlandse vrouw drinkt met haar blonde Hollandse man in een van
de zitjes een glas rode wijn. Ze komen van buiten de stad, zij had over de
wijnbar gelezen en dacht: 'Daar wil ik heen.' Ze heeft gebroken met haar
Marokkaanse familie, vertelt ze. Haar partner is geen moslim en dat kon niet. Ze
heeft zich erbij neergelegd, zegt ze. Ze kijkt er wel een beetje triest bij. In
elk geval had ze behoefte de bedrijfsleider van de wijnbar een hart onder de
riem te steken.

Elou Akhiat heeft haar vrienden leren kennen. Enkelen hebben woord gehouden en
komen regelmatig langs. Anderen heeft ze nooit meer teruggezien. Zelf is ze op
haar hoede. Ze weet: Eén flintertje in de pers en het gedoe begint opnieuw.

Aan niets merk je dat ze innerlijk wordt verscheurd. Vooral haar vader en
jongere broer blijven grote moeite houden met haar keuze. Voor haarzelf is de
bar een beladen plek geworden. Maar ze vindt het vooral moeilijk met het oog op
haar kinderen. Die zijn zijn gek op hun opa en oma en kwamen er vaak. Maar sinds
hun moeder in de wijnbar werkt, willen hun grootouders hun moeder niet zien. En
dus vallen zijzelf ook opeens ook buiten de familie. Ze voelen zich gespleten.

Haar familie is wel wat gewend. Ze ging scheiden, ze haalde haar rijbewijs, ze
deed haar hoofddoek af. Maar de wijnbar was nog een stap verder. Ze heeft
gevochten om door haar familie als persoon te worden gezien. ,,Iedereen wil
gewaardeerd worden om wie hij is en om wat hij doet." Haar moeder waardeert haar
diep van binnen, denkt ze. Voor haar moeder is het heel moeilijk dat te zeggen.
,,Zij is ook opgevoed met het idee dat je niet om je dochter geeft om wat ze is.
Je geeft om haar omdat ze een goede moslim is."

Er zijn twee opties, zegt ze. Meedoen. ,,Dat is moeilijk omdat je jezelf geweld
moet aandoen." En verzet. ,,Dat is ook zwaar omdat je uitgekotst wordt door je
familie. En door de gemeenschap. Voor autochtone Nederlanders is die druk niet
te begrijpen. Die denken: 'Nou, dan zeg je 'Adieu' en ga je toch lekker je eigen
weg.' Maar in de gesloten, collectieve, Marokkaanse cultuur sta je dan
moederziel alleen. Écht alleen."

Zonder kinderen had ze die stap wel gewaagd. Dat benadrukt ze in elk gesprek.
,,Als ik alleen aan mezelf had hoeven denken, woonde ik al jaren in het
buitenland. Nee, niet in Marokko." Ze lacht.

Afgelopen zomer ging ze naar Marokko. Haar oma was ziek. Haar grootouders wonen
in een klein dorp, zestig kilometer van Al Hoceima. Elou Akhiat is er geboren,
kwam als baby naar Nederland. Ze komt er nog maar weinig. ,,Als vrouw alleen met
drie kinderen is dat een onderneming. In Marokko ben je niets zonder man. Waar
je ook naar toe gaat, je hebt er een man bij nodig."

In Al Hoceima zag ze veel meer niqaabs dan vijf jaar geleden. En overal zwarte,
lange kleding. ,,Het leek alsof de tijd was teruggedraaid." Ze kreeg ruzie toen
ze met blote armen rondliep. ,,Het was veertig graden! Ik droeg een lange broek.
Ik trok alleen mijn vestje uit omdat ik stikte van de hitte."

In de grote Marokkaanse steden is het anders. Dat weet ze. Daar lopen vrouwen in
hippe, westerse kleding, er zijn cafés, bars, nachtclubs. Daar wonen liberale
Marokkanen. Die zijn er ook in Nederland. Natuurlijk. Ook binnen haar eigen
familie. ,,Maar toch. Toch ontkomt niemand helemaal aan de verstikkende
controle."

Religie moet mooi zijn, je omarmen, geborgenheid geven, vindt ze. Religie moet
je niet beknotten, beperken. Toen de kleine Elou de verhalen over de
koppensnellende Messias hoorde, dacht ze al: 'Dit kan toch eigenlijk niet?'

De wijnbar ging eind juli geruisloos dicht. ,,Ik heb niet voor mezelf gekozen
maar voor mijn kinderen. Daarover heb ik een goed gevoel. Als ze straks
volwassen zijn, kan ik andere keuzes maken. Maar ik deins niet terug voor wie ik
ben. Als mensen zeggen: 'We hopen, in sha'allah, dat je weer een hoofddoek gaat
dragen', dan denk ik: 'Hebben jullie even pech.' Ik wil niet uit naam van God
iemand anders zijn."

De rekening

Naam restaurant

Adres, plaats

Elou Akhiat

Geboren in 1973 in Marokko. Als baby met ouders naar Nederland verhuisd.

Opleiding

Sociaal-juridische dienstverlening (hbo).

Werkzaamheden

Ze handelde in Spaanse en Italiaanse wijnen. Met een compagnon begon ze begin
dit jaar een wijnbar in Rotterdam.

Burgerlijke staat

Alleenstaand, drie kinderen.

LOAD-DATE: 19 December 2014

LANGUAGE: DUTCH; NEDERLANDS

GRAPHIC: Elou Akhiat: ,,Autochtone Nederlanders kunnen de druk van de
gemeenschap niet begrijpen. Die denken: 'Nou, dan ga je toch lekker je eigen
weg'."

PUBLICATION-TYPE: Krant

JOURNAL-CODE: NRC Handelsblad


                         Copyright 2014 NRC Media B.V.
                              All Rights Reserved

                               5 of 127 DOCUMENTS



                                NRC Handelsblad

                           17 december 2014 woensdag

Valutacrisis dreigt einde te maken aan 'Poetins consumptierevolutie';
Duikvlucht

BYLINE: Door onze redacteur Hubert Smeets

SECTION: In het nieuws; Blz. 4

LENGTH: 1089 woorden


Analyse

Roebel

Na een interventie van de regering herstelde de roebel zich licht. Maar de
politieke gevolgen blijven onzeker.

Amsterdam. Geen serieuze crisis zonder serieuze geruchten. De top-3 bestond
gisteren, op de dag dat de Centrale Bank van Rusland dacht de roebel te redden
maar de munt juist zag ontsporen, uit de de volgende zeer serieuze geruchten.

's Ochtends liet ex-minister Aleksej Koedrin van Financiën, een criticus van het
sociaal-economische beleid van het Kremlin, weten dat hij niet  van plan was om
premier te worden in plaats van Dmitri Medvedev. De eerste minister riep
gisteren het 'financiële blok' van zijn ministersploeg in spoedsessie bijeen
maar zweeg zelf.

's Middags maakte de Spaarbank, de grootste financiële instelling van het land
waarvan de aandelen op de beurs kelderden, bekend dat ze niet had besloten om de
gewone burger geen krediet meer te verstrekken.

Tegelijkertijd zei Igor Setsjin, de topman van het staatsolieconcern Rosneft die
in en uit kan lopen bij zijn oud-KGB-collega president Poetin, dat hij niet de
hand heeft in het ,,slopen van de roebel". Dit gerucht, dat Setsjin toeschreef
aan politieke ,,provocateurs" uit de kringen rond Koedrin, deed in Moskou
gisteren wel de ronde. Het komt er kort gezegd op neer dat Rosneft een recente
obligatie bij de centrale bank zou hebben omgezet in cash om de valuta te kopen
die het nodig heeft om zijn buitenlandse schuld van ruim 10 miljard dollar te
kunnen herfinancieren.

Het gerucht over zo'n afspraakje tussen Rosneft en de centrale bank paste niet
alleen in een Russische traditie om staats- en persoonlijk belang op één grote
hoop te gooien. Dit verhaal deed het ook goed omdat het verklaart waarom de
roebel in een duikvlucht raakte, hoewel centrale bankier Elvira Nabioellina 's
nachts de rente met maar liefst 650 basispunten had verhoogd tot 17 procent en
de olieprijs niet navenant daalde. De suggestie dat het lot van Medvedev aan een
zijden draadje hing, is eveneens klassiek. In Rusland is de premier niet veel
meer dan de ambtelijke uitvoerder van het beleid dat het Kremlin uitstippelt.

Ook onder buitenlandse analytici circuleerde een gerucht. De vrije val van de
roebel, die gisteren officieel kortstondig werd gewisseld tegen een koers van
100 voor één euro en in een provinciestad als Toela zelfs daalde naar 150 om 1,
zou alleen zijn te stuiten als de centrale bank het nu nog vrije kapitaalverkeer
zou controleren. Maar minister Oeljoekajev van Economische Zaken ontkende dat
gisteravond.

President Poetin zweeg gisteren de hele dag. Er was geen ,,noodzaak" voor een
publieke interventie, zei zijn woordvoerder Dmitri Peskov. Morgen houdt Poetin
zijn traditionele einde-jaars persconferentie. De deconfiture van de roebel was
gewoon het werk van ,,emotionele en speculatieve stemmingen", aldus Peskov.

Vandaag herstelde de roebelkoers zich enigszins, nadat het ministerie van
Financiën had aangekondigd dat het zeven miljard dollar aan deviezenreserves zou
steken in steun voor de roebel. Alle functionarissen zitten nog steeds op hun
post. Maar het evenwicht is wankel. De website Gazeta.Ru meldde vandaag dat de
oude centrale bankier Viktor Gerasjstsjenko geen geld had kunnen pinnen bij de
Spaarbank. Gerasjtsjenko was in de zomer van 1998 chef van de centrale bank en
ook verantwoordelijk voor het feitelijke faillissement van Rusland toen het zijn
buitenlandse schulden niet meer kon afbetalen. Die crisis van 1998 luidde de
neergang van president Jeltsin in en de opkomst van Poetin.

De chaos van 1998 leidde eveneens tot het einde van Gerasjtsjenko, die toen
gekscherend werd weggezet als de ,,allerslechtste centrale bankier ter wereld".
Ook opvolger Nabioellina is haar plek nu niet zeker. In het parlement kreeg zij
al de schuld van de financiële puinhoop. Kremlin-adviseur Sergej Glazjev, een
'havik' als het gaat om het Oekraïne-beleid van Poetin, verweet haar gisteren
dat de bank een ,,stookhok voor speculanten" is geworden.

Nabioellina zei gisteren dat de rust rond de roebel ,,over enige tijd" zal
weerkeren. Maar Russische kranten en politicologen betwijfelen dat. De centrale
bank heeft geen greep meer op de markten. Er daalt een ijzeren ,,valutagordijn"
neer, schreef een krant. De monetaire crisis dreigt een einde te maken aan de
,,poetinistische consumptierevolutie", aan het sociale contract met de Russische
burgers dat het Kremlin afgelopen decennium overeind hield.

Vandaag werd dat gesymboliseerd door een feit dat geen gerucht was. Een aantal
grote autodealers maakte bekend dat ze de verkoop van buitenlandse merken
staakte. Door de val van de roebel wordt het risico te groot om in te kopen voor
bijvoorbeeld BMW, Volkswagen en Land Rover. De kop 'autoschaarste' kan een
gevoelige snaar raken bij de grootstedelijke middengroepen. En dat kan weer
leiden tot onrust binnen de elite rond Poetin. Een politicologe uit Moskou over
dat perspectief: al kan de president nog altijd bogen op een populariteit van 80
procent, het Krim-effect kan snel uitgewerkt zijn. ,,Een schisma binnen de elite
is voor Poetin angstaanjagender dan een sociaal protest".

Oekraïne Moskou neemt wat afstand van Donbas-rebellen

Rusland wil verder geen inbreuk maken op de territoriale eenheid van Oekraïne.
Moskou neemt de afgelopen dagen wat gas terug in zijn aanvallen op Kiev.

Volgens de Amerikaanse minister Kerry van Buitenlandse Zaken zet het Kremlin nu
stappen die kunnen leiden tot vermindering van de spanningen in het buurland.
Als president Poetin daarmee doorgaat, zou het Westen zijn sancties kunnen
terugdraaien, aldus Kerry.

Gisteren had Poetin telefonisch overleg met de regeringsleiders Merkel
(Duitsland), Porosjenko (Oekraïne) en Hollande (Frankrijk) over een bestand in
de Donbas. Details over de besprekingen zijn niet bekendgemaakt.

Ministers van Poetin lieten eerder deze week weten dat de integriteit van de
Oekraïense staat voor Rusland buiten kijf staat. Minister Lavrov van
Buitenlandse Zaken zei dat een Krim-scenario voor de Donbas niet aan de orde is.
Moskou ,,gaat uit van de territoriale eenheid van Oekraïne in zijn huidige
vorm".

Maandag had premier Medvedev in een opinieartikel voor de krant Nezavisimaja
Gazeta gepleit voor ,,nieuwe regels" in de relatie tussen Oekraïne en Rusland.
In dit stuk herhaalt Medvedev dat het buurland geen integratie in Europa moet
nastreven. Als de huidige ,,elite in Kiev" die weg blijft zoeken, is economische
samenwerking voor Rusland niet ,,voordelig", aldus Medvedev. Maar de premier uit
in de krant geen dreigementen over het lot van de Donbas.

LOAD-DATE: 17 December 2014

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2014 NRC Media B.V.
                              All Rights Reserved

                               6 of 127 DOCUMENTS



                                NRC Handelsblad

                            16 december 2014 dinsdag

Noodgreep om roebel te redden stopt vrije val niet;
Dollarreserves

BYLINE: Door onze redacteuren Maarten Schinkelen Hubert Smeets

SECTION: In het nieuws; Blz. 2

LENGTH: 621 woorden


Rente  Russische munt presteert dit jaar slechter dan de Oekraïense.

Amsterdam. In een poging de vrije val van de roebel te stuiten, heeft de
centrale bank van Rusland vannacht naar een paardenmiddel gegrepen. Ze verhoogde
de rente op de kapitaalmarkt tot 17 procent. De centrale bank besloot daartoe,
nadat de wisselkoers van Russische munt gisteren in sneltempo was gedaald ten
opzichte van de dollar en de euro: 64 roebel voor 1 dollar en circa 80 roebel
voor 1 euro.

Tien dagen geleden verhoogde de bank de rente reeds van 9,5 naar 10,5 procent.
De nieuwe, drastische renteverhoging leek vanmorgen aanvankelijk enig effect te
hebben. Maar in de loop van de ochtend daalde de Russische munt dieper dan het
peil dat gisteren de noodgreep nodig maakte.

In de loop van de ochtend verzwakte de roebel weer, zelfs tot 66 per dollar en
82,30 per euro. De aandelenbeurzen in Moskou openden vanmorgen lager dan
gisteren. De roebel is dit jaar de slechtst presterende munt ter wereld en laat
daarmee de Oekraïense hryvnja achter zich.

De marktreacties illustreren de dilemma's waarmee president Poetin worstelt. De
hoge rente is een poging om de roebel te verdedigen. Maar als deze lang zo hoog
blijft, is dat fnuikend voor de economie. Tegelijkertijd signaleren handelaren
op de financiële markten dat de Russische centrale bank zeer terughoudend is met
steunaankopen voor de roebel, waarbij zij dollars voor roebels verkoopt.

Gisteren besteedde de centrale bank 2,83 miljard dollar voor zij de handdoek in
de ring gooide. De dollarreserves worden geschat op circa 400 miljard dollar.
Vermoedelijk worden die beschouwd als een economische 'oorlogskas' die te
belangrijk is om aan de verdediging van de munt te besteden.

Poetins streven om de inflatie te beteugelen, spoort nauwelijks met het beleid
om de economie uit de recessie te trekken. De renteverhoging mag dan eveneens
een poging zijn de inflatie, die nu al meer dan 10 procent is en voor onrust
onder de gewone burgers zorgt, onder controle te houden. Maar de stap is slecht
voor het investeringsklimaat, dat al kampt met een armzalige economische groei
van hooguit 0,5 procent dit jaar.

Als de olieprijs 60 dollar per vat blijft dan kan de Russische economie in 2015
met 4,5 procent tot 4,7 procent krimpen en in 2016 met rond 1 procent, zo liet
de centrale bank gisteren weten. De prijs van een vat Brent-olie daalde
vanmorgen voor het eerst duurzaam onder de 60 dollar per vat, en noteerde rond
het middaguur 59,10 dollar. Dat is de laagste prijs sinds juni 2009 en bijna de
helft ten opzichte van de prijs in juli.

Door de vrije val van de roebel daalde de waarde van alle bedrijven op de
Moskouse beurs samen gisteren tot de helft van die van het Amerikaanse
technologieconcern Apple.

Of de roebel stand houdt, is onduidelijk. Buiten Moskou pasten veel banken hun
koersen amper aan. In de stad Jekaterinburg bleven banken 80 tot 85 roebel voor
een euro vragen. Eén bank dreef de koers zelfs op tot bijna 100. De
regeringsgezinde krant Izvestija  meldde vannacht dat de wisselkantoren op grote
schaal lichtborden voor vijf cijfers (drie voor de komma, twee erachter)
bestellen - een aanwijzing dat de straathandel uitgaat van een koers tot boven
de 100.

De renteverhoging doet denken aan de default van 1998, toen de olieprijs door de
Aziatische crisis ook snel in tempo daalde. In mei dat jaar verdrievoudigde de
centrale bank de rente van 50 naar 150 procent. Die draconische stap mocht toen
niet baten. Op 19 augustus moest Moskou erkennen niet meer aan de
betalingsverplichtingen te kunnen voldoen. Door dit moratorium ging Rusland
feitelijk bankroet. Die crisis schiep toen een van de voedingsbodems voor het
vertrek van president Jeltsin en de opkomst van Poetin.

LOAD-DATE: 16 December 2014

LANGUAGE: DUTCH; NEDERLANDS

GRAPHIC: Roebel in vrije val / Olieprijs fors gedaald

PUBLICATION-TYPE: Krant

JOURNAL-CODE: NRC Handelsblad


                         Copyright 2014 NRC Media B.V.
                              All Rights Reserved

                               7 of 127 DOCUMENTS



                                NRC Handelsblad

                           11 december 2014 donderdag

De strijd in Syrië kan in Arnhem escaleren

BYLINE: Andreas Kouwenhoven

SECTION: Binnenland

LENGTH: 1067 woorden

SAMENVATTING

Reportage Jihadisten

In Arnhem wonen veel jihadisten en veel Koerden. Hun conflict in het
Midden-Oosten leidt ook aan de Rijn tot spanningen.

VOLLEDIGE TEKST:


Arnhem. In het Midden-Oosten vechten moslimextremisten tegen Koerden, in Arnhem
wonen ze samen in één stad. Dat ging onlangs bijna mis. De vermeende jihadist
Hares H. (26) reed door de Steenstraat in zijn rode Peugeot. Toen hij stopte,
renden een aantal Koerdische jongeren op zijn auto af. ,,Ze wilden hem
aanvallen", zegt een jongen die het incident zag gebeuren. Hares H. wist net op
tijd weg te rijden.

Er leven naar schatting enkele duizenden Koerden in Arnhem. Er is ook een
jihadistisch netwerk actief. De politie heeft een kerngroep van zeven
moslimradicalen in beeld, meldde deze krant zaterdag. Hoe gaat dat samen?

De twee groepen zien elkaar in de Steenstraat, een wat shabby ogende
winkelstraat net buiten het winkelhart van Arnhem. Daar komen jihadaanhangers
iedere week een broodje eten. Op dezelfde straat hangen veel Koerden rond. Je
ziet ze zitten voor cafeetjes, met een kopje thee en een sigaret. Ze spreken
minachtend over jihadistische jongeren in hun stad. ,,We noemen ze helpers van
de duivel", zegt een jongere die niet met zijn naam in de krant wil. ,,Als ik ze
zie lopen, spreek ik ze aan en zeg dat ze niet in deze straat moeten komen",
vertelt een werknemer van het Koerdische café Kent-Ceto in de Steenstraat. De
situatie in Arnhem kan volgens hem uit de hand lopen. In het Duitse Hamburg
gebeurde het twee maanden geleden al: rellen tussen honderden moslimradicalen en
Koerden. Er vielen meerdere gewonden. ,,Natuurlijk zijn we boos", zegt de
Koerdische bediende van het café. ,,Zij slachten ons volk af."

Onmacht en onveiligheid

Een ver conflict komt zo opeens heel dichtbij. De koning waarschuwde er in zijn
Troonrede van dit jaar al voor: de situatie in het Midden-Oosten leidt in ons
land tot ,,spanningen" en ,,gevoelens van onmacht en onveiligheid". ,,De haat
die elders in de wereld mensen in het verderf stort, mag niet overslaan naar
onze straten."

Gebeurt dit in Arnhem? Volgens de gemeente valt het wel mee. De strijd heeft
weliswaar zijn ,,weerslag" op bevolkingsgroepen in Arnhem, zegt een
woordvoerder, maar veel is daar niet van te merken. Van dreigende conflicten zou
geen sprake zijn.

Op straat vertellen Koerdische jongeren een ander verhaal. Volgens hen is het al
eens bijna uit de hand gelopen. De jongeren waren van plan een groep extremisten
in elkaar te slaan, zeggen ze. Het plan ontstond toen IS dit najaar de stad
Kobani aanviel en Koerden in reactie hierop het Nederlandse Tweede Kamergebouw
binnenvielen. De Arnhemse jongeren waren woedend en wilden ook iets doen. Ze
zouden de extremisten ,,een draai om de oren" geven. Toen de gemoederen
bedaarden, werd het plan geannuleerd.

De gemeente zegt geen weet te hebben van het incident. Wel heeft een
,,extremistische jongen" gemeld dat hij zich ,,bedreigd heeft gevoeld", zegt de
woordvoerder. De gemeente heeft deze melding ,,uiterst serieus" genomen en laten
onderzoeken door de politie. Die kon ,,geen concrete aanwijzingen" vinden voor
de bedreiging.

Muziek, dans en politiek

Waarom staan juist in Arnhem groepen tegenover elkaar? Koerden en jihadisten
zijn hier sterk vertegenwoordigd. Geen plaats buiten de Randstad waar meer
jihadisten vandaan komen dan Arnhem. Tegelijk wonen er meer Koerden dan elders.
Koerdische immigranten vestigden zich er in de jaren zestig, toen er veel
werkgelegenheid was in de chemische fabrieken rond Arnhem. Koerden zijn zeer
betrokken bij het lot van hun eigen volk, nog meer dan bijvoorbeeld Turken. Dat
zegt Liza Mügge van de Universiteit van Amsterdam, die er onderzoek naar deed.
,,Gebeurtenissen in de regio van herkomst roepen direct reactie op en ze
mobiliseren snel en effectief", zegt ze. Ook bij Koerdische jongeren die in
Nederland zijn geboren is de betrokkenheid groot. Ze worden van jongs af aan
meegenomen naar Koerdische feesten en festivals, zegt Mügge. ,,Daar is muziek en
dans, vaak met een duidelijk politieke boodschap."

De twee Koerdische verenigingen die in Arnhem actief zijn, KOC-KAK en het
Koerdisch Cultureel Centrum, zamelen geld en hulpgoederen in voor de
slachtoffers van de oorlog. In de hal van een van de centra liggen zeker honderd
volle zwarte en blauwe vuilniszakken twee meter hoog opgestapeld. Ervoor staan
nog eens tientallen dozen met winterkleding, dekens en speelgoed. ,,Allemaal uit
Arnhem", zegt voorzitter Ferhat.

De schrik zit er goed in

Wat het nog ingewikkelder maakt: er zijn ook Koerden die als moslim
geradicaliseerd zijn - ook in het Arnhemse jihadnetwerk. Zij sympathiseren met
groepen als Al-Nusra of IS, die het juist tégen Koerdische strijdgroepen
opnemen.  Zo zou de 24-jarige Aykut K. op jihad zijn in Syrië. En Adil C. (26)
werd onlangs gearresteerd wegens afreisplannen. Een Koerdische winkelier kwam
hem laatst nog tegen in zijn supermarkt. ,,Jij gaat ons eigen volk afslachten",
wierp hij de jongen toe. De winkelier noemt alle jihadstrijders ,,barbaren".
,,Kijk wat ze in Syrië en Irak doen: mensen vermoorden, vrouwen verhandelen. Hoe
kun je jezelf islamitisch noemen?", zegt hij. ,,Van mij mogen alle IS-strijders
dood. Hoofd eraf en klaar."

Bij Koerdische verenigingen zit de schrik er goed in. Veel ouders zijn bang dat
ook hun kinderen worden beïnvloed en als jihadist naar Syrië gaan om tégen
Koerden te vechten, zegt woordvoerder Semse van het Koerdisch Cultureel Centrum.
De vereniging adviseert jongeren ver weg te blijven van mogelijke jihadisten.
,,Blijf op jullie hoede en ga niet met iedereen in gesprek, geven wij onze
jongeren mee."

Semse noemt de situatie ,,beangstigend". ,,Je weet nooit wie aan hun kant staat.
Je kunt ze niet ruiken." Het zorgt ervoor dat moslims met een lange baard
argwanend worden bekeken. ,,Ik hoor dat er slecht over ze gesproken wordt: 'Die
heeft een baard, zou hij voor IS zijn?'", zegt Semse. Ook bij de Koerdische
vereniging KOC-KAK betrapt voorzitter Ferhat zichzelf erop dat hij mannen met
baarden verdacht vindt. ,,Ik merk dat ik zo ga denken. Dat is een gevaarlijke
tendens."

De Turkse eigenaar van café Ada-Eiland in de Steenstraat adviseerde daarom
laatst zijn broer om zijn lange baard af te scheren. ,,Omdat er anders mensen
over gaan praten", zegt hij. De broer volgde zijn advies op. Gelukkig maar, zegt
de cafébaas. ,,Je kunt nu maar beter even geen baard meer dragen."

LOAD-DATE: 11 December 2014

LANGUAGE: DUTCH; NEDERLANDS

GRAPHIC:  De wijk Presikhaaf, waar diverse leden van het Arnhemse
jihadistennetwerk wonen. Rechtsonder de moskee waar zij vaak kwamen.
Foto's Merlin Daleman

PUBLICATION-TYPE: Krant

JOURNAL-CODE: NRC Handelsblad


                         Copyright 2014 NRC Media B.V.
                              All Rights Reserved

                               8 of 127 DOCUMENTS



                                NRC Handelsblad

                            8 december 2014 maandag

Onno Hoes, welkom in de monitordemocratie

BYLINE: Pepijn Corduwener

SECTION: Opinie; Blz. 9

LENGTH: 926 woorden


Burgers oefenen via sociale media politieke invloed uit. Zie burgemeester Hoes.
't Is het begin van de monitordemocratie, schrijft  Pepijn Corduwener.

'En dat het ophoudt met iedereen gelijk maken aan elkaar, er zijn hier bepaalde
verschillen in dit land en dat betekent onder andere dat mensen zoals ik niet
door mevrouw van de straat worden gehaald." Wie herinnert zich niet Hans Prins,
de man die in 2010 in het tv-programma Op de bon door 'mevrouw' de agente beboet
werd voor rijden zonder gordel. Het fragment werd een hit op internet, waarna
Rutger van GeenStijl de man thuis opzocht, om hem publiekelijk ter
verantwoording te roepen.

Deze manier van sociale controle leek nog relatief onschuldig, maar heeft vorige
week politieke vertaling gekregen in de affaire over Onno Hoes. De Maastrichtse
burgemeester werd door 'gewone burger' Robbie Hasselt ontmaskerd als een
politicus die in zijn vrije tijd vertier zocht met jongere jongens. Aan de tafel
van RTL Late Night deed Hasselt zijn verhaal en werd van repliek gediend door
Wouke van Scherrenburg. Een oude en een nieuwe vorm van democratie botsten.
Robbie Hasselt beweerde Onno Hoes met steun van PowNews bewust om de tuin te
hebben geleid met maar één doel: het bewaken van de democratie. Onno Hoes had de
gemeenteraad zijn woord gegeven niet meer voor opschudding te zorgen, en Robbie
Hasselt zag het als zijn taak om de burgemeester hierin te controleren: ,,Ik
vind dat hij een belofte heeft gedaan aan de raad en die is hij niet nagekomen.
Ik vind dat dat niet kan." Hoes is namelijk burgemeester 'van onze
belastingcenten'. Wouke van Scherrenburg probeerde Robbie Hasselt de les te
lezen: het was grotesk dat hij zichzelf, zo zei ze, als ,,hoeder van de
democratie" opstelde. Ze trok in twijfel of Robbie Hasselt werkelijk uit deze
motieven heeft gehandeld.

Of dit zijn werkelijke beweegredenen zijn geweest, is niet zo interessant en
relevant. Hetzelfde geldt voor de vraag of het moreel geoorloofd is iemands
privéleven middels een geheime camera met heel Nederland te delen. Belangrijker
is dat Hasselt met zijn actie symbool is geworden voor een nieuwe sociale
werkelijkheid waarin democratie anders functioneert dan we gewend zijn.

Hasselts actie is een sprekend voorbeeld van wat de Britse politicoloog John
Keane de 'monitordemocratie' heeft genoemd. Het gaat hierbij om een vorm van
democratie waarin steunpilaren van de vertegenwoordigende democratie - partijen
en verkiezingen - weliswaar voortbestaan maar aan belang verliezen ten opzichte
van allerlei andere instrumenten waarmee burgers politieke invloed uitoefenen.

Traditionele manieren om onze vertegenwoordigers te controleren liepen via een
partijlidmaatschap en via het uitbrengen van je stem eens per vier jaar. Dit
creëerde vanzelf een zekere afstand tussen volksvertegenwoordiger en
vertegenwoordigde. In een monitordemocratie zijn de gezagsverhoudingen minder
hiërarchisch: politici worden niet alleen van onderaf gecontroleerd door
periodieke verkiezingen, maar van alle kanten gemonitord: door sociale media,
kranten, one issuebewegingen, protestgroepen, lobbygroepen en burgers die
petities aanbieden. In een digitaal tijdperk is protest snel georganiseerd en
heeft de controlefunctie van burgers dus nieuwe en grotere vormen aangenomen.

Robbie Hasselts legitimatie van zijn handelen in de zaak-Hoes laat precies deze
nieuwe vorm van democratie zien. Er is ten eerste een afname, misschien zelfs
een geheel verdwijnen, van de traditionele afstand tussen vertegenwoordiger en
vertegenwoordigde. Iedere burger kan te allen tijde zijn politici ter
verantwoording roepen. Ze zitten er immers van 'onze belastingcenten', dus als
ze zich niet aan de sociale mores houden die we gezamenlijk formuleren, kunnen
ze beter aftreden. Een politieke vorm van burgerarrest waarin politici niet meer
voor een vaste periode worden gekozen, maar aan een dagelijks plebisciet
onderhevig zijn is het gevolg. Ten tweede zien we dat de controlefunctie van
onze vertegenwoordigende instituties aan invloed inboet: niet de gemeenteraad,
maar medeburgers en media controleren Hoes in de eerste plaats, en bepalen
blijkbaar zijn politieke toekomst.

De zaak-Hoes is een uitstekend voorbeeld van hoe de monitordemocratie in
Nederland werkt. Geen politicus die zichzelf serieus neemt kan het nog stellen
zonder weblog en facebookpagina waarin hij zijn aanhang op de hoogte houdt van
zijn standpunten en stemgedrag. Politici zijn hiermee vooral benaderbaar,
transparant en mensen zoals u en ik. Weg afstand kiezer-gekozene. Maar de
controle geldt ook in tegengestelde richting: in de monitordemocratie opereren
burgers en media zonder aanzien des persoons en zonder de terughoudendheid
waardoor ingezonden brieven in dagbladen doorgaans worden gekenmerkt.

De affaire-Hoes is het begin van deze ontwikkeling in de Nederlandse democratie.
Immers, als we onze politici op deze manier gaan controleren en hun privémoraal
publiekelijk langs de meetlat van het sociaal aanvaardbare gaan leggen, is het
wachten tot we hetzelfde doen met andere gezagsdragers. Wie weet zien we
binnenkort de eerste rechters, politiecommissarissen en vakbondsbestuurders die
publiekelijk worden gecontroleerd. Welkom in de monitordemocratie, waarin iedere
gezagsdrager die zich niet conformeert aan de sociale mores die we gezamenlijk
formuleren genadeloos wordt afgestraft en moet vrezen voor zijn functie. Hans
Prins sloeg de spijker op zijn kop: het 'gelijk maken aan elkaar' is nu pas
begonnen.

Pepijn Corduwener is historicus en verbonden aan de Universiteit Utrecht.

LOAD-DATE: 8 December 2014

LANGUAGE: DUTCH; NEDERLANDS

GRAPHIC: Illustratie angel boligan

PUBLICATION-TYPE: Krant

JOURNAL-CODE: NRC Handelsblad


                         Copyright 2014 NRC Media B.V.
                              All Rights Reserved

                               9 of 127 DOCUMENTS



                                NRC Handelsblad

                           29 november 2014 zaterdag

VVD moet er zijn voor de gewone man;
Boer en ondernemer

BYLINE: Door onze redacteur Thijs Niemantsverdriet

SECTION: In het nieuws; Blz. 6

LENGTH: 1158 woorden


Reportage

Partijbaron VVD

Gert-Jan Oplaat is één van de selfmade ondernemers die de basis vormen van de
VVD. Aan hen is het 'verstandshuwelijk' met de PvdA niet besteed.

Barneveld. In het Pluimveemuseum in Barneveld ademt alles kip en ei. Er is een
kippenexpositie, een authentiek kippenveilinglokaal en een hoendertuin met
liefst twintig Oud-Hollandse rassen.

De perfecte locatie dus voor de laatste vergadering van het Productschap
Pluimvee en Eieren, dat per 1 januari ophoudt te bestaan. Maar de bestuursleden
hebben op deze donderdagochtend wel iets anders aan hun hoofd dan hun naderende
einde: de vogelgriep. Een voor een uiten ze hun ongenoegen over staatssecretaris
Sharon Dijksma (PvdA, Economische Zaken), die verantwoordelijk is voor strenge
maatregelen om verspreiding van het virus te voorkomen.

,,De staatssecretaris is alleen maar bezig met politieke zekerheid, niet met
veterinaire zekerheid", zegt VVD'er Gert-Jan Oplaat, terwijl hij een slok koffie
neemt uit een kippenkoffiekopje. ,,Dijksma is veel te bang voor de Tweede Kamer
en voor die dier-jihadisten van Wakker Dier".

Als voorzitter van de Vakbond Nederlandse Pluimveehouders staat Oplaat in het
centrum van de huidige vogelgriepcrisis. Bang om er hard in te gaan is hij niet.
,,Je moet dingen stevig aanzetten, anders kom je nooit aan tafel. Zoals mijn
grootvader zei: als je bij het eerste schot al gaat liggen, heb je sowieso
verloren."

Oplaat is niet alleen lobbyist, nu van de pluimveehouders en per 1 januari voor
de kippenslachters. Hij is ook de bekendste VVD'er van Overijssel - op Henk Kamp
na dan. Hij was afdelingsbestuurder, gemeenteraadslid in Markelo, en zat acht
jaar voor de partij in de Tweede Kamer. De afgelopen jaren was hij als
voorzitter van de Kamercentrale Overijssel één van de twaalf 'partijbaronnen'
van de VVD.

Begin deze week kwam daar plots aan einde aan. Tijdens een tumultueuze
nachtelijke vergadering in Holten maakte een groepje VVD-leden op statutaire
gronden bezwaar tegen zijn herbenoeming, waarna hij pardoes zijn voorzitterschap
neerlegde. Een terugkeer is uitgesloten, zegt hij. Voor zulk procedureel
geneuzel is hij te trots en te aanpakkerig. ,,Ik laat me niet piepelen door een
stelletje statutenfetisjisten."

Voor zijn loyaliteit aan de partij heeft het conflict geen gevolgen, zegt
Oplaat. Daarvoor is hij te zeer vergroeid met zijn club. Hij is het soort VVD'er
dat de ruggengraat vormt van de partij: boer, ondernemer, sterk regionaal
geworteld, volks. In zijn vrije tijd treedt hij op met het Brook Duo, dat Duitse
en Oostenrijkse carnavalsstampers in Twents dialect zingt. Hij gaat gekleed in
de brede krijtstreep van de self made man en rijdt een zilverkleurige Mercedes.

Als je Gert-Jan Oplaat vraagt waar de VVD voor staat, hoeft hij niet lang na te
denken. ,,Voor het midden- en kleinbedrijf. Modale inkomens. Het eigen huis. De
auto."

Hij vindt dat zijn partij er in de eerste plaats moet zijn voor gewone mensen
als hijzelf, die vinden dat belasting een straf is op hard werken. Die het ,,van
de zotte" vinden dat er in Nederlands zoiets bestaat als autobelasting. Om kort
te gaan: ,,Mensen die lange uren maken, daar moet je met je tengels vanaf
blijven."

Oplaat is een man van de rechterflank. Twee jaar geleden was hij één van de
aanvoerders van het VVD-oproer over de inkomensafhankelijke zorgpremie. Ooit
steunde hij Ruttes aartsrivaal Rita Verdonk (,,een geweldig mens"). Als Kamerlid
schreef met zijn toenmalige fractiegenoot Geert Wilders ooit een
'tienpuntenplan' voor de partij: ontwikkelingshulp halveren, maximumsnelheid
omhoog, Turkije nooit bij de EU, terrorismebestrijding boven privacy. Het
manifest vormde de directe aanleiding voor Wilders' vertrek uit de VVD. Oplaat
vindt Wilders tegenwoordig ,,doorgeslagen" en ,,gevaarlijk"; hij spreekt hem
nooit meer. Maar op dat tienpuntenplan is hij nog altijd trots. ,,Een groot deel
ervan is nu beleid."

Dat Oplaat geen voorstander is van de huidige regeringscoalitie, moge duidelijk
zijn. Hij is slim genoeg om het kabinet-Rutte niet publiekelijk af te vallen.
Hij zegt dingen als: er was geen alternatief, het is geven en nemen. Maar uit al
zijn woorden spreekt het toenemende ongemak dat VVD'ers als hij hebben over
samenwerken met de PvdA.

Hij heeft het over een ,,gedwongen huwelijk", en ,,die duren meestal niet zo
lang". Voor de communicatief sterke vicepremier Lodewijk Asscher heeft hij
,,diep respect", maar van ,,zo'n wandelende aardappelzak" als partijvoorzitter
Hans Spekman moet hij niets hebben. ,,Die zegt: nivelleren is een feest. Maar
als je naar een feest gaat, trek je nette kleren aan."

De massale weerstand die er destijds was bij de zorgpremie is er nu niet, zegt
Oplaat, maar onrust in de achterban flakkert soms op. Dan krijgt hij
telefoontjes en mailtjes, of ze spreken hem aan in het dorp. Bijna altijd gaat
het over het belastingbeleid van VVD-staatssecretaris Eric Wiebes (Financiën).
,,Dan grappen mensen: 'Hé, is die Wiebes wel lid van de partij?'"

Is het onbehagen dat Oplaat signaleert gevaarlijk voor de VVD? Niet meteen, want
uiteindelijk zijn liberalen pragmatici en geen Prinzipienreiter. Er moet veel
gebeuren voordat Oplaat de partij de rug toekeert. Maar wanneer VVD'ers als hij
gaan morren, is dat wel een veeg teken. Als ,,de basis" niet op orde is,
waarschuwt Oplaat, lopen de kiezers weg.

Na het Pluimveemuseum zet Oplaat koers naar de manege van olympisch springruiter
Gert-Jan Bruggink, vlak bij de Duitse grens. Daar is hij voorzitter van het
symposium 'Paardensport ontmoet politiek'. Met uitzicht op de buitenbak vertelt
Oplaat dat hij zich een rebel voelt, dat hij wel houdt van een beetje
provocatie. ,,Er zijn genoeg schoothonden in de politiek." En het mooie is: zijn
methode werkt. Vorige week vrijdag uitte hij stevige kritiek op Dijksma. De
staatssecretaris was ,,volkomen onzichtbaar" in deze vogelgriepcrisis, zei hij
in Nieuwsuur. Anderhalf etmaal later, op zondagochtend, mocht hij al bij haar
aanschuiven op het ministerie in Den Haag.

De dag na de bijeenkomst in Barneveld belt Oplaat vanuit de auto. Driemaal raden
met wie hij zojuist gesproken heeft? Koning Willem-Alexander. Op het stadhuis
van Oudewater hebben hij en andere vertegenwoordigers van de pluimveesector een
onderhoud van een uur gehad met het staatshoofd. Willem-Alexander, zo vertelt
hij, heeft ,,op warme wijze belangstelling getoond" voor de vogelgriepmisère. En
ondanks de trieste aanleiding kreeg de koning toch nog een ,,geweldige glimlach"
op zijn gezicht. Dat was toen Oplaat de naam onthulde van zijn opvolger bij de
pluimveehoudersbond: Hennie de Haan.

CV  Volkszanger

Oud-kippenboer Gert-Jan Oplaat (Markelo, 1964) was van 1998 tot 2006 Tweede
Kamerlid voor de VVD. Tegenwoordig is hij voorzitter van de Nederlandse Vakbond
Pluimveehouders en per 1 januari 2015 van de belangenvereniging van
kippenslachters.

Oplaat is ook ambassadeur van de Nederlandse Federatie Edelpelsdierhouders. Hij
treedt op als volkszanger.

LOAD-DATE: 1 December 2014

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2014 NRC Media B.V.
                              All Rights Reserved

                              10 of 127 DOCUMENTS



                                NRC Handelsblad

                           29 november 2014 zaterdag

Wetenschap beste af met minimum aan Beleid

BYLINE: Marc Chavannes

SECTION: Opinie & Debat; Blz. 23

LENGTH: 898 woorden


Kinderen voor kinderen. Moeders voor moeders. Beleid voor beleid. Den Haag kan
nog zo veel decentraliseren, wat ze daar het liefst maken is Beleid. Nieuw
Beleid. Voor elkaar. Mooi voorbeeld van deze week: de Wetenschapsvisie 2025.
Allerlei verstandige details, hoofdlijn: slag in de lucht, komt niks van
terecht.

Beleid is ook een bedrijfstak. Dus de printer moet draaien. De Tweede Kamer, die
zich te vaak laat meeslepen in de beleidsindustrie, is beloofd dat er nieuw
wetenschapsbeleid komt. Bussemaker en Dekker hebben iedereen uit de bedrijfstak
geraadpleegd. Niet dat iemand in de wereld van de wetenschap er op zat te
wachten. Docenten en onderzoekers aan universiteiten zijn al genoeg tijd kwijt
om de gevolgen van het vorige beleid te verwerken.

Dat is wel het mooie van nieuw Beleid: het erkent ruimhartig de ongewenste
effecten van het vorige Beleid. Die worden met kracht afgeschaft. Dus krijgen
universiteiten minder geld per gepromoveerde. En hoeft er iets minder verzenuwd
te worden gekeken naar al die lijstjes met wie de beste is.

Daarna gaat het alsnog fout. Er komt nieuw Beleid. En hoe. Nadat het
bedrijfsleven via het Topsectorenbeleid al een flinke portie wetenschappelijk
onderzoek had mogen bestellen, is het nuaan het volk om mee te praten.

'Betrokken' burgers en lokale overheden gaan bedenken wat professor Pi en zijn
werkgroep Mechatronics volgend jaar moeten uitpuzzelen. De gemeenteraad van
Leiden komt in spoedzitting bijeen en gooit het roer om bij Life Technologies.
Overdreven? Natuurlijk. Maar de Wetenschapsvisie 2025 geeft wel een prominente
rol aan een 'participerend publiek'.

Normaal mag je er van uitgaan dat verstandige mensen zoals de twee bewindslieden
van Onderwijs best weten dat publieke sturing van de wetenschapsinspanning in
dit land een praatje voor de vaak is. Maar je mag niet uitsluiten dat in de
beleidscocon deze laatste vondst voor tamelijk geniaal wordt gehouden. De jaren
zestig-democratisering volwassen geworden. Met draagvlak voor publieke uitgaven
aan wetenschaponderzoek als argument.

De ministeriële visie noemt een paar voorbeelden van betrokkenheid van het grote
publiek. Sommige 'gewone' burgers willen best meepraten over de ethische kanten
van bepaalde onderzoekingen. Heel goed. Maar beweren dat het 'participerend
publiek' de agenda van de wetenschap mee bepaalt, is beleidsbabbelarij.

De schrijvers van deze visie hadden een breed opgezet en doordacht voorbeeld op
hun bureau liggen. Het rapport Naar een lerende economie van de
Wetenschappelijke Raad voor het Regeringsbeleid (WRR) schetste een jaar geleden
genuanceerd wat er in dit en andere landen allemaal is geprobeerd om een goed
opgeleide beroepsbevolking optimaal te laten profiteren van de vruchten van
wetenschappelijk werk. Daar zijn geen gouden formules voor. In de meeste
geslaagde voorbeelden speelde de overheid een belangrijke voorwaarden scheppende
rol.

De WRR komt tot betrekkelijk bescheiden aanbevelingen. Zoek het in een flexibele
kennisinfrastructuur, zorg dat alle vormen van onderwijs, bedrijven en overheden
profijt trekken van een zo goed mogelijke kenniscirculatie. Ga niet voorspellen
waar de inwoners van dit land hun boterham mee zullen verdienen. Mik op Bloei in
plaats van Groei.

Makkelijker is het niet. Verstandig wel. Maar ja, Beleid vraagt om maatregelen
die in een persbericht passen. Dus moet NWO, de Nederlandse organisatie voor
wetenschappelijk onderzoek, flink op de schop. Om te komen tot meer regie van
het wetenschappelijk onderzoek in dit land. Van lappendeken naar een nationaal
discours en centrale programmering heet het parmantige advies dat de
bewindslieden hebben besteld.

Dat is het mooie van Beleid, het suggereert kracht, visie en zeggenschap. Puntje
is nog wel dat de universiteiten en in mindere mate hogescholen waar veel van
het onderzoek iedere dag gebeurt op grond van een ouder stukje Beleid in hoge
mate zelfstandig zijn. En dus ook nog wat te zeggen hebben over welke
onderzoeksvelden zij aanmoedigen. Nog even een Hoofdlijnenakkoord opleggen.

Den Haag kan natuurlijk gewoon de geldkraan een beetje dichtdraaien om de
'centrale programmering' richting favoriete thema's te sturen. De rol van NWO
was daartoe al versterkt. Dat gebeurde in het Topsectorenbeleid. Nu zijn
onderwerpen als big data en gezond ouder worden in. Straks misschien eindelijk
vliegende schotels. Hopelijk op schone stroom.

Centrale sturing van wetenschap blijft een populaire dagdroom van bestuurders.
Hans Clevers, de begenadigde beta-onderzoeker en tevens president van de
Koninklijke Nederlandse Academie van Wetenschappen, illustreerde dat gister in
deze krant door het gehavende plan tot samenvoeging van de aan de KNAW
toevertrouwde geesteswetenschappelijke instituten nog eens aan te prijzen. Met
minder dan 200 onderzoekers op een campus bijeen mis je kritische massa, zei de
vertrekkende bestuurder. Als dat waar is, konden de meeste letterenfaculteiten
in Nederland wel sluiten.

Ter relativering: donderdag vernietigde de Ondernemingskamer van het Gerechtshof
in Amsterdam het besluit van dezelfde KNAW om het samenwerkingsinstituut van
hartonderzoekers ICIN te sluiten. Dat was wegens succes opgeheven. Omdat de KNAW
de bespaarde 1 miljoen nodig heeft voor z'n kritische geesteswetenschappelijke
massa.

Beleid, je moet er reuze mee uitkijken. Overigens bezuinigt Den Haag rustig
door. Ook op wetenschappelijk onderzoek.

LOAD-DATE: 1 December 2014

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2014 NRC Media B.V.
                              All Rights Reserved

                              11 of 127 DOCUMENTS



                                NRC Handelsblad

                           29 november 2014 zaterdag

Allemaal Russen

BYLINE: hans ree

SECTION: Sport; Blz. 44

LENGTH: 608 woorden


Op de sluitingsplechtigheid van de WK-match in Sotsji zei president Poetin in
een korte toespraak dat er in Rusland altijd veel liefde voor het schaken was
geweest en dat dit land de wereld tien kampioenen had gegeven.

Iedereen ging natuurlijk tellen, net als Poetin zelf had gedaan. Hij moet
begonnen zijn met Alexander Aljechin en ook Alexander Chalifman hebben
meegeteld, die in 1999 kampioen van de FIDE werd. Om tot tien te komen moet hij
ook Michail Tal (geboren in Riga), Tigran Petrosian (een Armeniër die geboren
werd in Tiflis) en Garri Kasparov (geboren in Bakoe) hebben meegerekend. Zo
lijkt het alsof Poetin, als hij spreekt over 'dit land' niet alleen Rusland
bedoelt, maar het hele gebied van de voormalige Sovjet-Unie. Is het een teken
van een verontrustende expansiedrang? Je kunt het ook vriendelijker
interpreteren. Ik zou het onaardig hebben gevonden als hij die drie niet had
meegerekend.

Poetin sprak overigens in de geest van Bobby Fischer, die tijdens het toernooi
van Bled 1961 over Tal, Petrosian, Keres (een Est) en Geller (een Oekraïner)
zei: ,,Voor mij zijn jullie allemaal Russen."

Na de ceremonie zei Poetin tegen Anand dat hij hoopte hem volgende maand weer te
treffen in India, en voor de Noorse TV noemde hij Carlsen een genie.

Ook een genie kan het niet altijd alleen af, en na de match tegen Anand werd
duidelijk wie Carlsens schaaktechnische adviseurs waren geweest. Het was een
indrukwekkend gezelschap van zeven gestaalde grootmeesters onder wie Kasparov,
die er overigens geen voet voor op Russische bodem hoefde te zetten.

In Doha, de hoofdstad van Qatar, begon woensdag een toernooi dat het sterkste
open toernooi ter wereld wordt genoemd. De allersterkste in dit toernooi, in
ieder geval op rating, is Anish Giri.

Ik zag een aardige foto, genomen aan het begin van de eerste ronde.
Oud-wereldkampioen Vladimir Kramnik zat aan zijn bord en keek om een hoekje naar
de naamkaart van zijn tegenstander. Het bijschrift was: 'Wie is mijn
tegenstander en hoe spel ik zijn naam?'

Die tegenstander was de Griekse grootmeester Stelios Hakios. Hij ging Kramnik
onvervaard te lijf met het Evans gambiet, kreeg voordeel en won een pion, waarna
Kramnik nog ternauwernood remise kon bereiken. In een open toernooi onder het
gewone volk komen, is niet makkelijk voor de topspelers en meestal vermijden zij
het.

Anish Giri - Michail Antipov, Qatar Masters Open 2014

1. Pf3 Pf6 2. c4 e6 3. Pc3 d5 4. d4 Le7 5. Lf4 0-0 6. e3 Pbd7 7. cxd5 Pxd5 8.
Pxd5 exd5 9. Ld3 Lb4+ 10. Pd2 c5 11. a3 Lxd2+ 12. Dxd2 cxd4 13. exd4 Te8+ 14.
Le3 Pf6 15. f3 Db6 16. 0-0 Ld7 Wits voordeel - het loperpaar - lijkt nog niet
groot, maar op den duur zal het erg vervelend worden voor zwart, die er in de
partij niet in slaagt om zijn paard iets nuttigs te laten doen. 17. a4 a5 18.
Tfc1 Tec8 19. Tc5 De6 20. Lf2 b6 21. Txc8+ Txc8 22. b3 Dc6 23. Le1 Pe8 24. La6
Tc7 25. Ld3 Df6 26. Lf2 Dc6 27. Te1 Dc3 Een agressief gebaar, maar hij had beter
in de verdediging kunnen blijven. 28. De3 Tc8 29. g4 g6 30. De7 Le6 Dit verliest
snel. Hardnekkiger, maar ook erg moeilijk voor zwart, was 30...Dc7 of 30...Lc6.
31. La6 Na meteen 31. Txe6 kan zwart met 31...Dxd3 nog vechten. 31...Tb8 Er was
geen goed veld voor de toren: 31...Ta8 32. Txe6 fxe6 33. Lb7 Tb8 34. Dxe6+ en
wit wint snel.

Zie diagram.

32. Txe6 fxe6 33. Dxe6+ Kf8 34. Dxd5 Dc7 35. Lc4 Pf6 36. Dg5 Wits aanval met
dame en twee lopers is beslissend. 36...De7 37. Df4 Zwart gaf op. Er dreigt
zowel 38. Dxb8+ als 38. g5.

Opgave

Ludwig Deglmann - Alexander Deltsjev, Bad Wiessee 2014. Wit begint en wint.

Oplossing: 1. Th8+ en zwart gaf op wegens 1...Kxh8 2. Th1+ Kg8 3. Th8+ Kxh8 4.
Dh1+ Kg8 5. Dh7 mat.

LOAD-DATE: 1 December 2014

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2014 NRC Media B.V.
                              All Rights Reserved

                              12 of 127 DOCUMENTS



                                NRC Handelsblad

                            18 november 2014 dinsdag

Beeld van perfecte zwarte huisvader Cosby wankelt

BYLINE: Door onze correspondent Guus Valk

SECTION: In het nieuws; Blz. 2

LENGTH: 525 woorden


VS Tv-acteur Bill Cosby (77) zwijgt als gesprek op seksueel misbruik komt.

Weinig Amerikanen staan zo op een voetstuk als Bill Cosby. En dus werd Barbara
Bowman dertig jaar lang niet geloofd, wanneer ze vertelde dat de acteur haar
meermaals verkrachtte. ,,Ik was een tiener uit Denver, die acteerde in
reclamespotjes voor McDonald's", schreef ze een paar dagen geleden in The
Washington Post. ,,Hij was Bill Cosby, de volmaakte nationale huisvader."

Bowman beschuldigde Bill Cosby niet voor het eerst van misbruik. Ze heeft er in
het verleden vaker over gepraat. En Bowman was de enige niet. Vier andere
vrouwen deden hetzelfde. In 2004 liep een rechtszaak tegen Cosby over seksueel
misbruik uit op een een schikking.

Voor het eerst begint het onwankelbare beeld van Bill Cosby (77) te schuiven.
Dat ligt aan de (zwarte) komiek Hannibal Buress, die Cosby in zijn show ,,een
serieverkrachter" noemde en de zaak aan het rollen bracht. Een filmpje van dat
optreden werd een hit op internet, wat leidde tot nieuwe aandacht voor Barbara
Bowman.

Dit had eigenlijk om heel andere redenen de week van Bill Cosby moeten zijn. In
het Smithsonian's National Museum of African Art in Washington werd een
expositie geopend met 62 werken uit Cosby's imposante kunstcollectie. Daaruit
blijkt een voorkeur voor de thema's die hem als acteur en komiek typeren, met
weemoedig stemmende familietaferelen, zoals het schilderij The Thankful Poor
(1894) van Henry Ossawa Tanner: een zwarte vader en zoon in gebed.

Als de goedmoedige Cliff Huxtable werd Cosby in de jaren 80 baanbrekend voor de
emancipatie van de zwarte gemeenschap: in The Cosby Show speelde hij de gewone
vader van een gewoon gezin. Zijn kracht was dat hij de controverse meed.

Bill Cosby werd een icoon in de Amerikaanse populaire cultuur. Hij won talloze
prijzen en staat nog altijd in het theater. In fastfoodrestaurant Ben's Chili
Bowl in Washington, een multicultureel symbool, mogen twee mensen levenslang
gratis eten: Barack Obama en Bill Cosby.

Onder zwarten is Cosby niet altijd even populair geweest. Cosby uitte kritiek op
racisme in de samenleving, maar spaarde ook de eigen gemeenschap niet. Zo is hij
kritisch over de criminaliteit van zwarte jongeren.

Hij wil dat zwarte Amerikanen als gewone burgers worden gezien, zoals ook blijkt
op de expositie van zijn kunstverzameling, met onder meer werken van Joshua
Johnson (1763-1824). Hij was de eerste succesvolle biraciale schilder in de VS
en schilderde portretten van de blanke elite. Johnson, zei Cosby, maakt korte
metten met de mythe dat zwarten niet kunnen wat blanken kunnen.

Dit thema kwam hem in eigen kring op kritiek te staan. De komiek Hannibal Buress
schaarde hem onder ,,het fucking zelfgenoegzame oude-zwarte-man-type dat ik het
meeste haat".

Cosby weigert zich te verdedigen tegen de beschuldigingen van misbruik, die hij
tien jaar geleden al heeft ontkend. Volgens hem maken mensen misbruik van zijn
roem. In een interview met de publieke radiozender NPR liet hij dit weekend tot
drie keer toe een lange stilte vallen toen het gesprek op de beschuldigingen
kwam. Een optreden in de tv-show van David Letterman heeft hij afgezegd.

LOAD-DATE: 18 November 2014

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2014 NRC Media B.V.
                              All Rights Reserved

                              13 of 127 DOCUMENTS



                                NRC Handelsblad

                           15 november 2014 zaterdag

Caroline de Gruyter - Zalm, Juncker en de 'Lux Leaks'

BYLINE: caroline de gruyter

SECTION: In het nieuws; Blz. 7

LENGTH: 633 woorden


'De ministers van Financiën van de Europese Unie hebben gisteren eensgezind
pleidooien gehouden voor harmonisatie van belastingen. Maar vervolgens gaven de
meesten toe niet te geloven dat bij deze al vele jaren slepende kwestie binnen
afzienbare tijd vooruitgang wordt geboekt."

Zo begint Ben van der Velden, oud-correspondent van deze krant in Brussel, op 28
januari 1997 zijn artikel over een Europese ministersvergadering. Frankrijk en
Duitsland klaagden daar over ,,unfaire belastingpraktijken": bepaalde landen
lokten bedrijven bij anderen weg met fiscale stunts.

In het licht van de recente verontwaardiging over belastingdeals van bedrijven
in Luxemburg is het nuttig eens in de archieven te duiken. De
belastingconcurrentie waarvoor Commissievoorzitter Jean-Claude Juncker
verantwoordelijk wordt gehouden, en waarvoor multinationals als Starbucks en
Amazon onder vuur liggen, is al decennia een issue.

Maar Europese landen houden zelf de oplossing tegen: vrijwel geen land is bereid
zijn belastingstelsel aan dat van anderen aan te passen. Zelfs Parijs en Berlijn
niet, die altijd het hardst klagen. Belastingen horen immers bij de
soevereiniteit. Gevolg: iedereen blijft eigen tarieven heffen en regelingen
treffen. Verder dan een vrijblijvende 'gedragscode' zijn regeringen in Brussel
nooit gekomen.

Op diezelfde vergadering in 1997 kreeg Juncker, destijds minister van Financiën
én premier van Luxemburg, al de volle laag. Hij verdedigde zich door te zeggen
dat iedereen elkaar in Europa fiscaal vliegen afving - en niet alleen met
vennootschapsbelasting. De oplossing, zei hij, is volledige Europese
belastingharmonisatie. In Brussel gebruikte hij deze week identieke woorden.
Destijds wilden zijn collega's er niet van horen. De Nederlandse minister Gerrit
Zalm, die de vergadering voorzat - Nederland was EU-voorzitter - zei: ,,Een
uniform belastingsysteem in Europa willen we niet." Volgens hem moesten landen
bedrijven kunnen blijven trekken met fiscale regelingen en sociale voorwaarden.
Het Duitse geklaag over oneerlijke concurrentie was een poging om schuld over
tegenvallende belastinginkomsten op Europa af te schuiven, zei hij.

Dat zo'n oude kwestie toch zoveel ophef veroorzaakt, komt door de globalisering
en de crisis. Door de globalisering zijn bedrijven die door tax rulings in
allerlei landen soms nauwelijks belasting betalen, gigantisch geworden. Het gaat
om steeds meer geld. Bedrijven sparen dat geld uit, landen wordt het uit de mond
gestoten. ,,Privatisering van publieke gelden", noemde de Franse
europarlementariër Eva Joly, expert op dit gebied, het in deze krant. Over
holdingparadijs Nederland was ze keihard. Van de twintig beursgenoteerde
bedrijven in Portugal stonden er toen negentien om belastingredenen in Nederland
geregistreerd.

In crisistijd hebben landen dat geld hard nodig. Het gebrek aan
belastinginkomsten breekt allen op. Europese landen bezuinigen als gekken.
Gewone burgers worden hard getroffen: uitkeringen en sociale voorzieningen
worden beperkt, belastingen stijgen. Dividenduitkeringen bij multinationals,
mede mogelijk door lage belastingtarieven, blijven echter immens. Daar is,
verklaarbaar, publieke verontwaardiging over. Politici zitten klem. Kiezers
willen gerechtigheid. Maar bedrijven zorgen voor werkgelegenheid, die al zo
schaars is. Elke regering denkt: laat het buurland maar beginnen.

Juncker is verantwoordelijk voor deze situatie. Net als Mark Rutte en de lange
stoet politici die de globalisering omarmden, maar niet begrepen dat je voor
deze schaalvergroting ook 'meer Europa' nodig hebt. Nu sommige bedrijven
machtiger worden dan staten, legt de globalisering hén meer Europa op.
Regeringen moesten eerder aan Europees bankentoezicht en een euronoodfonds.
Belastingharmonisatie kan weleens het volgende slagveld worden.

LOAD-DATE: 14 November 2014

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2014 NRC Media B.V.
                              All Rights Reserved

                              14 of 127 DOCUMENTS



                                NRC Handelsblad

                            14 november 2014 vrijdag

Frits Abrahams - De straat op

BYLINE: Frits Abrahams

SECTION: Achterpagina; Blz. 11

LENGTH: 548 woorden


'PvdA'ers verplicht de straat op te gaan", luidde de krantenkop die ik mijn
vrouw bij het ontbijt bijna triomfantelijk voorlas. ,,Dat wordt hard werken,
misschien ook voor de leden", voegde ik eraan toe. Dit in de verwachting dat ze
zich sterk aangesproken zou voelen door het voornemen van haar politieke
leiders.

Maar ze vroeg alleen maar, merkwaardig lauw: ,,Hoezo?"

Ik begon enthousiast uit het artikel voor te lezen. Dat de leiding vond dat het
roer drastisch om moest, dat de PvdA-politici voortaan verplicht werden een
kwart van hun werktijd buiten de gemeentehuizen, provinciehuizen en Kamergebouw
door te brengen, dat de partij omgevormd zou worden tot een 'buurt- en
werkvloerpartij'.

,,We moeten dus een soort SP worden", constateerde ze stroef. ,,Precies", zei
ik, ,,daar is toch niks tegen?" Ze haalde haar schouders op: ,,Behalve dat de SP
dat al eerder bedacht heeft. Ik vind dat je de concurrent nooit moet kopiëren.
Bovendien, zó geweldig gaat het toch ook met de SP niet?" ,,Omdat ze daar nog
steeds geen nieuwe Marijnissen hebben gevonden", zei ik, ,,met oom Emile blijft
het behelpen."

We hapten zwijgend in onze beschuit. De dag was nog vroeg, maar toch minder
veelbelovend dan ik op grond van die krantenkop even verondersteld had. Het zou
een heldere, prachtige novemberdag worden, maar zouden ook de donkere wolken
boven de PvdA eindelijk wegtrekken? Bij wijze van gedachte-experiment stelde ik
voor dat wij getweeën een commissie vormden, die de top-PvdA'ers mocht
selecteren voor het gemoedelijke contact met 'de buurt- en werkvloer'.

Samsom viel als eerste af. Geen man om in het buurthuis een cd'tje van André
Hazes op te zetten, terwijl de ouwe hap hem met open armen aan de bar opwacht om
een klaverjasje te leggen. ,,Diederik zou er meteen een lezing over het
klaverjasspel in het kader van de globalisering van maken", zei mijn vrouw. ,,En
hij haalt zijn dochter er misschien weer bij om de kaarten uit te delen",
huiverde ik.

Dijsselbloem dan maar? ,,Te kil en te professoraal", meende mijn vrouw, ,,ook al
komt hij net als ik uit Eindhoven." Asscher dan? ,,Vriendelijke man, maar toch
te afstandelijk voor de gewone man", vond ze. En ze legde uit: ,,Het wemelt in
de PvdA van de nette, aardige academici, maar het zijn geen types die even
ontspannen een sjekkie gaan roken met de jongens op de werkvloer." ,,Spekman?",
opperde ik. ,,Als het moet de enige", zei ze, ,,en hij kan zijn truitje zó
aanhouden, maar ook bij hem vraag ik me af of ze naar hem zullen luisteren als
hij weer eens Martin van Rijn probeert te verdedigen." ,,Dat doet Spekman dan
niet meer, althans, niet openlijk", voorspelde ik.

,,En wanneer ga jij de straat op?", vroeg ik nog. Ze schudde bokkig het hoofd.
,,Een kwart van hun werktijd onder de gewone mensen", zei ze met nauwelijks
verholen weerzin, ,,hoe gaan ze dat controleren? Met een soort prikklok? Of
moeten ze op briefjes invullen hoe ze hun vrije tijd doorbrengen? Griezelig."

,,Er komt ook een hulplijn voor PvdA-politici die dreigen vast te lopen in een
kwestie", citeerde ik geruststellend het krantenbericht. ,,Geldt die lijn ook
voor gewone leden?", vroeg ze. ,,Ik denk het wel", zei ik, ,,maar als het niet
zo is wil ik voorlopig wel de honneurs waarnemen."

Ook dit aanbod leek haar zorgen niet helemaal weg te nemen.

LOAD-DATE: 14 November 2014

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2014 NRC Media B.V.
                              All Rights Reserved

                              15 of 127 DOCUMENTS



                                NRC Handelsblad

                           13 november 2014 donderdag

Spekman wil een radicale PvdA: uit kantoor, straat op

BYLINE: Door onze redacteur Thijs Niemantsverdriet

SECTION: In het nieuws; Blz. 3

LENGTH: 568 woorden


Partij van de Arbeid

PvdA-politiek lijkt gereduceerd tot verzinnen en verkopen van beleid. De partij
moet de buurten in.

Den Haag. De PvdA is ongelukkig met zichzelf. De partij zucht onder
,,machteloosheid van eigen makelij", is ,,defensief" en ,,te tactisch" geworden
en vereenzelvigt zich volledig met de overheid. Alles moet dus anders. En wel
nú.

Die boodschap komt niet van een ontevreden wethouder of dissident Kamerlid, maar
van partijvoorzitter Hans Spekman. Vanmiddag presenteert hij een reeks
richtlijnen waaraan PvdA-politici zich moeten gaan houden. Alleen met een
,,radicale" en ,,activistische" manier van politiek bedrijven kan de PvdA zijn
zelfvertrouwen herwinnen, luidt Spekmans boodschap.

Wat dat concreet inhoudt? PvdA-politici worden straks verplicht een kwart van
hun tijd door te brengen op straat. Niet praten met andere politici in het
Tweede Kamergebouw of op het gemeentehuis, maar actie in de wijk, op de
werkvloer of bij mensen thuis. De PvdA moet een 'werkvloerpartij' en
'buurtpartij' worden. De linkse concurrenten van de SP gaan al jaren de straat
op.

Een andere vereiste voor PvdA'ers: het volgen van ideologische scholing. Ook
komt er een hulplijn voor politici die zijn vastgelopen in een bepaalde kwestie
en gaat een team van 'ambassadeurs' hun ervaringen delen met collega-PvdA'ers.
In de eerste lichting ambassadeurs zitten onder meer vicepremier Asscher,
Kamerlid Marcouch en burgemeester Depla van Heerlen.

Spekmans actieplan tegen de machteloosheid van de PvdA is gebaseerd op een
rapport van Jan Hamming, burgemeester van Heusden. Hij dacht op verzoek van de
partijvoorzitter na over hoe de PvdA 'waardengedreven' politiek kan gaan
bedrijven. Hamming concludeert, niet voor het eerst, dat de PvdA een club van
technocraten is die het contact met de gewone man is kwijtgeraakt.
Sociaal-democraten moeten ruim baan geven aan emoties. ,,Het streven naar goed
werk is emotioneel [...] Verheffing is emotioneel [...] Binding is emotioneel".

Hammings verhaal is in lijn met Spekmans programma: activisme, poten in de
modder, initiatief van onderop. Maar hun gedragscatalogus komt op een
ongemakkelijk moment: kiezers laten de PvdA massaal in de steek vanwege Rutte II
en het kader klaagt dat ze de vele hervormingen en bezuinigingen van het kabinet
niet uitgelegd krijgt op straat.

Daar zit dan ook een probleem. Hoe kunnen PvdA'ers een emotioneel appèl doen op
sociaal-democratische beginselen als een groot deel van de achterban gelooft dat
diezelfde beginselen door het kabinet met de voeten getreden worden? Hamming
geeft een aantal voorbeelden van beleid dat op een positieve, linkse manier kan
worden uitgelegd, zoals de jeugdwet, het leenstelsel voor studenten en het
gedogen van coffeeshops. Maar minstens zo veelzeggend zijn de voorbeelden die
ontbreken: het asielbeleid, de korting van de werkloosheidsuitkering, de
bezuinigingen op langdurige zorg.

Ook roept Spekmans offensief de vraag op wat een 'radicale' PvdA betekent voor
het leiderschap van Diederik Samsom. De politiek van de PvdA ,,lijkt gereduceerd
tot het verzinnen en aan de man brengen van beleid", schrijft Hamming. De
veronderstelling ,,dat als het beleid goede resultaten heeft, de kiezer de
partij zal belonen" is een ,,armoedige strategie". Toch is dat precies wat
Samsom nu doet: het PvdA-beleid uitleggen in de hoop dat de kiezers uiteindelijk
waardering hebben voor zijn moed en daadkracht.

LOAD-DATE: 13 November 2014

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2014 NRC Media B.V.
                              All Rights Reserved

                              16 of 127 DOCUMENTS



                                NRC Handelsblad

                            11 november 2014 dinsdag

Er kwamen niet heel veel burgers

BYLINE: Petra de KoningFoto's David van Dam/ Olivier Middendorp

SECTION: Economie; Blz. 14

LENGTH: 1376 woorden


Pensioendialoog

Hoe moeten de pensioenen er in de toekomst uitzien? Staatssecretaris Jetta
Klijnsma trok het land in om erover te praten met 'burgers'.

Morgenavond zou in Utrecht de laatste bijeenkomst zijn van de Nationale
Pensioendialoog: een rondreis van staatssecretaris Jetta Klijnsma (Sociale
Zaken, PvdA) langs 'gewone burgers' in het hele land. Doel: van hen horen hoe ze
de toekomst van de pensioenen zien. Moet het anders dan nu? En hoe dan?

Na vier bijeenkomsten overdag, met veel ouderen, werden er nog twee extra
avonden georganiseerd om ook werkende jongeren te laten meepraten. De eerste was
vorige week in Den Haag, met zo'n twintig deelnemers (en nog steeds flink wat
ouderen). Voor morgenavond waren er nog minder aanmeldingen - die bijeenkomst is
afgelast.

In december komt er een 'slotconferentie'. Klijnsma gaat ook nog in het
buitenland kijken en praat met vakbondsjongeren van het 'PensioenLab'. In het
land begon ze elke bijeenkomst met: ,,Ik zet mijn oren wijd open." Alle ideeën
waren welkom.

Zo had ze het aan de Tweede Kamer beloofd. Hoe pensioenfondsen, hoogleraren,
vakbonden, ouderenbonden en werkgevers denken, weten de politici. De belangen
zijn groot - in geld en posities. Maar wat vinden de mensen om wie het gaat van
het idee dat je zelf kiest of je met je pensioen in één keer je hypotheek
aflost? Dat je je eigen spaarpotje aanlegt in plaats van samen een collectieve
pot? Moeten jongeren zo veel meer blijven betalen dan oudere werknemers (door de
'doorsneepremie')? En wat kun je bedenken voor zzp'ers?

Meestal zei Klijnsma op zo'n bijeenkomst ook: ,,Laten we niet vergeten dat we nu
misschien al het beste pensioenstelsel van de wereld hebben." Vooral haar eigen
PvdA vindt dat de discussie, die in het voorjaar moet leiden tot een
'toekomstnotitie' van het kabinet, ook weer niet al te open hoeft te zijn. Heel
veel hoeft er van die partij niet te veranderen.

Op de bijeenkomsten waren 'burgers' het eerst aan de beurt, daarna mochten
experts meedoen - in totaal 455 mensen. Bij het gewone-mensen-deel waren de
meesten boven de 55 en man. En vaak waren het niet zomaar burgers: ze werkten
bij een vakbond of ouderenbond, ze waren zelfstandig adviseur of wilden geld
verdienen met een idee. Ze hadden zich incognito aangemeld en net als Klijnsma
waren zij op zoek naar 'gewone burgers' om te horen wat de zorgen en wensen
waren. Die burgers waren er wel, maar ze waren met weinig.

Op de dag dat er in de Tweede Kamer over nieuwe pensioenregels werd gestemd,
half oktober, was er een dialoogbijeenkomst in Amsterdam. De deelnemers waren
boos: de regels lagen nu vast, wat deden ze hier nog? Klijnsma zelf was
vertraagd, een ambtenaar legde nog eens uit: het ging over later, niet over nu.
De deelnemers bleven zitten, Klijnsma zette daarna haar oren weer open.

Verona van der Spoel 'Voor mij blijft het een grote hocus pocus'

Verona van der Spoel (32) uit 's-Gravendeel werkt sinds kort in een
metaalbedrijf, ze snijdt staal voor machines op booreilanden. Daarvóór werkte ze
op het secretariaat van de Hogeschool Rotterdam.

Ze heeft pensioen opgebouwd bij het ABP voor ambtenaren en nu spaart ze bij het
pensioenfonds voor de metaalindustrie.

Op de pensioendialoogavond in Den Haag, op 5 november, krijgt ze van anderen te
horen dat het metaalfonds ,,een en al ellende" is. Maar waarom? Ze heeft geen
idee. ,,Voor mij blijft dat pensioen één grote hocus pocus."

Ze is gekomen omdat een vriend in het café had gevraagd of ze meeging. En híj
ging weer omdat zijn vader, bestuurderbij een pensioenfonds, naar de bijeenkomst
ging. ,,Ik kan geen nee zeggen", zegt ze.

Haar vriend had ook andere vrienden meegevraagd, maar zij hadden hem in zijn
gezicht uitgelachen. Kon hij niks leukers bedenken?

Van tevoren dacht Verona van der Spoel ook: wat moet ik op zo'n saaie
bijeenkomst? Maar het viel mee. ,,Het is interessant om te horen dat ook ouderen
heel verschillend tegen pensioenen aankijken. De een wil alles in eigen hand
houden, de ander juist niet."

Ze is niet ongerust over haar pensioen. Wel over haar werk. ,,Ik weet niet of ik
dit wel tot mijn pensioen ga volhouden."

Koen Keepers  'Ik heb nog nooit zo'n agressief gesprek gehad'

Koen Keepers (28) uit Amsterdam is politicoloog en hij heeft een bedrijfje in
'serious games'. Dat zijn spelletjes waarin spelenderwijs informatie wordt
gewisseld.

Eén van zijn games heet Pensionville, vergelijkbaar met Farmville. Hij wil het
verkopen aan fondsen en verzekeraars. De spelers van het spel bouwen een
pensioenstad op, ze kiezen voor beleggingen, ze kunnen korten of indexeren - en
zien meteen wat dat betekent voor hun echte pensioen. Tegelijk zien de spelers
wat hun eigen pensioenfonds in werkelijkheid doet en in het spel geeft dat fonds
op zijn beurt commentaar op de keuzes van de speler en legt het uit waarom de
eigen keuzes anders kunnen zijn.

Voordeel volgens Keepers: ,,Mensen gaan begrijpen hoe het in elkaar zit en de
fondsen horen wat hun deelnemers willen. Dat is democratie."

Hij kwam erop door Holle Bolle Gijs in de Efteling. ,,Mensen willen niet graag
afval in een bak doen, maar wel als je er een spel van maakt."

Keepers is op de pensioendialoog in Den Haag, op 5 november, om zijn spel te
promoten. Aan 'tafel 1' zit hij tegenover oudere mannen die hem een rare vinden
- ,,Jij, met dat spelletje van jou" - en veel liever praten over de rekenrente.

,,Ik heb nog nooit zo'n agressief gesprek over pensioenen meegemaakt", zegt
Keepers na afloop. ,,Die oude mensen zijn bang."

Coen Krijnen  'Door neoliberaal beleid verdwijnt de solidariteit'

Coen Krijnen (54) wilde op de pensioendialoog van 16 oktober, in de Amsterdamse
wijk IJburg, horen hoe het ervoor staat met de pensioenplannen. Hij maakt zich
zorgen: ,,Door neoliberaal beleid verdwijnt het hele idee van collectiviteit en
solidariteit. Keukentafeleconomen hebben nu bedacht dat je met je pensioen ook
je hypotheek moet kunnen aflossen. Zo jaag je de zaak over de kop. Veel mensen
denken: you only live once, betaal maar uit. Ze denken niet aan later."

Krijnen was tot afgelopen voorjaar webredacteur bij Humanitas, een organisatie
voor gehandicapten. Bij de derde reorganisatie in twee jaar verloor hij zijn
baan. Zijn WW-uitkering houdt binnenkort op.

Krijnen probeert nu als zelfstandig webcoördinator aan klussen te komen. Twintig
jaar geleden werkte hij bij een pensioenfonds en hij praat vaak over pensioenen
met zijn vader van 88. ,,Die kan zich er vreselijk druk over maken. Hij heeft
een pensioen uit de metaalindustrie." Dat fonds voerde de afgelopen jaren forse
kortingen door.

Krijnen vindt dat iedereen verplicht moet worden pensioen op te bouwen. Als een
basisverzekering, helemaal gebaseerd op het idee dat de risico's en
verplichtingen samen worden gedragen. Over zijn eigen pensioen zegt hij: ,,Dat
is nog ver weg. Ik denk nu: we rooien het wel." Belangrijker is op dit moment:
aan het werk komen.

Wout Fruijtier 'De pensioenwereld is ook heel klein en gezellig'

Wout Fruijtier (73) uit Castricum was bij alle bijeenkomsten van de
pensioendialoog. Hij vindt het jammer dat ze voorbij zijn. Fruijtier was van
1961 tot zijn pensionering, al op zijn 61ste, pensioenadviseur bij verschillende
bedrijven en bureaus. Bij de pensioendialoog kwam hij oude collega's tegen en
veel mensen die collega's van vroeger kenden.

Op de eerste bijeenkomst, in Maarssen, maakte hij andere deelnemers woedend met
zijn voorstel, dat mensen die minder dan 35.000 euro per jaar verdienen, niet
zelf moeten kunnen kiezen wat ze willen met hun oudedagsvoorziening. Die mensen
denken, weet hij uit ervaring, aan vandaag en morgen, en niet aan hun leven over
twintig jaar. Die moet je beschermen tegen verkeerde keuzes.

Fruijtier haalde na de hbs-A zijn boekhouddiploma. Hij hoorde over actuariële
berekeningen in de pensioenen en dacht: dat is iets voor mij. ,,Ik houd van
cijfertjes en lijstjes. De pensioenwereld is ook heel klein en gezellig. Als je
er eenmaal in zit, kom je er niet meer uit."

Bij Centraal Beheer kreeg hij in de jaren '60 zeshonderd gulden netto per maand,
hij eindigde zijn carrière als senior consultant bij een groot actuarieel
bureau.

Fruijtier krijgt nu samen met zijn vrouw netto zo'n 3.500 euro per maand. ,,Niet
veel als je bedenkt wat ik verdiende toen ik nog werkte."

LOAD-DATE: 11 November 2014

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2014 NRC Media B.V.
                              All Rights Reserved

                              17 of 127 DOCUMENTS



                                NRC Handelsblad

                            11 november 2014 dinsdag

Altijd een knuppel in de achterbak

BYLINE: Door onze redacteur Frederiek Weeda

SECTION: Media; Blz. 23

LENGTH: 1106 woorden


Mediahooligan

Ex-hooligan Henk Bres moet in de media het geluid van 'het volk' vertolken. Bres
wil vooral aardig gevonden worden blijkt uit een net verschenen boek over hem.

Henk Bres had altijd een honkbalknuppel in zijn auto liggen. Als een collega
zijn vrouw Corretje had beledigd, dan stoof hij naar haar werk met de
honkbalknuppel. Toen de sociale dienst een beloofde subsidie niet aan hem wilde
verstrekken, sloeg hij er alles met zijn honkbalknuppel kapot. Het personeel
wachtte bevend buiten tot de politie kwam.

Zo loste Hagenees Henk Bres jarenlang conflicten op. Het staat beschreven in het
onlangs verschenen (lezenswaardige) boek Bres waarin journalist Jan Dijkgraaf de
Bekende Nederlander Bres interviewt over zijn leven. Op de achterflap staat dat
hij eerlijk is en er ,,achter de ruwe bolster een enorme blanke pit schuilgaat".
Het voorwoord is van televisiepresentator Humberto Tan.

Een ding is zeker: Henk Bres (62) is een mediafenomeen. De afgelopen vijftien
jaar werd hij overal uitgenodigd - van radioprogramma's tot Sterrenslag. Media
wilden graag mensen van de straat aan het woord laten en Bres paste in het
plaatje: een grote vent met een Haags accent, een oorbel en tatoeages. Als vast
lid van debatprogramma Het Lagerhuis verkondigde hij de opvatting van de gewone
man. Henk Bres kan, tussen de woorden ,,tyfus" en ,,tering" door, geestig de
moraal van de vroegere Haagse Schilderswijk verwoorden.

Die moraal luidt: van vrouwen, oude mensen, kinderen en dieren blijf je af. Aan
je voetbalclub, je ouders en je vrouw ben je trouw. ,,Nergens krijg ik eten
zoals bij mijn Corretje. Ik ken nog niet schijten zonder mijn Corretje", zegt
hij over haar in zijn boek. Ze zijn al 41 jaar samen, sinds haar zestiende. Zijn
oude vader nam hij jarenlang mee op vakantie naar Oostenrijk.

Van buitenlanders moet Bres niks hebben. Hij stond in maart bij Geert Wilders
,,minder minder minder" te scanderen over Marokkanen. En de aanwezigheid van
buitenlanders is één van de redenen waarom hij nooit naar een verpleeghuis wil.
,,Dan komt er waarschijnlijk een buitenlandse zuster je kloten wassen. Dan wordt
er tegen je gepraat in een taal die je niet begrijpt en krijg je vreten dat je
niet lust."

Bres vertelt veel over zijn ruige verleden. Hoe hij de ene keer een ,,blaffer"
(pistool) in iemands mond stak om iets gedaan te krijgen, de andere keer met
drie kennissen tegelijk ieder een blaffer tegen het hoofd hield van één man. Dat
hij vroeger in het bos homo's in elkaar sloeg en later in de gevangenis
pedoseksuelen. Hij haat pedoseksuelen ondermeer omdat zijn vrouw als kind werd
misbruikt. In totaal zat Bres zo'n achttien maanden in de gevangenis, wegens
vechten, vernieling en inbraak.

Henk Bres werkte lange tijd mee aan het televisieprogramma de Sterkste man van
Nederland. In de jaren negentig deed hij informele beveiliging bij houseparty's.
'Incasso' deed hij ook voor kennissen - mensen intimideren die een rekening niet
hadden betaald. Hij was voorzitter van de supportersvereniging van FC Den Haag
en hooligan. Op een dag ging hij in zijn eentje de strijd aan met tientallen
opgefokte Ajax-hooligans. Hij werd volledig in elkaar geslagen en de politie
moest hem redden. Maar respect had hij toen wel gewonnen. Week in week uit vocht
hij met Haagse hooligans tegen die van andere clubs.

Bres werd liefdevol opgevoed door zijn ouders. Waarom dan later zo veel geweld
gebruiken? Hij vermoedt dat hij als kind een minderwaardigheidscomplex had omdat
hij er als een slungel uitzag en zich daardoor wilde bewijzen. En hij zegt in
een bijzin dat hij weleens bang was dat hij het zachtaardige van zijn moeder
heeft geërfd.

Veel geld verdiende hij niet. Hij deed eerst ongeschoold werk en werkte later
zwart naast zijn uitkering. Als jonge taxichauffeur sjoemelde hij met de
taximeter zodat hij meer uren kon maken dan toegestaan. Corretje werkte altijd,
onder meer in winkels, maar belandde later in de WAO. Ze accepteerde alles van
Bres, ook dat hij soms nachtenlang wegbleef. Ze bezocht hem steevast in de
gevangenis. Kinderen hebben ze niet.

Zijn vele zakelijke mislukkingen geven hem iets sympathieks. Toen hij kamers
verhuurde aan prostituees kwam aids op: alle klandizie weg. Zijn zonnebankstudio
kreeg amper klanten omdat net dat jaar de zon negen maanden lang scheen. ,,Als
ik een kapperszaak zou openen, liet iedereen zijn haar groeien", zegt hij. De
enige periode waarin hij geld had om reisjes te maken, was die waarin hij
cocaïne verkocht.

Hij werd ook vaak opgelicht. Voor een inbraak in een videotheek die hij voor de
eigenaar ensceneerde, kreeg hij nooit het beloofde geld. Tussen 2001 en 2003
reed hij elke week naar Hilversum om mee te praten in een radioprogramma - ook
dat beloofde honorarium kreeg hij nooit.

Zijn openhartigheid over vrouwen is aandoenlijk. ,,Ik schaamde me gewoon voor
mijn lijf". En: ,,Ik begrijp nooit wanneer een vrouw iets van mij wil, ik zie
het gewoon niet." Hij houdt van lol en gezelligheid. ,,Ik kan wel met wijven
omgaan maar niet op de sekstoer."

Henk Bres, zo blijkt, wil aardig gevonden worden. Hij stopte met cocaïnehandel
toen één van zijn cliënten zich doodreed, vlak na het snuiven. Het was niet
zozeer die dood die Bres tot inkeer bracht, maar de blikken van de familie op de
begrafenis. Ze keken hem aan alsof het zijn schuld was, als dealer, dat zij hun
geliefde kwijt waren.

Het is de vraag of de mediamensen die zijn charme zo waarderen, hem nog steeds
op handen dragen nadat ze dit boek hebben gelezen. Tot nu toe was alleen Paul
Witteman kritisch. Hij zei eens tegen Bres: ,,Jij bent een gevaarlijke vent.
Iedereen pikt het van jou. Jij kunt alles zeggen."

authentieke asocialen op tv Terror Jaap, Tiny en Lau en Roy Donders

Terror Jaap

Bekend van het eerste seizoen van de Gouden Kooi, dat hij won. Bekend om
bijzondere uitspraken. Een daarvan werd de titel van zijn single: 'Fokking niet
normaal'.

Tiny en Lau

Bekend van het YouTube-filmpje (fragment uit SBS-serie Nooddorp) waarin het
grofgebekte Rotterdamse koppel een kerstboom probeert op te zetten. Daarna onder
andere te gast bij Jensen  en Gillend naar Huis.

Oh, Oh Cherso

De groep drinkende en scheldende Hagenezen werd beroemd door realityseries.
Werden uitgenodigd bij talkshows en de zonnebankbruine 'Barbie' was tot nu toe
in zes eigen programma's te zien.

Roy Donders

Trok hoge kijkcijfers op RTL5 met  'Roy Donders: Stylist van het Zuiden',
ontwierp een huispakkenlijn en sloot een contract met Jumbo voor juichpakken.

Dikke Dennis

Eigenaar van tattooshop, mascotte van hardrockband Peter Pan. Speelde in
tv-series en deed mee aan Sterren Springen. Nam afstand van zijn

neonazi-verleden.

LOAD-DATE: 11 November 2014

LANGUAGE: DUTCH; NEDERLANDS

GRAPHIC: De belangrijkste moraal van Henk Bres: van vrouwen, oude mensen,
kinderen en dieren blijf je af

PUBLICATION-TYPE: Krant

JOURNAL-CODE: NRC Handelsblad


                         Copyright 2014 NRC Media B.V.
                              All Rights Reserved

                              18 of 127 DOCUMENTS



                                NRC Handelsblad

                            10 november 2014 maandag

Minister was niet langer excellentie;
Oorlogsmisdaden in Indië

BYLINE: Door onze redacteur Wilfred Takken

SECTION: Media; Blz. 23

LENGTH: 815 woorden


Interview

Mirjam Prenger

Nieuwsrubrieken wierpen begin jaren zestig hun schroom af. Een minister kreeg
zelfs kritiek op tv. De omroeppolitiek is blijven bestaan.

'De actualiteitenrubriek was begin jaren zestig een mengsel van Polygoonjournaal
en variété", zegt televisiehistoricus Mirjam Prenger: ,,Na het item 'Heeft u ook
al een hond?' volgde een reportage uit Algerije, en dan een lied van Jules de
Corte. Het was de tv-variant van een geïllustreerd weekblad."

Mirjam Prenger, die de master journalistiek aan de Universiteit van Amsterdam
leidt, promoveerde vrijdag op het proefschrift Televisiejournalistiek in de
jaren vijftig en zestig: Achter het Nieuws en de geboorte van de
actualiteitenrubriek.

In korte tijd veranderde rond 1962 de actualiteitenprogramma's in serieuze en
invloedrijke rubrieken, die volgens Prenger de cultuurrevolutie van de jaren
zestig verspreidden en versnelden, door misstanden te onthullen, de gewone man
aan het woord te laten, en door taboes te doorbreken - abortus,
homoseksualiteit, de pil. Aardig is dat de achterliggende omroeppolitiek die ze
schetst parallellen vertoont met het heden.

Niet zozeer journalistieke en technologische vernieuwingen leidden volgens
Prenger tot de geboorte van de actualiteitenrubriek en het volwassen worden van
de Nederlandse televisie, als wel ,,concurrentiedrift en het streven naar
machtsbehoud". Doorgaans wordt aangenomen dat de nieuwe generatie journalisten
het nieuwe elan bracht. Prenger nuanceert dit: ,,Dat waren deels dezelfde
redacteuren die eerder die items als 'Heeft u al een hond?' maakten. Het ging
niet van hun uit. De nieuwe eindredacteuren, Herman Wigbold bij Achter het
Nieuws en Richard Schoonhoven bij Brandpunt waren wel belangrijk."

Het waren de omroepdirecteuren die opdracht gaven tot vernieuwing; onder druk.
Vanaf begin jaren zestig gaat het volk namelijk klagen. ,,Via tv-recensenten en
ingezonden brieven: waarom moet het zo oubollig? Kan het niet kritischer en meer
confronterend? Wij willen discussie." Zoals vaker werd een buitenlands voorbeeld
gekozen. De BBC had Panorama, die de blauwdruk is voor hoe
actualiteitenrubrieken er nu nog uitzien.

En die concurrentiedrift en machtsbehoud? Prenger: ,,De VVD kwam in de regering
en die stonden kritisch tegenover het omroepbestel. De VVD wilde toen al
commerciële tv toelaten. Om hun positie te behouden moesten de publieke omroepen
vernieuwen." Klinkt als 2014. Er zijn meer parallellen. Ook toen worstelden
omroepen met de sandwichformule: amusement inzetten om kijkers te winnen voor
het serieuze werk: ,,Daar is de VARA van oudsher heel sterk in: vermaken en
verheffen." Verder actueel: de rubrieken wilden onafhankelijke journalistiek
brengen, maar moesten zich ook profileren volgens de identiteit van hun omroep.

Prenger koos voor Achter het Nieuws omdat ze botsingen interessant vindt. En die
waren er. De rubriek begon taboes aan te pakken. Prenger: ,,De eerste lesbiennes
verschenen op tv, op de rug gefilmd. Het werd niet gepropageerd, het was meer
van: kijk, dit bestaat. De VARA was de progressieve omroep, dus daar kon dat."
Kranten waren de tv hierin trouwens voorgegaan, zo benadrukt Prenger, maar tv
had een veel grotere uitstraling. Begin jaren zestig was het net een massamedium
geworden. Iedereen keek.

Nieuw was ook het laten varen van de eerbied voor gezag. ,,Hadden ze een item
over woningnood, dan doorsneden ze een gesprek met de minister - die zei dat
alles goed ging - met tegenstanders, mensen die in krotten woonden. Dat was
ongekend, de minister was erg boos. De kwestie werd tot in de ministerraad
besproken." Een echte storm veroorzaakte Achter Het Nieuws in 1969 met het
aankaarten van de Nederlandse oorlogsmisdaden in de Indonesische
onafhankelijkheidsoorlog (1947-1949). ,,Daar hebben ze zoveel gezeik mee
gekregen."

Als contrapunt in het boek dient Brandpunt van de KRO. ,,Die brandden hun handen
niet aan ethische kwesties. Maar ze waren veel beter in politiek en in
buitenlandse reportages. Ze deden stand-ups in Indonesië, Vietnam, Congo,
terwijl achter ze de kogels rondvlogen. Niet controversieel; die reportages
oogstten alom bijval. Eindelijk loste televisie zijn belofte in als venster op
de wereld." Politiek Den Haag versloeg Brandpunt veel onafhankelijker dan Achter
het Nieuws: ,,Die zaten te veel aan de PvdA vast. De politiek verslaggever was
ook hoofd voorlichting bij de PvdA. En eindredacteur Herman Wigbold stond op de
PvdA-verkiezingslijst."

De actualiteitenrubrieken stonden niet op zichzelf; de hele Nederlandse tv
maakte volgens haar ,,een gouden tijd" door. Prenger wijst op de serie De
Bezetting met Loe de Jong. ,,Die zorgde voor acceptatie van televisie bij de
elite." En de invloedrijke satirische rubriek Zo is het toevallig ook nog eens
een keer. ,,Die rubriek haalde zoveel overhoop. Het heeft de VARA in één jaar
tijd 40.000 leden gekost. Daar gaat mijn volgende boek over."

LOAD-DATE: 10 November 2014

LANGUAGE: DUTCH; NEDERLANDS

GRAPHIC: Actualiteitenrubriek Achter het Nieuws (VARA) van 1 juni 1966: Herman
Wigbold (rechts) interviewt Bernard de Vries, de eerste Provo in de Amsterdamse
gemeenteraad.

PUBLICATION-TYPE: Krant

JOURNAL-CODE: NRC Handelsblad


                         Copyright 2014 NRC Media B.V.
                              All Rights Reserved

                              19 of 127 DOCUMENTS



                                NRC Handelsblad

                            4 november 2014 dinsdag

Slimmerik die geniet bij tegenwind;
Slechte peilingen

BYLINE: Door onze redacteur Philip de Witt Wijnen

SECTION: In het nieuws; Blz. 2

LENGTH: 1218 woorden


Profiel Eric Wiebes Zelfs de eigen VVD kritiseert de staatssecretaris voor
Belastingen. En toch is hij ,,de juiste man".

Den Haag. De Telegraaf  opende zaterdag zijn voorpagina met drie woorden: 'Derde
Flater Wiebes' - in de bekende chocoladeletters. Op Twitter circuleert een
persiflage op een VVD-verkiezingsposter: 'Onbegrijpelijk dat er nog mensen op
ons stemmen'.

Staatssecretaris Eric Wiebes (Financiën, VVD) krijgt het voor zijn kiezen. In
korte tijd presenteerde hij twee pijnlijke belastingmaatregelen: de nieuwe
bijtelling voor leaserijders in 2016 en een onverwachte naheffing op het
loonstrookje van volgend jaar. Ze wekken woede bij een belangrijk deel van het
VVD-electoraat: de 'hardwerkende Nederlander' en de automobilist. Ook zijn eigen
fractie in de Kamer viel hem op de bijtellingskwestie hard aan, en gebruikte
dezelfde ochtendkrant voor de aanval.

Is de man die in maart de opgestapte Frans Weekers opvolgde politiek zo
onhandig, maakt hij fouten of speelt hij een geraffineerd strategisch spel?

Eric Wiebes geldt als een technocraat die zijn dossiers pragmatisch behandelt,
niet politiek. Maar de fiscale problemen van het kabinet zíjn politiek. Elke
belastingmaatregel kan kiezers kosten. Blijkt ook uit de meest recente peiling
van http://peil.nl. Afgelopen zondag verloor de VVD opnieuw virtuele
Kamerzetels: ze zakte van 26 naar 24. In de huidige Tweede Kamer hebben de
liberalen er 41. De derde 'flater' waar de krant zaterdag van sprak was het
voorstel van Wiebes in mei om de fiscale vrijstelling van erfbelasting bij de
overdacht van familiebedrijven te beperken. Ook toen vielen 'ondernemend
Nederland' en zijn eigen partij over hem heen, waarna hij het voorstel schielijk
introk. Het was te vroeg om met dit soort proefballonnetjes te komen. Alles zal
op z'n plaats vallen met het nieuwe belastingstelsel.

Wiebes moest zich voor de camera en in de Kamer in creatieve bochten wringen om
de onfortuinlijke naheffing uit te leggen. En hij werkte de afgelopen week met
beide coalitiepartijen en de sector aan een beter verteerbaar alternatief voor
nieuwe bijtellingstarieven voor leaseauto's.

Volgens een voormalige politieke collega valt Wiebes niets te verwijten - en
weet hij dat zelf ook. ,,De kritiek van z'n eigen partijtop valt gemakkelijk te
pareren", zegt Maarten van Poelgeest, met Wiebes vier jaar wethouder in
Amsterdam, maar dan voor GroenLinks. ,,Hij voert uit wat zijn politieke leiding
met de PvdA heeft afgesproken. Als hij erop wordt aangesproken zal hij zeggen
dat hij de ophef niet begrijpt. Hij doet wat men hem heeft gevraagd."

Dat geldt zowel voor de fiscale naheffing als voor de nieuwe leasetarieven. De
eerste is het gevolg van een nivellerende maatregel die de coalitiepartijen aan
het begin van de kabinetsperiode eind 2012 afspraken. De nieuwe bijtelling komt
voort uit het vorig jaar tot stand gekomen energieakkoord; een van de
doelstellingen daarvan is om het aantal elektrische auto's uit te breiden tot
200.000 in 2020.

Hoewel Wiebes vorige week zei zelf de stimulering van elektrische auto's ,,ook
geen feest" te vinden, wil hij het energieakkoord op dit punt tóch naleven.
Anders krijgt hij het aan de stok met Henk Kamp, zo verwees hij vilein naar zijn
partijgenoot, de minister van Economische Zaken die het energieakkoord sloot.
Hij bedoelde: mijn vervelende maatregel is míj niet aan te rekenen.

Volgens partijgenoot Eric van der Burg, eveneens collega-wethouder in het
Amsterdamse stadsbestuur, heeft Wiebes de recente kritiek uit het land zien
aankomen en is hij er laconiek over. Dat laconieke etaleerde hij ook afgelopen
vrijdag na de ministerraad, toen hem werd gevraagd of hij het nog wel leuk vond
om voortdurend onder vuur te liggen. ,,Nou weet u, ik heb tenminste nog een baan
en nog een boeiende ook."

Dat is niet gespeeld, weet Van der Burg. ,,Wiebes geniet van de complexiteit.
Het is in Den Haag veel politieker dan in Amsterdam en het vergrootglas is
groter. Dus is het ingewikkelder en dat vindt hij alleen maar interessant en
leuk."

En hoewel de fractie zich bij tijd en wijle dan boos afwendt van de eigen
staatssecretaris, is ook de VVD volgens Van der Burg nog altijd gelukkig met
Wiebes. ,,Eric is met een bepaalde opdracht naar Den Haag gehaald: los de
problemen bij de Belastingdienst op en hervorm het Belastingstelsel. Daarvoor is
hij nog steeds de juiste man op de juiste plek."

Met die missie in het achterhoofd kan Wiebes de ophef van de huidige incidenten
ook gebruiken. Elke keer als blijkt dat de Belastingdienst een bepaalde
maatregel niet aankan (zoals met de naheffing) of voor een ingewikkeld systeem
een tijdelijke oplossing moet worden bedacht (de bijtellingstarieven) kan de
staatssecretaris roepen: ziet u nou wel, het is hard nodig om de Belastingdienst
te verbeteren en het stelsel te hervormen. Val mij niet af, maar help mij!

Leaseauto's Compromis over nieuwe fiscale bijtellingstarieven met sector,
milieuorganisaties en fracties in Tweede Kamer

Staatssecretaris van Financiën Eric Wiebes (VVD) neemt het leaseplan van ANWB,
milieugroepen en werkgeversorganisatie VNO-NCW over. Dat schrijft hij aan de
Kamer.

Het plan leidt ertoe dat er in 2016 vier categorieën overblijven in de
bijtelling voor lease-auto's: 4 procent voor elektrisch, 15 procent voor
semi-elektrisch, voor de rest 21 of 25 procent.

Volledig elektrische auto's worden vrijgesteld van motorrijtuigenbelasting,
semi-elektrische betalen het halve tarief. Wiebes' eerste plan voor de
bijtelling werd vorige week afgeschoten door zijn eigen VVD en de autobranche.
Met de VVD en de PvdA kwam hij vrijdag tot een tweede plan. Dat is vervangen
door het nieuwe plan, dat gisteren werd gepresenteerd door milieuorganisaties,
ANWB en VNO-NCW.

De staatssecretaris noemde het voorstel van de sector ,,ordentelijk, serieus en
bijzonder", omdat het - anders dan de eerdere voorstellen die uit de sector
kwamen - financieel ook ,,dekkend" op de begroting zou zijn.

De regeringspartijen VVD en PvdA kunnen zich in het voorstel vinden. De Tweede
Kamer zal de plannen volgende week bespreken.

Naheffing De staatssecretaris geeft ook beter inzicht in de financiële gevolgen
van de afbouw van heffingskortingen

Wiebes stuurde gisteren eveneens een overzicht naar de Kamer met meer details
over de omvang van de gewraakte naheffing.

Dat was op verzoek van het CDA. De door het kabinet afgesproken afbouw van de
inkomensafhankelijke heffingskortingen kon door de Belastingdienst niet per 1
januari 2014 volledig worden verwerkt in de maandelijkse loonheffing. Dat lukte
wel voor het reguliere loon maar nog niet voor bijzondere beloningen
daarbovenop, zoals vakantiegeld of prestatiebonus. Daarom krijgen mensen die dit
soort extraatjes in 2014 ontvangen komend voorjaar een naheffing. De omvang
varieert nogal per inkomensgroep.

Zo betaalt iemand met een bruto jaarsalaris van 50.000 euro, met vakantietoeslag
én dertiende maand 283 euro bij. Krijgt diegene alleen vakantiegeld en geen
dertiende maand is dat maximaal 74 euro.

In de lagere inkomensgroepen kunnen mensen geld tegemoet zien. Wie 15.000 euro
per jaar verdient, met vakantietoeslag en dertiende maand krijgt 201 euro terug.
Wiebes benadrukt dat het indicaties zijn en geen definitieve bedragen. De
bedragen kunnen hoger uitvallen als iemand bijvoorbeeld een forse bonus heeft
ontvangen.

LOAD-DATE: 4 November 2014

LANGUAGE: DUTCH; NEDERLANDS

GRAPHIC: Staatssecretaris Eric Wiebes. Hij krijgt kritiek om de bijtelling voor
leaseauto's en een naheffing voor veel burgers.

PUBLICATION-TYPE: Krant

JOURNAL-CODE: NRC Handelsblad


                         Copyright 2014 NRC Media B.V.
                              All Rights Reserved

                              20 of 127 DOCUMENTS



                                NRC Handelsblad

                            1 november 2014 zaterdag

President Burkina Faso treedt af na protest en leger grijpt macht

BYLINE: Door onze redacteur Wim Brummelman

SECTION: In het nieuws; Blz. 3

LENGTH: 440 woorden


Volksopstand

Het plotselinge aftreden van president Compaoré zorgde even voor blijdschap.
Maar het leger lijkt de macht te grijpen.

Amsterdam. President Blaise Compaoré van Burkina Faso is na 27 jaar aan de macht
ten val gekomen na een uitbarsting van volkswoede deze week in de hoofdstad
Ouagadougou.

De omstandigheden van zijn vrijdag aangekondigde vertrek, die doen denken aan de
'Arabische Lente', zijn uniek voor Afrika beneden de Sahel.

Nu Compaoré kan worden geschrapt uit de toptien van langst dienende
regeringsleiders op het continent, dringt zich de vraag naar zijn opvolging op.
Wie weet het vertrouwen van het volk terug te winnen en het arme Bukina Faso, in
een roerige regio, te behoeden voor chaos? Zoals bijvoorbeeld buurland Mali
overkwam.

Vrijdagmiddag gaf Compaoré het verzet tegen zijn aftreden op toen de protesten
bleven doorgaan. In een op tv voorgelezen verklaring kondigde hij een
overgangsperiode aan van ,,maximaal 90 dagen", waarna ,,vrije en transparante
verkiezingen" zullen volgen. Daarna reisde af richting de Ghanese grens.

Op straat ging gejuich op. Maar de stemming sloeg weer om toen bekend werd dat
legerleider Honoré Traoré had aangekondigd de regie over de staat op te nemen.
Volgens de grondwet treedt de parlementsvoorzitter op als plaatsvervanger van de
president. Maar donderdag al werd het parlement door Compaoré ontbonden.

's Avonds volgde er een nieuwe verklaring, ditmaal van een groepje hoge
legerofficieren. Ze stelden vast dat de huidige constitutie is opgeschort en
kondigden aan dat er een nieuw orgaan zou worden opgericht dat ervoor moet
zorgen dat de constitutionele orde zo snel mogelijk wordt hersteld. Ze riepen de
internationale gemeenschap op hen te helpen. Zowel de Verenigde Staten als de
Europese Unie toonden zich echter zeer ongerust over de opschorting van de
grondwet.

Het was niet onmiddellijk duidelijk hoe de verklaring van de officieren zich
verhield tot de aankondiging van Traoré, die geldt als een nauwe bondgenoot van
Compaoré.

Burkina Faso (17 miljoen inwoners) heeft een relatief jonge bevolking. Onvrede
over stijgende kosten voor levensonderhoud en werkloosheid hebben het protest
tegen Compaoré gevoed. Vorig jaar waarschuwden kerkelijke instanties al dat de
regering steeds meer ,,losgekoppeld" raakt van de realiteit waarmee de gewone
burger wordt geconfronteerd en van de sociale noden.

Op straat werd geroepen om een sleutelrol voor generaal b.d. Kouamé Lougué, die
enkel jaren geleden als legerchef werd ontslagen door Compaoré. Als medestander
in de strijd tegen terreur was Compaoré een vriend van Parijs en Washington.
Maar ook die lieten hem vallen.

LOAD-DATE: 31 October 2014

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2014 NRC Media B.V.
                              All Rights Reserved

                              21 of 127 DOCUMENTS



                                NRC Handelsblad

                            1 november 2014 zaterdag

De stad na de moord: wij tegen zij;
Aangeslagen agenten

BYLINE: Door onze redacteuren Bas Blokker en Jan Meeus

SECTION: Weekend; Blz. 9

LENGTH: 2725 woorden


Tien jaar later Toen polarisatie dreigde na de moord op Theo van Gogh,
profiteerden de autoriteiten in Amsterdam van contacten waarin wijkagenten jaren
hadden geïnvesteerd. Hoe is dat nu, nu radicaliserende moslims opnieuw een bron
van zorg zijn?

'Dat Theo dood is, dat komt door jullie", roept een voorbijganger tegen Pieter
Hilhorst. Het is dinsdagochtend 2 november 2004. Hilhorst, dan columnist van de
Volkskrant, is al de hele ochtend op de plek waar Theo van Gogh is vermoord. De
informatie sijpelt langzaam door. ,,Wij linkse klootzakken hadden het gedaan",
zegt Hilhorst nu. ,,Dat was een beetje de stemming toen."

Later die dag gaat diezelfde Hilhorst naar zijn huis, een paar honderd meter
verderop. Een jongen van Marokkaanse afkomst loopt voor hem uit, hoort hem en
draait zich geschrokken om. ,,Het is eng deze tijd", zegt hij, opgelucht dat het
loos alarm is. ,,Ik ben geen terrorist, man. Ik ben gewoon een crimineel. Ik ben
ontzettend geïntegreerd. Ik kom altijd bij witte mensen thuis om ze cocaïne te
bezorgen."

Iedereen had die dag in Amsterdam wel een reden om op zijn hoede te zijn, en
Marokkaanse Amsterdammers in het bijzonder. De dader was namelijk een radicale
moslim van Marokkaanse origine. Met een mes had Mohammed B. een brief gestoken
op het ontzielde lichaam van de filmmaker en islamcriticus. De vriendin van
Hilhorst had hem bijna aangereden toen hij met zijn wapperende gewaad over het
kruispunt was weggerend.

Tien jaar na de eerste moord met terroristisch oogmerk in Nederland, is de
spanning over de radicale islam slam terug. De opkomst van IS en de
aantrekkingskracht van de oorlog in Syrië op jonge moslims roepen de tijd na de
moord op Van Gogh in herinnering. De vraag is wat Nederland heeft geleerd van
die crisisperiode.

Bernard Welten begint aan zijn tweede dag als hoofdcommissaris van politie als
hij te horen krijgt dat Van Gogh is vermoord. Zijn agenten hebben geschoten en
zijn beschoten. Welten stapt onmiddellijk in zijn auto naar Amsterdam-Oost. Hij
spreekt zijn aangeslagen agenten en gaat naar de plek waar Van Gogh het leven
heeft gelaten. Ondertussen staan alle lijnen open. ,,Ik wil op zo'n moment van
mijn mensen weten wat er speelt. Wat horen en zien zij? Hoe taxeren ze de
situatie?" De stad lezen, noemt Welten dat.

Hilhorst herinnert zich de bijna onafgebroken gesprekken van die ochtend met
bezorgde vrienden, aangeslagen buurtbewoners en boze burgers. ,,De sfeer was
explosief", zegt hij precies tien jaar later op precies dezelfde plek. De
Egyptenaren die de snackbar even verderop runden, werden op de daad aangesproken
- dat waren koptische christenen. Een week later, vertelt Hilhorst, mocht een
van zijn bijlesleerlingen de deuren niet langs voor Sint Maarten. Het meisje
kwam uit een Marokkaans gezin en haar moeder was bang dat ze agressief zou
worden bejegend.

In de Linnaeusstraat groeit die dinsdag, naast de plek waar Van Gogh werd
doodgeschoten, een monument van bloemen, waxinelichtjes, pakjes sigaretten en
briefjes. De held van de Amsterdamse grachtengordel, blijkt ook de held van de
gewone Nederlander die moeite heeft met de multiculturele samenleving.

De avond van de moord werd een 'lawaaiwake' georganiseerd op de Dam. Zo kregen
Amsterdammers de gelegenheid hun woede en angst van zich af te schreeuwen. Na
wat gesteggel was ook minister van Integratie Rita Verdonk uitgenodigd. Ine van
Brenk, destijds beleidsambtenaar veiligheidszaken bij de gemeente Amsterdam,
stond met verbazing toe te kijken op de Dam. VVD-minister Verdonk kreeg de
sympathie van de demonstranten, burgemeester Cohen werd in eerste instantie
uitgefloten. ,,Er was woede en haat in de stad", zegt Van Brenk nu. ,,Het was
voor het eerst dat ik me realiseerde hoeveel mensen moeite hadden met de
multiculturele samenleving en met de linkse verdedigers daarvan. Mensen voelden
zich niet meer thuis in wijken waar veel moslims woonden. Dat sentiment had ik
gemist."

De moord op Van Gogh was de nachtmerrie die het stadsbestuur en het politiekorps
van Amsterdam al hadden gevreesd. De stad is een lappendeken van
nationaliteiten, culturen en gezindten - toen net zo goed als nu. Meestal leeft
dat in min of meer vrolijke onverschilligheid samen. Maar de breukvlakken liggen
altijd onder het oppervlak en die kunnen in crisistijd scheidslijnen worden.
Tweeënhalf jaar eerder was Pim Fortuyn vermoord en kruiste men de vingers: als
het maar geen moslim is. Dit keer was het wel een moslim en moesten alle zeilen
worden bijgezet om de vrede in de stad te bewaren.

Ine van Brenk, tot dit jaar raadslid voor GroenLinks in Landsmeer, zat in de
auto op weg naar het stadhuis toen ze werd gebeld. ,,Het was meteen duidelijk
dat Van Gogh niet toevallig was doodgeschoten", zegt ze. Op het stadhuis liep ze
meteen burgemeester Cohen tegen het lijf. ,,Normaal gesproken gaan wij naar hem,
nu kwam Cohen naar ons toe. Wat moesten we doen? Op zo'n moment moet je de rust
bewaren, of liever: de paniek beheersen."

Dat is het moment waarop gemeente en politie in Amsterdam grijpen naar het
Draaiboek Vrede. Het is een protocol waarbij iedere buurtregisseur (zeg maar
wijkagent) contact maakt met mensen die in zijn of haar buurt invloedrijk zijn.
Die buurtregisseurs hebben in 'vredestijd' geïnvesteerd in deze contacten. Ze
moeten ,,bij wijze van spreken tot op Spuistraat 84b weten wie daar woont en wat
voor iemand dat is", zegt Welten.

De impliciete afspraak van het Draaiboek Vrede, zegt Welten, is: ik als
politieman maak jou, burger van Amsterdam, medeverantwoordelijk voor het bewaren
van de vrede in de stad. De contacten van de politie lopen zo tot in ,,de
haarvaten van de samenleving". Volgens de meeste betrokkenen heeft die aanpak
een belangrijke rol gespeeld bij het daadwerkelijk bewaren van de vrede in die
dagen. Net als de centrale lijn die Cohen als burgemeester aanhield: de boel bij
elkaar houden.

Jeroen de Lange leidde in die tijd de staf van de gemeentesecretaris en kreeg
diezelfde dag de opdracht een notitie te schrijven. De Lange, opgeleid als
ontwikkelingseconoom en antropoloog, gebruikte zijn ervaring als diplomaat in
het door burgeroorlog verscheurde Rwanda en schreef in een week tijd Wij
Amsterdammers, waarin een speciale eenheid voor de aanpak van radicalisering
werd voorgesteld, maar ook een programma om discriminatie bij disco's tegen te
gaan. Centraal stond de identificatie met de stad. ,,Als er mensen in de stad
wonen die vinden dat ze geen Nederlander zijn, laten we er dan in hemelsnaam
voor zorgen dat ze zeggen: ik ben Amsterdammer."

Die lijn, zegt Ahmed Marcouch, gaf mensen zoals hij ,,een slinger de goeie kant
op". Marcouch werkte als coördinator jeugd en veiligheid in de stadsdelen Oost
en Zeeburg en was ook woordvoerder van de Unie van Marokkaanse
Moskeeorganisaties Amsterdam - waar hij als relatief jonge moslim voor
vernieuwing moest zorgen. ,,Ik moest de bestuursleden uitleggen dat Theo van
Gogh niet de museum-Van Gogh was. Ik heb verteld wat hij zoal had gezegd en
waarom hij was vermoord."

De lijn van 'Wij Amsterdammers' vat Marcouch samen als: ,,Vrijheid is van ons
allemaal, we laten ons niet uit elkaar spelen door extremisten. 'Wij' zijn de
mensen die voor onze vrijheden staan. 'Zij' zijn de mensen die ze ons willen
afnemen. Dus wij/zij is niet: atheïsten tegen moslims, maar vrijen tegen
onvrijen. Cohen was de belichaming van dat 'wij'."

Het ambtenarenteam van Wij Amsterdammers organiseerde ,,allemaal snelle acties",
zegt De Lange. Een fietstocht van Marokkaanse jochies met borden 'Wij zijn tegen
terreur'. Buurtiftars: Nederlanders, eet eens mee met je buren. Er is, zeggen
Marcouch en toenmalig wethouder Hannah Belliot, ook veel geld gestopt in dingen
waarvan de effectiviteit moeilijk te meten viel. Vooral de welzijnssector
profiteerde. ,,Deskundigen mochten gaan beunhazen met multiculti-cursusjes."

Maar het ,,meegaan in de emotie van de stad", zoals Belliot het uitdrukt, had
wel succes. Die weken werden in Nederland meer dan honderd incidenten gemeld bij
moskeeën en islamitische scholen, van bekladding tot brandstichting. ,,En in
Amsterdam", vraagt commissaris Welten retorisch. ,,Nul!" Pieter Hilhorst schreef
die zaterdag in de Volkskrant een stuk over de veerkracht van Amsterdam onder de
kop 'De stad brandde niet'. Het vredesdividend van de buurtregisseurs en de
burgemeester had zich uitbetaald.

Tien jaar na dato is de spanning terug. De oorlog rond Gaza, de zegetocht van
IS; de gebeurtenissen van het afgelopen half jaar hebben hun weerslag gehad op
Nederland en Amsterdam. Burgemeester Van der Laan telde in de zomer zo'n dertig
incidenten. In Oost werd een brandend voorwerp gegooid naar een balkon waar de
Israëlische vlag overheen hing. Bij pro-Palestijnse demonstraties werd de
ISIS-vlag gevoerd en de Hitler-groet gebracht.

De meeste speciale projectteams van 2004 zijn allang ontmanteld, de post 'Wij
Amsterdammers' werd op de begroting voor dit jaar ,,geheel onttrokken en
opgeheven", en de zorg om het bij elkaar houden van de boel is ,,in de lijn
gegaan", zoals dat in het jargon heet: overgedaan aan gewone ambtelijke
afdelingen.

Het lijkt erop dat burgemeester Van der Laan in het ,,koerszoekend leiderschap"
- de term komt van Bernard Welten - rond het thema radicale moslims een paar
graden van de koers van Cohen is afgeweken. Bij Cohen stond het woord
'verbinding' centraal, voor Van der Laan is dat 'bescherming'.

Aissa Zanzen, bestuurslid van het Samenwerkingsverband van Marokkaanse
Nederlanders, vertelt een anekdote om de houding van Cohen te karakteriseren en
impliciet het verschil met diens opvolger aan te geven. In 2008 bracht
PVV-leider Wilders Fitna uit, een gefilmde provocatie tegen de islam. De
moslimgemeenschap reageerde alsof er niets was gebeurd, welbewust. Zanzen gaf
met enkele organisaties de dag erna een persconferentie in een Amsterdamse
moskee. ,,We zouden om elf uur beginnen. Om tien uur kwam burgemeester Cohen
even langs. Onaangekondigd, en hij was voor elf uur alweer weg. Hij kwam alleen
om ons een hart onder de riem te steken. Je kunt je niet voorstellen hoe
waardevol dat is."

Dat ziet Zanzen burgemeester Van der Laan niet doen. ,,Het lijkt wel of hij ons
niet vertrouwt." Een incident van een paar weken geleden sterkt hem in die
mening. Van der Laan intervenieerde toen debatcentrum Argan, zeg maar de Balie
voor jonge moslims, een discussieavond wilde organiseren over radicalisering.
Voor dat debat was onder meer Okay Pala uitgenodigd, voorman van Hizb ut Tahrir,
een zeer orthodox-islamitische organisatie die streeft naar de vestiging van een
islamitische staat. Van der Laan ontraadde die bijeenkomst en wees de
organisatie en passant op de 304.230 euro aan subsidie die ze van de gemeente
ontvangt.

Tegenover een zeer kritische gemeenteraad zei Van der Laan dat het veelal jonge
publiek in Argan te kwetsbaar en te gevoelig zou zijn voor de uitlatingen van
Pala. In de Balie, zei hij, zou zo'n debat nog wel kunnen. ,,Kennelijk
vertrouwde de burgemeester er niet op dat ik Pala voldoende weerwoord zou
geven", zegt Zanzen, die ook was uitgenodigd.

Burgemeester Van der Laan, deze weken op handelsreis in China, laat via zijn
woordvoerder weten dat ,,een platform bieden aan een man die in gedachtegoed in
dezelfde categorie thuishoort als IS, haaks staat op alle pogingen die de
gemeente doet om radicalisering te bestrijden en jongeren weerbaar te maken,
bijvoorbeeld door de inzet van sleutelfiguren."

Saillant detail: Van der Laans partijgenoot Pieter Hilhorst, tot begin dit jaar
nog wethouder in Amsterdam, zou het debat leiden. Hij vindt de interventie van
de burgemeester onverstandig. ,,De gemeente wil Hizb ut Tahrir geen podium
geven. Maar via internet zorgen zij allang voor hun eigen podium. En daar worden
ze nooit tegengesproken. Dat zou in dit debat wel zijn gebeurd; juist zo wordt
radicalisering tegengegaan. Dit is een gemiste kans."

Cohen zag het belang van de religieuze infrastructuur in de stad, zegt Marcouch.
Religie was onderdeel van het Draaiboek Vrede, zegt Welten. We gebruikten de
moskee als bestuurlijk partner, zegt Belliot. Van der Laan kijkt daar anders
naar, zegt zijn woordvoerder. ,,Hij komt misschien minder in moskeeën dan Job
Cohen deed, maar dat wil niet zeggen dat hij niets doet."

Naast zijn ,,stevige beleid" om escalatie rond demonstraties te voorkomen, heeft
Van der Laan deze zomer veel gesproken ,,met vertegenwoordigers van de Joodse en
de islamitische gemeenschap in Amsterdam. Daarbij is doelbewust niet alleen
gezocht naar gesprekspartners uit de oude netwerken en vertegenwoordigers van de
moskeeën, maar juist gekeken naar nieuwe netwerken en naar plekken waar
radicaliserende jongeren bereikt kunnen worden." Hij wijst erop dat het
Draaiboek Vrede nu weer actief is. Om de paar graden verschil met zijn
voorganger aan te duiden: ,,Deze burgemeester zal eerder religieuzen inzetten
dan religie."

Aissa Zanzen heeft het idee dat Amsterdam een landelijke lijn volgt. Kenmerkend
is voor hem de intrekking van de Wet overleg minderheden in 2012, waarin het
overleg met organisaties van minderheden was geregeld. Rutte I, met gedoger PVV,
wilde er vanaf en Rutte II, met de PvdA, heeft de wet ingetrokken. ,,Het signaal
is: wij vinden de opvattingen van minderheden niet zo belangrijk", zegt Zanzen.
Hij heeft de organisaties van minderheden zien afbrokkelen - ,,dat is mijn
grootste zorg."

,,De PvdA heeft onder Samsom, Spekman en Asscher een harde lijn getrokken", zegt
Jeroen de Lange, die tot de verkiezingen van 2012 voor de PvdA in de Tweede
Kamer zat. ,,Maar je hebt die softe interface nodig. Je moet coalities kunnen
smeden in de samenleving. Als morgen een aanslag wordt gepleegd op het Centraal
Station, dan wil je dat overmorgen de Dam vol staat met Amsterdamse moslims die
scanderen: 'Niet in onze naam!' Maar wie organiseert dat? Wie gaat die mensen
bellen? Wat denkt een moslim als Van der Laan belt? 'Ja, nu hebben jullie mij
ineens wel nodig'."

Pieter Hilhorst ziet als de belangrijkste les van tien jaar geleden: zoek
bondgenoten. ,,Wie zijn de eerste slachtoffers van radicaliserende jongeren? Hun
zusjes, moeders en buurmeisjes. Die moet je steun bieden en in je netwerk
krijgen. Dan krijg je signalen waar je wat aan hebt als het fout gaat."

Het tegenovergestelde dreigt, zegt Hilhorst. ,,Er is nu een coalitie van
onverdraagzamen: Geert Wilders en de jihadisten vormen zo'n antagonistische
coalitie. Zij staan recht tegenover elkaar en zijn het tegelijkertijd met elkaar
eens dat er maar één islam is: de radicale islam."

Hilhorst is ervan overtuigd dat de culturele verschillen in de stad niet het
echte probleem vormen. Dat zijn de sociaal-economische verschillen en mensen die
zich afkeren van de samenleving. ,,Daarom hamer ik meer op participatie."
Oud-wethouder Belliot sluit zich daarbij aan. ,,Er is een enorme kloof tussen
werkenden en werklozen en die laatste zijn vaker de nieuwe Amsterdammers." In
stadsdeel Zuidoost, met een grote meerderheid van niet-Nederlandse origine,
stroomt volgens Belliot 75 procent van de basisschoolleerlingen door naar het
vmbo. ,,In Zuid gaat 75 procent naar het vwo." Amsterdam, zegt ze, is ,,etnisch,
religieus en sociaal-economisch meer gesegregeerd dan tien jaar geleden".

Gebrek aan perspectief jaagt gekleurde Amsterdammers naar vluchtheuvels, zegt
Belliot. ,,Moslimjongeren zoeken religieuze troost. Amsterdammers met Surinaamse
of Afrikaanse achtergrond hebben van de emoties rond zwart-zijn een eigen
religie gemaakt. Het helpt hen geen steek verder."

Oud-ambtenaar Ine van Brenk constateert iets soortgelijks in de slechte buurten
waar Mohammed B. opgroeide. ,,Er zijn stukken waar de huizen slecht zijn,
scholen in verval raken en de omgeving verpaupert. Iedereen die kan, trekt weg.
De achterblijvers zijn arme, autochtone Nederlanders en arme migranten, vaak
moslims. Zo komen die groepen tegenover elkaar te staan terwijl hun problemen
dezelfde oorzaken kennen: armoede, slecht onderwijs, abominabele huisvesting en
geen perspectief op werk. Je kunt van alles doen tegen radicalisering maar dat
helpt niet als je deze problemen niet structureel oplost."

Hannah Belliot: ,,Cohen is de goedheid zelve hè. Maar we hadden misschien iets
meer realiteitsbesef moeten hebben. We hadden moeten weten dat de oplossing niet
louter van communicatie kan komen. Van slogans als 'Groet u uw Turkse buren' Of:
'Jouw God is ook een goede God'."

LOAD-DATE: 31 October 2014

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2014 NRC Media B.V.
                              All Rights Reserved

                              22 of 127 DOCUMENTS



                                NRC Handelsblad

                            1 november 2014 zaterdag

Piketty is niet de held van links, maar van rechts

BYLINE: Sebastien Valkenberg

SECTION: Opinie & Debat; Blz. 24

LENGTH: 790 woorden


De ongelijkheid neemt toe en dat komt door de hoge belasting op arbeid, schrijft
Sebastien Valkenberg.

Eigenlijk is het vreemd dat Thomas Piketty de held van links is. Ongetwijfeld
juicht links hem aanstaande woensdag weer toe, als de Franse econoom in de
Tweede Kamer over ongelijkheid spreekt, op uitnodiging van de Kamercommissie
Financiën. Verwacht vooral veel instemmend geknik bij PvdA, SP en GroenLinks.

Toegegeven, Piketty heeft zelf alle aanleiding gegeven tot die innige omarming.
Met Le Capital au XXIe siècle (2014) heeft hij in zijn eentje voor elkaar
gekregen wat links maar niet lukte: ongelijkheid op de politieke agenda zetten.
Die zou de afgelopen jaren fors zijn toegenomen, hoewel onderzoek van het
Centraal Bureau voor de Statistiek (CBS) deze zomer anders uitwees.

Hoe dan ook: Piketty acht het tijd voor actie. ,,We moeten nuchter nadenken over
de basiswaarden van onze democratie en welke middelen we willen gebruiken om die
waarden te verdedigen", zei hij dit voorjaar in dagblad Trouw. ,,Een
progressieve belasting is zo'n middel, net als onderwijs." Daarnaast moet er een
wereldwijde vermogensbelasting komen, oplopend tot 2 procent.

Logisch dat Piketty wordt gezien als een moderne Robin Hood.

Pikettys aanpak komt voort uit een fixatie op de winst uit vermogen. Die is de
laatste jaren gegroeid - in elk geval harder dan de winst uit arbeid. Wie zijn
bezit wil vergroten, doet er dus verstandig aan te investeren, want dat levert
meer op dan werken. Dat is in het voordeel van de rijken. Investeren immers,
vereist een al bestaand vermogen om te investeren.

De winst uit vermogen is dus groter dan de winst uit arbeid. Het verschil kun je
aanpakken door de winst uit vermogen te verkleinen. Zo zien PvdA-voorzitter Hans
'nivelleren is een feestje' Spekman en al die anderen pleitbezorgers van een
Dagobert Duckbelasting het graag.

In dat geval worden de rijken iets minder rijk. Maar waarom zou je dat willen?

Hun rijkdom is alleen een doorn in het oog als ongelijkheid het grote kwaad is.
Maar lijdt iemand die amper te eten heeft echt aan andermans rijkdom? Of wordt
hij gekweld door armoede? Inderdaad, dat laatste.

Op deze manier geeft de formule van Piketty aanleiding tot een hele andere
politiek - een rechtse, zo je wilt.

Immers, vermogen om te investeren heeft de gewone man niet of nauwelijks; zijn
welvaart moet hij uit werk zien te halen. Dat is alleen steeds lastiger
geworden.

Vorig jaar meldde het CBS dat de lonen al sinds het tweede kwartaal van 2010
zijn achterbleven bij de inflatie. Het kleine beetje loonsverhoging dat
werknemers kregen, vrat de geldontwaarding meteen weer op.

Aan dit scenario is voorlopig een eind gekomen, maar niet doordat werkgevers
zijn gestopt met loonmatiging. Inflatie dreigt plaats te maken voor deflatie. Op
die manier is het geen kunst om de salarissen relatief hard te laten stijgen.

De grote boosdoener is dus niet zozeer de winst uit vermogen, maar de winst uit
arbeid.

Laten we het concreet maken. In een recent stuk op webkrant De Correspondent
ontmaskert journalist Rutger Bregman zes economische mythes. Eén van die mythes
is dat je loon naar werk krijgt. De gemiddelde werknemer kent de mythe.

En dan roomt de overheid de welvaart ook nog eens af. Anderhalve maand geleden
schreef het CBS: ,,Als aandeel van de totale belastingopbrengsten is de
belasting op arbeid in Nederland gestegen van 48,3 procent in 2001 tot 57,5
procent in 2012. Op Zweden na is er momenteel geen land in Europa dat relatief
zoveel belasting op arbeid heft en nergens steeg dit aandeel zo snel als in
Nederland."

Als de relatie tussen werk en beloning steeds losser wordt, kun je twee dingen
doen. Je kunt die relatie opgeven of proberen te herstellen.

De tweede optie motiveert meer. Denk maar eens aan de alleenstaande moeder met
twee schoolgaande kinderen. Die moet zich inmiddels een behoorlijke schlemiel
vinden.

Want is er aan de hand? Onlangs rekende de website Das Kapital voor wat zij
verdient als ze vier dagen per week werkt voor het minimumloon: maandelijks
2.045 euro.

Dan doet haar werkloze buurvrouw het een stuk beter. Ook die is alleenstaand en
heeft twee kinderen, maar zit in de bijstand. En krijgt volgens Das Kapital
2.226 euro per maand. Netto.

Zowat alles is lucratiever dan werken. Tijd om daar iets aan te doen. Tot nog
toe ging de discussie hoofdzakelijk over de winst uit vermogen, over de vraag of
er wel of geen Dagobert Duck-belasting moet worden geheven. Maar de discussie
zou moeten gaan over de winst uit arbeid. Verlaging van de belasting op arbeid,
een haircut van de verzorgingsstaat.

Als Piketty zijn eigen formule serieus neemt, zet hij díe onderwerpen op de
agenda als hij naar Nederland komt.

Sebastien Valkenberg is filosoof en schrijver.

LOAD-DATE: 31 October 2014

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2014 NRC Media B.V.
                              All Rights Reserved

                              23 of 127 DOCUMENTS



                                NRC Handelsblad

                            29 oktober 2014 woensdag

Helpt juist nabestaanden

BYLINE: Luuk Hilbrands , hoogleraar Klinische en experimentele
niertransplantatie Maarten FischerHans Moerkerk , oud-internationaal
aidscoördinator BuZa en eerste voorzitter van de Beleidsraad van Unaids Frank de
HaanNiels Aussems

SECTION: Opinie; Blz. 9

LENGTH: 819 woorden


Donorregistratie

Het is jammer dat Sebastien Valkenberg het door D66 voorgestelde actief
donorregistratiesysteem (ADR) als een verlies van zelfbeschikking beschouwt
(NRC, 23 okt.), terwijl het er juist op gericht is om de soevereiniteit van het
individu over het eigen lichaam te bevorderen. In de huidige situatie heeft
slechts 40 procent van alle Nederlanders zijn wens met betrekking tot
orgaandonatie laten registreren. De meerderheid van de bevolking heeft geen
keuze vastgelegd en in dat geval beslissen bij overlijden de nabestaanden over
donatie. Van enige zelfbeschikking is dus geen sprake. De bedoeling van het ADR
is om van meer individuen bij leven vast te leggen of zij na hun overlijden wel
of niet willen doneren, of het besluit daarover aan de nabestaanden over willen
laten. Als dat ook nog tot meer orgaandonoren zou leiden is dat fantastisch voor
al die mensen wiens leven afhangt van een tijdige orgaantransplantatie.
Tenslotte: wanneer van meer overledenen de wens bekend is, zorgt dat er ook voor
dat nabestaanden minder vaak geconfronteerd worden met een moeilijke vraag op
een heel ongelukkig moment.

Luuk Hilbrands, hoogleraar Klinische en experimentele niertransplantatie

Balkenendenorm

Het instituut van de Balkenendenorm doet mij deugd, maar de term niet! Als er nu
iemand het Nederlandse volk willens en wetens en met betrekking tot een zeer
ernstige zaak (deelname aan een oorlog) bedrogen heeft, dan is het wel Jan Peter
Balkenende. Vervolgens is hij jaren lang bezig geweest door machtsmisbruik, list
en bedrog te voorkomen dat de volksvertegenwoordiging de waarheid boven tafel
kreeg. Het lijkt me onjuist het normbesef van deze man als etiket op een zinnige
regeling te blijven gebruiken. Bedenk een andere term.

Maarten FischerDen Haag

Unaids

In een redactionele toelichting op het (voortreffelijke) interview met Peter
Piot (NRC, 18 okt.) wordt melding gemaakt van het feit dat hij het VN-programma
Unaids zou hebben opgericht. Dat is onjuist. Onvrede onder een aantal donoren
(waaronder Nederland, Canada en Australië) met het WHO aids programma midden
jaren '90, leidde tot initiatieven om een brede VN organisatie (later genoemd
Unaids) op te richten. Toen het besluit daartoe in Ecosoc (de economische en
sociale raad van de VN) was genomen, is door Nederland aan België gevraagd Piot
als eerste directeur voor te dragen. Ondanks zijn aanvankelijke aarzelingen deze
zware post te aanvaarden, heeft Piot op voortreffelijke wijze gedurende vele
jaren leiding gegeven aan Unaids.

Hans Moerkerk, oud-internationaal aidscoördinator BuZa en eerste voorzitter van
de Beleidsraad van Unaids

Financiële elite

Ik keek op van de conclusie van Ewald Engelen (NRC, 18 okt). Hij toont in een
uitstekende analyse hoe en door wie het financiële kaartenhuis wordt gebouwd en
welke rol wij daarbij spelen. Maar zijn conclusie verbaast, omdat het tegendeel
aannemelijker is. De financiële elite heeft goed geleerd van de crises die zij
veroorzaakte, zeker van de recente in 2001 en 2008. Wij leren niet en zijn naïef
als we veronderstellen dat de financiële elite iets anders wil. Elke nieuwe
elite wil namelijk evenals de vorige shotfree wegkomen met eigen gewin. Bas
Heijne schreef het al: binnen de eigen peergroup is het bon ton om jezelf te
verrijken. Er is geen sociale druk om de beloningen in de bankensector te
beteugelen. En die elite komt ermee weg, want onze volksvertegenwoordiging durft
wel in te grijpen bij de (semi-)publieke sector (de eigen peergroup) met WNT 2,
maar niet in de 'vrije sector'. Stel je voor! Die pamperen ze liever als ze
knijp zit. Dát is de les voor de financiële elite na 1987, 2001 en 2008: blijf
zo doorgaan, want niemand doet je wat. Het wordt hoog tijd voor artikel 40 van
boek 3 BW, om de rechter te laten bekrachtigen wat wij als 'gewone burgers'
allemaal vinden: het oppompen van economische systemen kan tot onzedelijke
afspraken leiden en die zijn daarom nietig. Anders leren we nooit en blijft de
geschiedenis zich herhalen.

Frank de HaanBreda

Duurzaamheid

Om onze schatkist bij te spekken is de minister van Financiën van plan om de
zuinig rijdende auto's duurder te maken. Hetzelfde als de minister van Economie
de koelkasten en stofzuigers met een zuinig energieverbruik zou voorzien van een
taks. Het lijkt de omgekeerde wereld wel! De slechte producten blijven gelijk in
prijs of zelfs goedkoper dan de duurzame producten, terwijl we als samenleving
juist naar duurzaam moeten om ons bestaan te behouden. Het geldt ook voor
duurzame energie, die als maar duurder wordt in vergelijking met energie die
wordt opgewekt met Amerikaanse steenkool, omdat het land overgaat naar duurzame
energie. Onze oosterburen in Duitsland zijn een goed voorbeeld in duurzaamheid
en consumeren. Ik wil de Tweede Kamer vragen om een debat te voeren over de
duurzaamheid in ons land. Het lijkt er op dat de overheid tegen duurzaamheid is.

Niels AussemsWaalwijk

LOAD-DATE: 29 October 2014

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2014 NRC Media B.V.
                              All Rights Reserved

                              24 of 127 DOCUMENTS



                                NRC Handelsblad

                            24 oktober 2014 vrijdag

Bevalt uw muziek me niet dan wacht u de kogel;
Skeletten

BYLINE: Door Michel Krielaars

SECTION: Boeken; Blz. 25

LENGTH: 1133 woorden


Beleg van Leningrad

De Britse Ruslandhistoricus Moynahan schreef een oorlogsgeschiedenis van
Leningrad. Daarin concentreerde hij zich op Dmitri Sjostakovitsj, die met een
symfonie de bevolking nieuwe moed in blies.

Het heeft iets van een absurdistisch toneelstuk: in een symfonieorkest valt
tijdens de repetities de ene na de andere musicus van uitputting dood neer. De
dirigent is wanhopig; hij wil per se een nieuwe symfonie uitvoeren waarmee hij
zijn toehoorders kan aanmoedigen vol te houden tijdens de belegering van hun
stad door een vijand die hen allen wil uitroeien. Op zoek naar vervangers loopt
de dirigent het front af, waar hij blazers uit gedecimeerde militaire kapellen
plukt. Uiteindelijk wordt de symfonie uitgevoerd. Het uitgeputte publiek in de
concertzaal en - dankzij een live radio-uitzending - op straat luistert ademloos
toe terwijl in de verte kanonnen bulderen. Schuilkelders doen er even niet toe;
het gaat om de muziek die nieuwe hoop en levenskracht geeft.

Het hierboven beschreven drama is waargebeurd. Het speelde zich af tijdens het
872 dagen durende beleg van Leningrad, dat begon op 8 september 1941 en eindigde
op 27 januari 1944. Meer dan een miljoen inwoners van die stad, een derde van
het totaal, kwam om het leven door Duitse bombardementen en hongersnood.
Daarnaast sneuvelden er nog eens zo'n 300.000 soldaten van het Rode Leger en
100.000 Duitsers.

Over dat beleg heeft de Britse historicus Brian Moynahan auteur een zeer
leesbaar, maar rommelig vertaald boek geschreven, Symfonie van honger, dood en
hoop. Leningrad 1941-1943. De met veel kunst- en vliegwerk georganiseerde
uitvoering van de Zevende Symfonie, die Dmitri Sjostakovitsj eind 1941 voor zijn
belegerde geboortestad schreef, vormt er het theatrale middelpunt van.
Daaromheen drapeert Moynahan verslagen van het chaotische krijgsgewoel, waarbij
je de draad soms kwijtraakt. Wel doet hij je daarmee opnieuw beseffen dat de
Sovjet-Unie de oorlog niet heeft gewonnen dankzij Stalins strategische
inzichten, die aan miljoenen Russische soldaten onnodig het leven kostte, maar
toch vooral door de meedogenloze winter.

Het door Moynahan geschetste beeld van het alledaagse leven in Leningrad tijdens
het beleg is indrukwekkend. De voorbeelden van overlevingskunst die hij opdient
zijn vaak zo gruwelijk dat je alleen maar nog meer ontzag voor de inwoners van
die stad krijgt.

Door de belevenissen van Sjostakovitsj (1906-1975) en zijn collega-musici in die
dagen te belichten, benadrukt Moynahan de gruwelen van die tijd nog eens extra.
Een citaat uit de herinneringen van hoboïste Ksenia Matoes aan de eerste
repetitie van de Zevende Symfonie zegt genoeg: 'Ik schrok me kapot. Van een
orkest van honderd man waren er nog maar vijftien over. Ik herkende ze niet. Ze
leken wel skeletten...' Als dirigent Eliasberg zijn armen heft om te beginnen,
komen de orkestleden niet in beweging. Matoes: 'De musici zaten te trillen. De
trompettist kreeg niet genoeg lucht binnen om zijn solo te blazen.' En dan
hadden de leden van het Radiokom-orkest het met hun extra rantsoenen nog
aanmerkelijk beter dan de gewone burgers, die bij bosjes stierven.

Moynahan behandelt in zijn boek niet alleen de hel van het Duitse beleg, maar
ook die van de Grote Terreur. Die willekeurig om zich heen razende moordpartij
op miljoenen vermeende vijanden van het communisme barstte in Leningrad los na
de moord op de lokale partijleider Sergej Kirov in 1934. Kirov, die veel
geliefder was dan Stalin, hield van klassieke muziek en had zelfs een speciale
telefoonaansluiting waarmee hij rechtstreeks opera- en balletvoorstellingen kon
volgen. Stalin was jaloers op Kirovs populariteit, maar evenaarde hem op
muziekgebied. Zo beluisterde hij alle nieuwe klassieke opnames, waarna hij op de
platenhoezen zijn commentaar schreef: 'goed', 'matig', of 'rotzooi'. Het laatste
oordeel kon een componist de kogel opleveren. In een tijd waarin het
socialisme-realisme afwijkende cultuurvormen verbood, hadden talloze
kunstenaars, schrijvers, componisten dagelijks voor hun leven te vrezen.

Toen Stalin in 1936 voor het begin van de laatste akte van Sjostakovitsj's opera
Lady Macbeth van Mtsensk de zaal verliet, zweette de 30-jarige componist in een
belendende loge peentjes. Twee dagen later kwam partijkrant de Pravda met een
vernietigende recensie, waarin de opera als 'formalistisch' werd neergezet, wat
de componist een doodvonnis had kunnen opleveren.

Een jaar later werden steeds meer vrienden, kennissen en familieleden van
Sjostakovitsj gearresteerd en geëxecuteerd of in een kamp opgesloten. Ook op het
conservatorium en de universiteit van Leningrad regende het arrestaties. Door
marteling werden valse beschuldigingen afgedwongen, zoals Moynahan illustreert
met citaten uit verhoorverslagen. Hele beroepsgroepen verdwenen van de ene dag
op de andere.

Sjostakovitsj kon aan dat lot ontsnappen door zo nu en dan een prijs te winnen
met een nieuw muziekstuk. Door zich rot te werken probeerde hij zijn angst voor
arrestatie te bezweren.

Ook al werd Leningrad geleidelijk aan gewurgd door de Duitse belegeraars, het
muziekleven ging er gewoon door. De theaters zaten tjokvol, het publiek dik
ingepakt tegen de kou en vaak verschrompeld van de honger. Die liefde voor de
cultuur tekent de mentaliteit van de stad, die sinds de tsaren als het
middelpunt van beschaving van het Russische Rijk gold. Treffend is in dat
opzicht Moynahans beschrijving van Radio Leningrad, die in de stiltes tussen de
programma's het getik van een metronoom uitzond, dat het kloppende hart van de
stad moest verbeelden. Het is een creatief tarten van het lot.

Tot aan zijn evacuatie uit Leningrad werkte Sjostakovitsj al op volle kracht aan
zijn Zevende, aangemoedigd door Stalin die besefte dat hij de intelligentsia
nodig had om de moreel van zijn volk op te krikken. De symfonie was een
liefdesbetuiging aan die stad. In de drie delen van het werk gaat een
vooroorlogs idylle vooraf aan de vernietigende Duitse inval, waarna de
uiteindelijke overwinning van het Rode Leger volgt.

In Leningrad was Sjostakovitsj ook actief als vrijwillige brandweerman op het
conservatorium. Het leverde hem in 1942, na de Amerikaanse première van zijn
Zevende, een cover op van het weekblad Time, dat hem had uitgeroepen tot 'man
van het jaar', die zijn volk nieuwe kracht had gegeven. Hij leek nu
onaantastbaar, al zou de angst voor het regime zijn verdere leven beheersen. In
de Zevende had hij tenslotte niet alleen de nazi's maar ook de Stalin-terreur
gekritiseerd.

Brian Moynahan: Symfonie van honger, dood en hoop. Leningrad 1941-1943. Vert.
Arjanne van Luipen, Mirjam Nieman en Huub Stegeman. De Bezige Bij, 560 blz. EUR
34,90

Moynahans passages over het dagelijks leven tijdens het beleg van Leningrad
maken diepe indruk. Het boek is soms slordig vertaald.

LOAD-DATE: 24 October 2014

LANGUAGE: DUTCH; NEDERLANDS

GRAPHIC: Sjostakovitsj als brandweerman van het conservatorium in Leningrad,
Time 1942

PUBLICATION-TYPE: Krant

JOURNAL-CODE: NRC Handelsblad


                         Copyright 2014 NRC Media B.V.
                              All Rights Reserved

                              25 of 127 DOCUMENTS



                                NRC Handelsblad

                            20 oktober 2014 maandag

Uitgelicht - documentaire 2Doc: De brief van de burgemeester

SECTION: Media; Blz. 24

LENGTH: 192 woorden


NPO 2, 20.25-21.25u.

,,Als het kon ging ik hier weg." zegt een inwoonster van het Oost-Groningse
Finsterwolde. Het krimpdorp in de gemeente Oldambt kampt met flinke problemen.
Er is bijna geen werk meer, veel winkels sluiten en jongeren trekken naar de
stad. De achterblijvers zien hun leefomgeving achteruit gaan.

De brief van de burgemeester, geregisseerd door Marlou van den

Berge, gaat voornamelijk over de bewoners van de Middenweg, een onrustige straat
die symbool staat voor de problemen in de regio.

Burenruzies, vervuiling, leegstand en vereenzaming; het moet allemaal aangepakt
worden. Maar de mensen zijn erg op zichzelf en hebben eigenlijk geen zin om de
rotzooi van anderen op te lossen.

Op een dag stuurt de burgemeester een brief waarin hij aangeeft dat het genoeg
geweest is. De bewoners moeten hun verantwoording nemen en de problemen met
elkaar oplossen. Ze staan niet meteen

te springen. Het aanbod pakt ook anders uit dan de burgemeester had bedoeld. Was
deze aanpak

wel een goed idee? De huidige

regering legt de focus op burgerparticipatie en zelf-oplossend vermogen. Maar
zijn sommige problemen niet te groot voor 'gewone' burgers?

LOAD-DATE: 20 October 2014

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2014 NRC Media B.V.
                              All Rights Reserved

                              26 of 127 DOCUMENTS



                                NRC Handelsblad

                           16 oktober 2014 donderdag

Zap - Hennies helikopter maakt minder uren

BYLINE: Door Hans Beerekamp

SECTION: Media; Blz. 27

LENGTH: 506 woorden


Als het een speelfilm zou zijn geweest (geen slecht idee overigens), dan was de
scenarioschrijver berispt dat hij het er te dik bovenop legde. Wie noemt nou het
gehucht aan een Drents kanaal dat in opstand komt tegen de stortvloed van
asielzoekers Oranje?

Niet dat de bewoners iets tegen vreemdelingen hebben natuurlijk, maar het zijn
er wel erg veel. En de gemeente Midden-Drenthe had gehoopt op Syrische
gezinnetjes en kreeg alleenstaande Afrikaanse mannen. Het scheelt al dat er wifi
komt in het opvangcentrum, want dan hoeven ze niet steeds naar de dorpskern te
lopen.

Behalve in het Achtuurjournaal (NOS) figureerde Oranje nog twee keer op
televisie gisteravond. Lucky TV maakte in DWDD een satirische reclamespot voor
Speelstad Oranje, zoals de tot pretpark verbouwde voormalige
aardappelmeelfabriek tot voor kort heette. Naast glow in the dark,
reuzenglijbaan en ballenbak vormen de nieuwe exotische bewoners natuurlijk een
topattractie voor het hele gezin. Vileine humor, die subliem de waarheid liegt.

Het echte verhaal van opkomst en ondergang van Speelstad Oranje werd even later
verteld in de aflevering van Brandpunt Profiel (KRO) over zakenman Hennie van
der Most (64). Hoe vaak hebben we hem al niet in en uit zijn eigen helikopter
zien stappen? Minstens twintig jaar, leerde het portret, alsmede dat Van der
Most het prestigieuze vervoermiddel had aangeschaft naar aanleiding van het
verwijt dat zijn bedrijfsvoering een helikopterview zou ontberen.

De tycoon van Slagharen (tevens het dorp van postordergigant Wehkamp en het
Ponypark) had zich van handelaar in oud ijzer ontwikkeld tot leverancier van
grootschalig vermaak voor de kleine beurs, liefst all inclusive. Hij botste met
banken en overheid, die hem zomaar verbood een zwembad achter zijn café te
bouwen.

De zaken gaan nu minder goed dan toen hij geestverwante politici als Pim
Fortuyn, Rita Verdonk en Peter R. de Vries kon financieren. Er is minder
behoefte aan piri-piri restaurants met een klapdeurtje dat kukeleku zegt en een
gastheer in kippenpak. Sinds kort verhuurt Van der Most zijn hoogwaardige
bungalows in Oranje aan het Centraal Orgaan Asielzoekers. De helikopter blijft
steeds vaker aan de grond, al mocht de journalist van De Stentor die hem al een
kwart eeuw volgt, dat niet zomaar opschrijven.

Er zit een zekere gretigheid in het portretteren in de media van opkomst én
ondergang van een boerenzoon die de mouwen opstroopt, voor hoge bedragen wordt
ingehuurd als spreker om andere ondernemers in te peperen dat ze het verkeerd
doen en ten slotte makelaar in vluchtelingenbehuizing wordt. De parallel met
Rita Verdonk ligt voor de hand, maar denk ook aan Dirk Scheringa, Guus Hiddink
en Camiel Eurlings. Ze worden eerst bewonderd omdat ze zo dicht bij de gewone
man staan, maar als ze falen dan hebben we dat natuurlijk altijd al geweten.

Of zoals broer Herman van der Most het zei: ,,Hennie is als kind klein gehouden
door anderen, hoe heet dat ook weer, o ja: gepest." Wel het beste Profiel van
dit seizoen, al miste ik beeld van de kippenman.

LOAD-DATE: 16 October 2014

LANGUAGE: DUTCH; NEDERLANDS

GRAPHIC: Hennie van der Most in 'Brandpunt Profiel' (KRO)

PUBLICATION-TYPE: Krant

JOURNAL-CODE: NRC Handelsblad


                         Copyright 2014 NRC Media B.V.
                              All Rights Reserved

                              27 of 127 DOCUMENTS



                                NRC Handelsblad

                            11 oktober 2014 zaterdag

Het kan: veel geld maken van weinig

BYLINE: Door Rentsje de Gruyter

SECTION: Economie; Blz. 36

LENGTH: 1740 woorden


Sparen & beleggen

Vermogen opbouwen is lastig met een modaal inkomen. Maar het kán wel. Volg het
vijfstappenplan en sprokkel zo een klein kapitaal bij elkaar.

Van alle kanten krijgen we het te horen: we moeten sparen! Want straks wacht een
schamel pensioen en hoge ziektekosten, die we deels zelf moeten ophoesten. Dat
is een behapbare taak als je een ton op de bank hebt of jaarlijks dat bedrag bij
elkaar verdient. Dan bel je een vermogensbeheerder en laat je die een
beleggingsplan uitdenken. Voor Jan Modaal is vermogen opbouwen lastiger, maar
het kán.

Cruciaal is eerst te bepalen hoeveel geld je maandelijks opzij gaat leggen.
Gouden regel is dat iedereen eentiende van zijn salaris kan missen zonder er
echt last van te hebben - tenzij je een minimuminkomen hebt. Neem Jan Modaal:
die verdient 33.500 euro per jaar, ruim 2.000 euro netto per maand. Makkelijk is
sparen dan niet, zegt het Nationaal Instituut voor Budgetvoorlichting. Maar in
de voorbeeldbegroting van een modaal inkomen reserveert Nibud al ruim 600 euro
per maand voor mogelijke uitgaven, zoals vakanties, kleding en ziektekosten. Ook
gaat het uit van 350 euro autokosten per maand. In die begroting zit, kortom,
nog best lucht. Als 200 euro per maand sparen niet lukt, dan toch wel 100 euro -
toch 1.200 à 2.400 euro per jaar.

Veel mensen met een modaal inkomen wonen samen en hebben anderhalf inkomen (ruim
3.600 euro per maand) of zelfs twee (ruim 4.000 euro per maand). Dan is sparen
natuurlijk makkelijker.

Als je de bezuinigingsbegroting van Nibud volgt, kun je in principe elke maand
250 à 500 euro overhouden. Het precieze bedrag is uiteraard mede afhankelijk van
iemands persoonlijke omstandigheden. Zo moet in jouw woonplaats wel de goedkope
woonruimte voorhanden zijn waar Nibud van uitgaat.

1 Maak automatisch geld over naar je spaarrekening

Aanrader volgens financieel planner Andrea Middel van Lyncs Strategie & Finance
is om een automatische maandelijkse overschrijving te regelen van betaalrekening
naar spaarpot. Zo hoef je niet elke maand de discipline op te brengen om geld
over te maken. Bovendien geef je geld dat op je betaalrekening staat sneller
uit.

2 Zoek de voordeligste spaarrekening(en)

De volgende stap is het zoeken van de meest geschikte spaarrekening. Steeds meer
banken hebben een gelaagd rentetarief: een basisrente, plus een bonuspercentage
als een bedrag een kwartaal of een jaar lang onaangeroerd op je rekening staat.
Vergelijk de tarieven op http://spaarinformatie.nl en open twee spaarrekeningen
- dat is bijna altijd gratis. Op de een parkeer je geld waar je in nood bij kunt
zonder dat de vergoede rente omlaag kukelt; op de andere zet je geld dat je
voorlopig niet nodig hebt, voor een hogere rente. Check eens per jaar de
spaartarieven en switch als het loont. Dat lijkt gedoe voor een procentpunt
rente meer of minder, maar het kost weinig tijd en levert toch geld op.

En dat heb je nodig: jaarlijks moet je minstens 1,5 procent aan je spaarpot
toevoegen om je geld niet minder waard te laten worden. Dit vanwege de inflatie
(gemiddeld zo'n 1,5 procent). Heb je meer dan 20.661 euro spaargeld, dan komt er
nog 1,2 procent vermogensrendementsheffing bovenop, die de fiscus oplegt. Maar
2,7 procent sprokkel je nu zeker niet met sparen bij elkaar: dit jaar is de
hoogste rente 1,6 procent (bij MoneYou, eigendom van ABN Amro), en ook op de
lange termijn ligt hij gemiddeld niet hoger dan 3,5 procent. Wie vermogen wil
opbouwen, moet dus ten minste een deel van zijn geld beleggen.

3 Bouw een buffer op van twee keer je maandsalaris

Maar eerst heb je een buffer nodig: geld waar je in geval van nood gelijk bij
kunt. Heb je zo'n reserve niet, dan kun je beter eerst een paar jaar alleen
sparen en pas daarna gaan beleggen. Dat is de derde stap. Volgens Nibud moet je
buffer minimaal 3.500 euro bedragen (alleenwoners) à 5.000 euro (stellen). Je
kunt ook uitgaan van twee à drie maandsalarissen, zoals financieel planner
Robert van Beek van About Life & Finance doet.

4 Bepaal hoeveel risico je wilt lopen met beleggen

Buffer opgebouwd en geld over om te beleggen? Dan kun je gaan bepalen hoeveel
risico je wilt en kunt lopen met beleggen. Van toezichthouder Autoriteit
Financiële Markten (AFM) moeten alle partijen via wie je kunt beleggen, zoals
banken en financieel adviseurs, eerst je 'risicoprofiel' vaststellen. Maar ze
hebben allemaal hun eigen vragenlijst en de kwaliteit ervan is soms ondermaats,
waarschuwt Van Beek. Vul daarom ook altijd een onafhankelijke vragenlijst in,
zoals op http://klantprofiel.nl. In principe onderscheidt AFM vijf
risicoprofielen, variërend van zeer defensief (amper risico) tot zeer offensief
(zeer risicovol).

Is je inleg beperkt tot 1.000 à 5.000 euro per jaar en wil je een zekere en
substantiële toename van je kapitaal, kies dan een beleggingstermijn van
minstens tien, en liever twintig jaar. ,,Met een horizon van vijf jaar krijg je
al snel een defensief risicoprofiel", zegt Frank den Blijker van
vermogensbeheerder iBeleggen. ,,Dan kom je vooral uit op beleggingen in
obligaties. Dat levert weinig rendement op."

5 Kies het beleggings- of indexfonds dat bij je past

De verstandigste keus voor iemand met een modaal inkomen is een beleggingsfonds
of een zogeheten indexfonds. Welke te kiezen? Dian van Kattendijke van Sequoia
Vermogensbeheer raadt beleggen in een indexfonds aan, gezien de lage kosten.
,,Bij een beleggingsfonds is altijd sprake van actief beheer, door een
fondsmanager en zijn team - en dat kost geld." Deze zogeheten indirecte kosten
gaan van je koerswinst af en daardoor houd je minder rendement over.

Om een particulier evenveel aan zijn inleg te laten verdienen als in een
indexfonds, moet een beleggingsfonds daarom een hoger rendement halen. Maar dat
lukt de meeste fondsen niet, althans niet jaar in jaar uit, zo wijst menig
onderzoek uit. Bij een indexfonds, dat gewoon de koers volgt van de gekozen
beursgenoteerde aandelen of obligaties en niet actief ingrijpt, betaal je maar
0,5 à 1 procent aan totale kosten. Bij een beleggingsfonds minimaal 2 procent,
en meestal meer.

Toch kiezen de meeste particulieren in Nederland voor een beleggingsfonds. Dat
is makkelijker en veiliger: je hoeft dan niet zelf een selectie te maken van
verschillende soorten aandelen en obligaties, die aansluiten bij je
risicoprofiel. Er zijn veel fondsen die een mix aanbieden van beleggingen in
aandelen, obligaties, vastgoed en spaargeld - vaak 'profielfonds' of 'mixfonds'
genoemd. Die vind je op de sites van banken als ABN Amro, Robeco en Rabobank, en
op sites als http://morningstar.nl.

Als je wilt indexbeleggen, moet je zelf een mix maken van aandelen en
obligaties. Dat is veel uitzoekwerk en ingewikkeld voor niet-ingewijden: hoe kom
je tot een goede risicospreiding? Ook is vaak een hoge eerste inleg vereist.
Frank den Blijker van iBeleggen wijst er echter op dat enkele partijen sinds
kort een nieuw soort prefab-indexbelegging aanbieden, waarbij al een mandje van
aandelen en obligaties gekozen is en je 100 euro per maand kunt inleggen. Net
als bij traditionele mixfondsen hoef je alleen nog het type te kiezen dat het
beste aansluit bij je risicoprofiel. http://Meesman.nl, een degelijke
vermogensbeheerder, biedt bijvoorbeeld onder het kopje 'voorbeeldportefeuilles'
vijf huisfondsen aan, die passief de index volgen.

Dit nieuwe type fonds combineert de voordelen van index- en beleggingsfonds: het
gemak van de tweede, de lage kosten van de eerste (bij Meesman 0,3 à 0,6
procent). En het rendement? Portefeuille C van Meesman, geschikt voor beleggers
met een neutraal risicoprofiel, meldt een rendement van ruim 6 procent.
Directeur Hendrik Meesman rekent voor dat je bij een inleg van 100 euro per
maand na tien jaar 16.000 euro hebt opgebouwd (groei kapitaal: 4.000 euro). Na
twintig jaar is dat 44.000 euro. Dat voldoet prima voor de opbouw van een
bescheiden kapitaaltje.

4 tips om slim te beleggen

Trap niet in trucs

Banken en andere fondsaanbieders voorzien beleggingsfondsen vaak van eigen namen
en etiketten. Maar in hun wens beleggers over de streep te trekken, is zo'n
label regelmatig misleidend, blijkt uit onderzoek van AFM. Een fonds dat voor
100 procent in Europese aandelen belegt (riskant!), heet dan bijvoorbeeld
'behoedzaam' of 'neutraal'. Trap er niet in: download de financiële bijsluiter
van een product en vraag het prospectus aan. Daarin staat uitgebreide
informatie, zoals over de verdeelsleutel.

Ken de kosten

De kosten van een beleggingsfonds verschillen sterk. Veel aanbieders noemen niet
de totale kosten, maar slechts de kosten die zij in rekening brengen. De
zogeheten indirecte kosten, die ze aftrekken van je koerswinst, blijven zo
onzichtbaar, maar halen je netto rendement omlaag. Breng daarom zelf de totale
kosten in kaart en zoek naar indirecte kosten in financiële bijsluiter en
prospectus. Of kijk op vergelijkingssite http://beleggingsmatch.nl: die meldt
wel consequent de totale kosten.

Kies ouder fonds

Veel beleggingsfondsen verdwijnen geruisloos als ze slecht lopen of maken een
doorstart onder een nieuwe naam. Op dat moment verdwijnen de data over hun
resultaten van gratis sites als http://morningstar.nl en krijg je geen goed
beeld van het werkelijke rendement op lange termijn. Tip: beleg niet in fondsen
jonger dan zes à acht jaar.

Zoek kritisch hulp

Zoek je hulp voor de opzet van een solide beleggingsplan, dan kun je een
financieel adviseur inhuren, die je per uur betaalt. Bedenk wel dat de kwaliteit
van het advies sterk varieert en sommige adviseurs vooral de eigen producten
promoten. Wees dus kritisch. Let op dat een adviseur beschikt over een
AFM-vergunning en een zogeheten DSI- registratie van het Dutch Securities
Institute. Deze instelling stelt opleidings- en bijscholingseisen aan leden en
onderwerpt hen zonodig aan tuchtrecht. Zoek in het register op hun site of een
adviseur geregistreerd is.

Vermogensbeheer Nu ook voor mensen met minder geld

Niet op eigen houtje beleggen, maar je geld laten beheren en ook advies kunnen
inwinnen: veel beleggers vinden het een aangenaam idee. De meeste
vermogensbeheerders zijn traditioneel niet toegankelijk voor Jan Modaal: velen
eisen dat klanten minimaal tussen de 50.000 à 100.000 euro inleggen.

Maar steeds meer partijen beginnen een apart loket voor een soort
vermogensadvies- en beheer light, voor minder vermogenden. Zo vraagt iBeleggen
van Top Capital een inleg van 15.000 euro en Evi (initiatief van bankiershuis
Van Lanschot) 10.000 euro.

LOAD-DATE: 10 October 2014

LANGUAGE: DUTCH; NEDERLANDS

GRAPHIC: Illustratie XF&M

PUBLICATION-TYPE: Krant

JOURNAL-CODE: NRC Handelsblad


                         Copyright 2014 NRC Media B.V.
                              All Rights Reserved

                              28 of 127 DOCUMENTS



                                NRC Handelsblad

                             7 oktober 2014 dinsdag

Invloedrijke praat van de rechtse radioman

BYLINE: Door onze correspondent Guus Valk

SECTION: Media; Blz. 20

LENGTH: 1029 woorden


Talk Radio

Jeff Katz en andere Amerikaanse presentatoren excelleren in talk radio; lekker
het publiek opstoken met rechtse praatjes over de politiek: 'Provocatie hoort
erbij, ik spaar de luisteraar niet.'

Zijn radiostudio is zijn woonkamer. Hier, in een kleine, geluidsdichte ruimte,
kan Jeff Katz zeggen wat hij wil. Het is niet voor niets The Jeff Katz Show,
zegt hij. De studio is kaal, achter glas zit zijn producer. Katz zit in korte
broek achter de microfoon, en laat zich gaan over president Obama: ,,De
zieligste man die ooit in het Witte Huis heeft gewoond. Un-flipping-believable."
Maar ook bellers mogen zeggen wat ze willen. Zoals de man die in de krant had
gelezen dat een leraar George W. Bush met Hitler had vergeleken. ,,Als één
president op Hitler leek, dan was het Franklin Roosevelt." Katz: ,,Ik waardeer
je telefoontje."

The Jeff Katz Show is het populairste programma van radiozender 1040 WRVA in
Richmond, in de staat Virginia. De hele dag zijn op de zender praatprogramma's
te horen, maar Katz heeft de grootste aanhang: tussen de 25.000 en 40.000
luisteraars. Katz, ringbaard, korte broek, weet precies wie ze zijn. Het zijn
mensen als hijzelf. ,,Man van 45, woont in de buitenwijken. Getrouwd, twee
kinderen, grote auto. Rechts. Ze maken zich zorgen over dingen die mij ook
bezighouden."

1040 WRVA is een van de circa 1.500 talk radio-stations in de VS. Het format van
deze zenders is vrijwel identiek: de presentator praat over politiek, en gaat in
discussie met bellers. Vrijwel altijd zijn het conservatieve programma's, linkse
talk radio bestaat nauwelijks. Landelijke sterren als Rush Limbaugh en Laura
Ingraham halen dagelijks miljoenen luisteraars, maar het zijn juist de lokale
programma's als The Jeff Katz Show die invloedrijk zijn, zegt
talkshowpresentator Michael Smerconish van CNN. ,,Luisteraars zijn extreem
loyaal. Goede talk radio is een verbond tussen presentator en publiek. Dat maakt
talk radio zo machtig."

Volgens Smerconish zal talk radio een grote rol spelen bij het mobiliseren van
rechtse kiezers bij de tussentijdse Congresverkiezingen op 4 november. De
Republikeinen verdedigen een meerderheid in het Huis van Afgevaardigden, en
kunnen de Senaat veroveren. In juni liet Jeff Katz al zien hoe dat moet. Hij
stond aan de basis van de grootste politieke sensatie sinds tijden. Zijn
district in Virginia hield voorverkiezingen, en het beloofde een saaie race te
worden: Eric Cantor, de Republikeinse fractieleider in het Huis van
Afgevaardigden, werd uitgedaagd door een onbekende tegenstander, de econoom
David Brat. Cantors campagnebudget was vijfentwintig keer groter. De winst van
Cantor was zo zeker, dat zelfs de Democraten geen kandidaat wilden afvaardigen
in het district.

David Brat had geen geld, maar kreeg een bondgenoot: talk radio. Jeff Katz
ergerde zich aan de arrogantie van Cantor, en begon een pro-Brat-campagne.
,,Cantor was losgezongen van de gewone man in Virginia. Mijn bellers hadden
allemaal een hekel aan hem. David Brat kwam wel regelmatig naar de studio, en
legde in duidelijke taal uit wat hij wilde." De ideeën van Brat -
anti-immigratie, anti-Washington, anti-Wall Street - sloegen aan bij het
conservatieve gehoor van Katz. ,,Hij kwam sympathiek over. Ik zeg altijd: als je
een verkiezing wil winnen, moet je af en toe met een baby op de foto. Je moet
benaderbaar zijn."

Na zijn optredens bij Jeff Katz kreeg Brat steun van landelijke talk
radio-kopstukken, zoals Laura Ingraham. Het ongelooflijke gebeurde: bij de
voorverkiezingen werd Cantor verslagen. Het was een daverende zege van de
populistische Tea Party tegen het Republikeinse establishment. Larry Sabato,
directeur van het University of Virginia Center for Politics, concludeerde: talk
radio heeft Brat de overwinning bezorgd. Ingraham claimt dat zij degene is die
Brat groot heeft gemaakt, maar Katz zegt dat dat onzin is. ,,Zij is landelijk
bekend. Ik heb in dit district veruit de meeste luisteraars. Toen de fanfare al
bijna klaar was, kwam zij gauw vooraan lopen."

Het was de tweede keer in korte tijd dat Jeff Katz liet zien waar zijn programma
toe in staat is. Hij voerde als eerste campagne tegen het plan van de federale
overheid om een paar honderd minderjarige migranten te huisvesten op een
leegstaande campus in Lawrenceville. ,,Dit is geen humanitaire crisis, het is
een invasie", zei Katz in zijn show. Katz mobiliseerde tegenstand, en na
emotionele hoorzittingen werd het plan weer ingetrokken.

De presentator zegt dat hij luisteraars wint door te provoceren. ,,Het hoort bij
het spel. Dertig jaar geleden was iedereen beleefd op de radio, nu gebeurt er
tenminste iets. Ik spaar mijn luisteraars ook niet. Regelmatig krijg ik brieven
van mensen die beloven nooit meer naar me te luisteren. Een week later krijg ik
dezelfde brief van diezelfde mensen." Talk radio, zegt hij, is als de neef die
zich elk jaar misdraagt bij het Thanksgiving-diner. ,,Elk jaar wordt hij weer
uitgenodigd. Hoewel niemand het wil toegeven, maakt hij de avond leuker."

De Amerikaanse luisteraar: dol op talk radio en country

Circa 45 miljoen Amerikanen luisteren naar talk radio. Er zijn rond de 1.500
commerciële talkradiostations in de VS. Volgens onderzoeksbureau Pew is de
overgrote meerderheid van de zenders conservatief.

Talk radio heeft een marktaandeel van 12 procent. Alleen countryzenders zijn
populairder.

Talk radio kampt met teruglopende inkomsten. Marktleider CC Media, het bedrijf
achter presentatoren Rush Limbaugh en Sean Hannity, boekte begin dit jaar op een
omzet van 4,5 miljard euro, een verlies van 231 miljoen euro. Talk radio wordt
van oudsher op de lange golf uitgezonden. Dat aantal luisteraars daalt. Maar
talk radio via online streaming groeit.

Talk radio krijgt donaties van conservatieve donoren: tussen 2008 en 2012 kregen
de programma's 16,5 miljoen dollar van Tea Party-aanhangers en conservatieve
denktanks.

Rush Limbaugh is de invloedrijkste presentator, met 14 miljoen luisteraars per
week . Sean Hannity (13 miljoen luisteraars) volgt hem op de voet. Hij heeft
naast zijn Sean Hannity Show ook een dagelijkse talkshow op Fox News.

De enige grote progressieve naam is Ed Schultz (3 miljoen luisteraars).

LOAD-DATE: 7 October 2014

LANGUAGE: DUTCH; NEDERLANDS

GRAPHIC: Illustratie Roel Venderbosch

PUBLICATION-TYPE: Krant

JOURNAL-CODE: NRC Handelsblad


                         Copyright 2014 NRC Media B.V.
                              All Rights Reserved

                              29 of 127 DOCUMENTS



                                NRC Handelsblad

                           30 september 2014 dinsdag

Brieven;
We worden niet uitgesloten

BYLINE: Wies Visser-de HaanEdwin Huizing , Algemeen directeur Hivos A.KroonLucas
van der Hoeven

SECTION: Wetenschap; Blz. 10

LENGTH: 998 woorden


Obese intellectuelen

Als onbedoeld onderwerp van de column van Rosanne Hertzberger (Een obese
intellectueel NRC, 27 sept.) - want 1.63 m, 94 kilo, afgestudeerde hbo'er en
wo-student - las ik deze met veel interesse. En eerlijk gezegd schrok ik me te
pletter. Ik hoopte nog even dat het stukje ironisch was bedoeld, maar toen ik
het had uitgelezen begreep ik dat het mevrouw Hertzberger werkelijk ernst is...
In haar wereld zijn dikke mensen vrachtwagenchauffeur of bijstandsmoeder? In
welke wereld leeft zij? Zelf heb ik al lang geleden (ik ben 58) op de middelbare
school geschiedenisles gehad van mevrouw Heringa, een fantastische historica, en
zeker 100 kilo. Bij elke les hees ze zich (toegegeven, dat ging niet altijd
makkelijk) op de lessenaar en gaf ze een geweldig college over de Tweede
Wereldoorlog.

Oh zeker, ik heb ook meegemaakt waarover Hertzberger schrijft: ik ben een aantal
maal zeker 40 kilo afgevallen, en dan ineens zien allerlei mensen je staan die
je voordien niet aankeken. Gelukkig heeft dat bij mij nooit effect gehad op het
krijgen van werk, een relatie en kinderen. Wel heeft één en ander geresulteerd
in een opname wegens anorexia twintig jaar geleden, waarbij ik nog maar 39 kilo
woog.

Uit haar column maak ik op dat Hertzberger wel degelijk medelijden heeft met ons
mensen met overgewicht. Het is heel lief van haar, dat zij vindt 'dat deze groep
een betere kwaliteit van leven verdient'. Maar dat zij zegt dat 'emancipatie
misschien niet eens zo'n heel gek idee is' vind ik een gotspe. Ik voel mij als
'dik mens' in onze maatschappij absoluut niet uitgesloten, en ben bang dat
Hertzberger met haar column meer kwaad dan goed heeft gedaan.

Wies Visser-de HaanMonnickendam

Strijd tegen IS

Nu Nederland meedoet aan de militaire campagne tegen de Islamitische Staat (IS),
moet het inzien dat een gevecht tegen extremisme met wapens alleen niet te
winnen valt. De radicale jihadisten grepen hun kans in het Syrië van Assad en
het Irak van Maliki. Die laatste heeft met zijn uitsluitingsbeleid talloze
Irakezen, onder wie politieke en geestelijke leiders, in de armen van IS
gedreven.

Assad heeft de voorwaarden geschapen. IS is daarom eerder het gevolg dan de
oorzaak van de ellende. En terwijl de Nederlandse F16's overvliegen, draait de
geweldsspiraal door.

Op de grond bewapent de Iraakse regering lokale sjiitische milities, die net als
IS jacht maken op gewone burgers die niet zijn zoals zij. Hierdoor ondergraaft
Bagdad haar legitimiteit en dus de basis van de zo vurig gewenste stabiliteit.
Dit is de ideale voedingsbodem voor nieuwe ellende. Westerse politici moeten
daarom een brede benadering bepleiten. Een benadering waarin mensenrechten niet
bedolven raken onder een berg woestijnzand. Een bredere aanpak behelst ook het
uit het 'kalifaat' losweken van soennitische leiders, en het op gang brengen van
een nieuw democratisch discours. Met hen moet je praten over meer vrijheden voor
bestuur op lokaal niveau, waardoor je een wenkend perspectief creëert. Dat is
een taak voor de Iraakse regering en het parlement, en diplomatieke inspanningen
zouden zich bij uitstek daarop moeten richten.

Tot slot zijn er de Irakezen die ondanks de oorlog de stem van recht en
verzoening belichamen. Denk aan maatschappelijke organisaties, die reeds hebben
bewezen een belangrijke verbindingsschakel te zijn tussen verschillende
religieuze, etnische en sociale groepen. Ook hen kunnen we niet missen in de
strijd tegen radicalisering en extremisme maar zij dreigen het kind van de
rekening te worden.

Probeer dus ook de oorzaken te adresseren. Want ons blindstaren op militaire
actie is weinig meer dan symptoombestrijding.

Edwin Huizing, Algemeen directeur Hivos

Utopia

In zijn column van zaterdag 28 september in NRC Handelsblad gaat Youp van 't Hek
in de fout.

Het op één hoop gooien van autisten met de figuren uit het programma

Utopia geeft blijk van ergerlijke onkunde omtrent autisme. Bovendien

werkt dit ook zeer negatief op het toch al onterecht ongunstige beeld

van deze groep mensen. Enige studie over dit onderwerp zou voor Youp

niet verkeerd zijn. Misschien is er dan ook enig inzicht voor excuses.

A.KroonLeeuwarden

Farmaceutische industrie

Bij de voorgenomen portefeuille-indeling van de nieuwe Europese Commissie krijgt
de Eurocommissaris voor Industrie mogelijk de verantwoordelijkheid voor het
geneesmiddelenbeleid . Argumenten tegen deze commercialisering zijn:

1. Deze 'transfer' zal het Europese toezicht verzwakken. Dat is riskant. Zo
veroorzaakte het Vioxx-schandaal zo'n 100.000 hartaanvallen, waarvan 35 procent
fataal waren . Eerdere tragedies waren Softenon, Entero-Vioform en het
DES-hormoon.

2. Het risico van marktmanipulatie: farmaceutische bedrijven zijn in de VS al
beboet voor 23 miljard Euro vanwege hun marktmisbruik .

3. Om de verkoop van pillen in de Verenigde Staten te bevorderen geven vijftien
farmabedrijven zo'n 2 ½ miljard dollar uit .

4. In 2013 zijn er 117 geneesmiddelen geregistreerd, daaronder waren slechts 25
New Chemical Entities .

5. Het British House of Commons waarschuwt tegen de buitenproportionele en
schadelijke afhankelijkheid van deze sector.

Intussen protesteerden al zeven Europese landen tegen dit voornemen van Juncker,
evenals de hoofdredacteuren van 'Prescrire' en het 'British Medical Journal' en
28 Europese gezondheidsorganisaties. Ook onze Europese en nationale
parlementsleden dienen bij Timmermans, maar ook bij Juncker, aan te dringen op
het afzien van deze onzalige wijziging.

Lucas van der Hoeven  Dongen.

Correcties en aanvullingen

Bij AKO-jury kiest oudste Toplijst ooit (27 sept., p. 11) stond in het
recensieoverzicht een verkeerd aantal waarderingsballen bij Stikvallei van Frank
Westerman. Het juiste aantal is vier.

In zijn column Utopia  (27 sept., p. 36) schrijft Youp van 't Hek dat een
Hilversumse politica van GroenLinks John de Mol heeft gevraagd asielzoekers toe
te laten op het terrein van tv-programma Utopia. Dat verzoek werd gedaan door
Bianca Verweij, van de SP Hilversum.

LOAD-DATE: 30 September 2014

LANGUAGE: DUTCH; NEDERLANDS

GRAPHIC: illustratie angel boligan

PUBLICATION-TYPE: Krant

JOURNAL-CODE: NRC Handelsblad


                         Copyright 2014 NRC Media B.V.
                              All Rights Reserved

                              30 of 127 DOCUMENTS



                                NRC Handelsblad

                          11 september 2014 donderdag

Frits Abrahams - Dichtbij de realiteit

BYLINE: Frits Abrahams

SECTION: Achterpagina; Blz. 11

LENGTH: 558 woorden


Sommige lezers zijn teleurgesteld als ze merken dat hun favoriete schrijvers hun
werk voor een belangrijk deel rechtstreeks baseerden op hun eigen leven. Mij
maakt het niets uit, ik beschouw het vaak als de bevestiging van een vermoeden.

Zo heeft het me altijd waarschijnlijk geleken dat de Amerikaanse schrijver John
Updike (1932-2009) veel ontleende aan zijn leven. Hij heeft dat ook weleens in
memoires bevestigd. Toch verbaast het ook mij dat hij zijn dagelijks
(huwelijks)leven met zóveel kopieerlust behandelde, zoals blijkt uit de onlangs
verschenen fascinerende biografie Updike van Adam Begley. De biograaf noemt
Updike 'betoverd' door de details van zijn eigen ervaring. Zijn literaire credo
luidde: ,,Niets in fictie klinkt zo waarachtig als de waarheid, enigszins
aangepast."

Maakt het hem tot een mindere kunstenaar? Nee, meent Begley terecht, want hij
wist de autobiografische werkelijkheid op een briljante manier betekenis te
geven.

Updike had aanvankelijk een woelig privéleven, zijn eerste huwelijk droeg een
open karakter en was exemplarisch voor een aantal huwelijken in Updikes
woonplaats Ipswich, een voorstad van Boston. De echtparen zochten elkaar op,
vierden feest en gingen vreemd. Updike heeft het nauwgezet opgeschreven in
romans als Marry Me en Couples.

Hij naderde in Marry Me de realiteit zelfs zo dicht, dat hij het voor zijn
(eerste) vrouw Mary verstandig achtte het boek twaalf jaar lang ongepubliceerd
te laten. Bij The New Yorker had hij als medewerker een geheime voorraad
aangelegd (een 'shadow-bank', zoals hij het zelf noemde) met een half dozijn
verhalen, die minstens de eerste twee jaar om privéredenen niet gepubliceerd
mochten worden.

Het was nogal raar om daarmee een tijdschrift op te zadelen, maar hij kon nu
eenmaal de impuls om zijn ervaringen zo snel mogelijk op schrift te stellen niet
onderdrukken. Zijn zoon heeft ooit opgemerkt dat pa de schrijnendste gesprekken
met zijn kinderen over zijn echtscheiding naderhand foutloos publiceerde.

Updike was in de eerste plaats schrijver en pas daarna echtgenoot, vader,
minnaar en vriend. Hij was nog pas een twintiger toen hij compromisloos voor het
schrijverschap koos. Bij The New Yorker wachtte hem als vaste medewerker een
puike carrière, maar hij kreeg snel genoeg van het drinkende en roddelende
journalistieke milieu in New York. Hij nam ontslag en zocht met zijn vrouw een
bestaan in Ipswich te midden van gewone burgers, die niets met het literaire
leven te maken hadden.

Hij genoot van dat leven en hij zou er bovendien een schat aan materiaal vinden
voor zijn boeken. Hij zal vooral dé schrijver blijven van de sexy sixties en
seventies met veel overspelige seks en de gevolgen daarvan waarvoor hij zijn
ogen niet sloot: gebroken gezinnen, verwaarloosde kinderen. ,,De artistieke
creatie is op z'n best de sublimering van het seksuele instinct", vond hij.

Met zijn protestantse geloof en zijn conservatieve politieke ideeën was Updike
een behoudender burger dan uit zijn seksuele moraal bleek.

Hoe gevierd en beroemd hij als schrijver ook zou worden, in zijn hart bleef hij
een jongen uit de provincie, die altijd heimwee hield naar de plaats waar hij
kind was, Shillington in Pennsylvania. Hij zou het blijven betreuren dat zijn
dominante moeder hem, als 13-jarige jongen, en zijn vader dwong te verhuizen
naar een boerderij op het platteland.

LOAD-DATE: 11 September 2014

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2014 NRC Media B.V.
                              All Rights Reserved

                              31 of 127 DOCUMENTS



                                NRC Handelsblad

                            29 augustus 2014 vrijdag

Poetin zet stap naar interventie

BYLINE: Door onze redacteur Hubert Smeets

SECTION: Voorpagina; Blz. 1

LENGTH: 775 woorden


Crisis Oekraïne Russische president roept op humanitaire corridor te vormen voor
omsingelde Oekraïense militairen.

Amsterdam. De Russische president Vladimir Poetin begint zich openlijk te
bemoeien met de rebellen in het oosten van Oekraïne en schept zo stapsgewijs
ruimte voor een directe Russische inmenging. Vannacht heeft Poetin de milities
in de Donbass ,,opgeroepen" om een ,,humanitaire corridor te openen" zodat de
omsingelde Oekraïense soldaten het strijdtoneel kunnen verlaten.

De oproep van Poetin verscheen om 01.10 op de website van het Kremlin. Op dat
tijdstip liggen de burgers in Moskou op bed maar is de regering in Washington
juist in vol bedrijf. Bijna zes weken geleden wendde Poetin zich ook in een
nachtelijke boodschap tot de buitenwereld. Dat was drie etmalen na de vliegramp
met de MH17.

De boodschap van Poetin moet nauwgezet worden gelezen. In zijn nachtelijk appèl
op de pro-Russische landstorm in de Donbass gebruikt Poetin niet het werkwoord
'vragen' noch 'bevelen'. Hij 'roept op', zoals het leger zijn dienstplichtige
soldaten oproept. Hij wekt de indruk te worden gedreven uit mededogen met al die
Oekraïense soldaten die recent zijn ,,omsingeld" door troepen die Poetin niet
nader definieert.

Daarom maant de president de ,,milities van Novorossija" (Nieuw-Rusland) om ,,de
grote hoeveelheid Oekraïense militairen, die niet uit eigen wil maar op grond
van een bevel in militaire operaties betrokken zijn geraakt" de kans te geven om
te ,,ontvluchten aan de zinloze offers" om ,,zich te herenigen met hun familie
en terug te keren naar hun moeders, vrouwen en kinderen".

Premier Aleksandr Zachartsjenko van de volksrepubliek Donetsk honoreerde de
oproep voor het ochtendgloren. Zij het op één voorwaarde: de Oekraïense soldaten
moeten wel hun zware wapens en munitie afgeven, aldus Zachartsjenko.

Deze snelle uitwisseling van nagenoeg gelijkluidende standpunten is volgens de
Oekraïense regering in Kiev een aanwijzing dat de rebellen onder direct commando
van het Kremlin opereren. Maar de leiding in Moskou ontwijkt de vragen
vooralsnog met bijna juridisch taalgebruik. In Rusland is de macht van oudsher
bekwaam in juridische formuleringen om politieke doelen te maskeren.

Waarom heeft het Kremlin vannacht via de band geïntervenieerd nadat het eerder
een dag lang had gezwegen over berichten van de regering in Kiev, de NAVO en
westerse diplomaten dat er intussen ongeveer duizend Russische militairen voet
op Oekraïense bodem hadden gezet?

Binnen twee etmalen was daardoor de Oekraïens-Russische crisis drastisch van
karakter veranderd. Dinsdagavond hadden in Minsk de presidenten Vladimir Poetin
en Petro Porosjenko tête-à-tête met elkaar gesproken. De macht uit de loop van
een geweer leek even plaats te maken voor de taal der diplomatie. Maar
donderdagavond kwam de Veiligheidsraad in spoedzitting bijeen om zich te buigen
over een directe militaire interventie. Zonder resultaat overigens. De
satellietbeelden van de NAVO, waaruit zou blijken dat er sprake is van Russische
manoeuvres, konden ambassadeur Vitali Tsjoerkin niet vermurwen. De Russische
gezant herhaalde dat de Oekraïense regering in oorlog is met haar eigen volk.
Vandaag zei zijn baas, minister Sergej Lavrov van Buitenlandse Zaken, dat er
geen ,,bewijs" is voor Russische betrokkenheid.

Gisteren had het departement van Buitenlandse Zaken zijn reactie gedelegeerd aan
een lagere ambtenaar die op haar Facebook-pagina liet weten dat Kiev het over
een Russische invasie heeft om de ,,eigen bevolking te beduvelen" zoals op het
kinderfeest ,,Halloween" ook gebeurt.

Lavrov voegde er vandaag op een persconferentie wel iets aan toe. Het aantal
burgerslachtoffers kan alleen verminderen wanneer de pro-Russische milities de
Oekraïense troepen ,,eruit werken", zei hij. Waarna Lavrov van Kiev eiste dat
een tweede ,,hulpkonvooi" uit Rusland aan de slag kan.

Deze semantische toonzetting van de Russische regering vannacht en vanochtend
onthult stapsgewijs de strategische richting die het Kremlin nu voor ogen lijkt
te hebben.

Het wordt steeds lastiger voor het Kremlin om te doen of de neus bloedt. Een
kruispunt nadert: óf erkennen dat er sprake is van directe betrokkenheid óf de
militaire 'vrijwilligers' uit Rusland - term van premier Zachartsjenko van de
volksrepubliek Donetsk - met terugwerkende kracht witwassen. Dat laatste kan
gebeuren door van een interventie een humanitaire operatie te maken en daarbij
in formele zin te verwijzen naar bijvoorbeeld acties van de NAVO in Kosovo in
1999.

Moskou lijkt zich op te maken voor een interventie louter ter wille van de
gewone burgers in de Donbass.

Kortom, geen inmenging maar broederhulp.

LOAD-DATE: 29 August 2014

LANGUAGE: DUTCH; NEDERLANDS

GRAPHIC: Pro-Russische militiemannen in Donetsk. Het oranje-zwarte embleem, het
zogeheten 'Sint Joris-lintje', verwijst naar het insigne van het Rode Leger in
zijn overwinningsmars tegen Hitler-Duitsland.

PUBLICATION-TYPE: Krant

JOURNAL-CODE: NRC Handelsblad


                         Copyright 2014 NRC Media B.V.
                              All Rights Reserved

                              32 of 127 DOCUMENTS



                                NRC Handelsblad

                           28 augustus 2014 donderdag

Hoogte zorgpremie zegt niet zo veel;
Eigen risico

BYLINE: Door onze redacteur Jeroen Wester

SECTION: Economie; Blz. 14

LENGTH: 863 woorden


Nieuwsanalyse Zorg Wat is de burger volgend jaar kwijt aan zorg? Eén ding is
zeker: de zorgpremies zullen stijgen én dalen.

Amsterdam. Een tientje per maand. Dat is het bedrag dat circuleert bij kenners
van de begrotingsonderhandelingen. Een tientje extra premie, die burgers
maandelijks aan hun zorgverzekeraar moeten betalen. En direct barst het
maatschappelijk debat los over kosten in de zorg en de koopkracht van Jan
Modaal.

Maar de snippers nieuws die uit de begrotingsonderhandelingen dwarrelen zijn
verraderlijk. Niet eerder was de hoogte van de zorgpremie zo betekenisloos als
dit jaar.

Dat is allemaal een direct gevolg van de hervormingen die staatssecretaris Van
Rijn (Volksgezondheid, PvdA) in de ouderen- en gehandicaptenzorg doorvoert. Die
zorg wordt uit de AWBZ-premies betaald die burgers automatisch afdragen voordat
zij hun netto-inkomen ontvangen.

Die afgedragen premies zijn al jaren onvoldoende om de langdurige zorg in
verpleeg- en verzorgingshuizen van te betalen. Het Rijk past jaarlijks enkele
miljarden bij uit de algemene belastinginkomsten. Op die manier is inmiddels een
tekort van 17 miljard euro ontstaan in het AWBZ-fonds.

Van Rijn gaat al die geldstromen herverkavelen. Dit jaar geeft de regering 28
miljard euro uit aan ouderen- en gehandicaptenzorg. Met ingang van 1 januari
2015 wordt eenderde van die zorg uit de Algemene Wet Bijzondere Ziektekosten
getild. Een deel verhuist - met minder budget - naar gemeentes. Een ander deel -
waaronder wijkverpleging - valt voortaan onder de zorgverzekeringswet.

Het is dus nogal wiedes dat de premies voor de ziektekostenverzekering in 2015
stijgen. De dekking wordt tenslotte ingrijpend uitgebreid. Er verhuist voor 3,2
miljard aan zorg naar de basispolis. Dat moet betaald worden.

Ook het eigen risico gaat omhoog. De hoogte hiervan ademt mee met de totale
uitgaven aan ziekenhuizen, artsen en geneesmiddelen. Dit jaar moet de verzekerde
de eerste 360 euro aan kosten (huisartsenbezoek uitgezonderd) zelf betalen. Dat
risico groeit naar 375 euro per verzekerde per jaar.

Maar wie wil weten hoeveel hij volgend jaar aan zorg gaat betalen, zal nog meer
dan voorheen naar alle premies en subsidies moeten kijken en niet alleen naar de
maandelijkse zorgpremie.

Zo is het in 2015 van cruciaal belang hoeveel de 'AWBZ-premie' zal dalen.
Allereerst krijgt die een andere naam. Met de Wet Langdurige Zorg (WLZ) behoort
de AWBZ tot het verleden. En omdat circa 9 miljard aan zorg uit dit pakket
verdwijnt, gaat deze premie omlaag.

Nu bedraagt de AWBZ-premie nog 12,65 procent over de eerst verdiende 33.000 euro
inkomen. Dat wordt een WLZ-premie van tussen de 9 en 11 procent, zo zegde het
kabinet eerder toe. Dat gaat dus al snel om een verlaging van 550 euro per jaar
voor modale inkomens van 33.000 euro. Grote vraag is: waar gaat de
regeringscoalitie het percentage prikken?

Eén ding is dus zeker voor volgend jaar: de zorgpremies zullen stijgen én dalen.
Het ligt er maar aan naar welke premie je kijkt.

Zo bestaat er ook nog de premie voor de zorgverzekeringswet die op het loon
wordt ingehouden. Het streven is dat dit werkgeversdeel ongeveer de helft van de
kosten van ziekenhuizen en artsen dekt en dat de andere helft wordt betaald uit
de premies die burgers aan zorgverzekeraars betalen. Bij ongewijzigde
verhoudingen zal die premie dus stijgen.

En dan is er nog een belangrijke variabele: de zorgtoeslag. Dit is een
maandelijkse steun voor de laagste inkomens. Een hogere zorgpremie bij de
basispolis leidt automatisch tot meer inkomenssteun. Maar het staat het kabinet
vrij om nog wat aan die knoppen te draaien. In welke mate worden lagere inkomens
gecompenseerd en hogere inkomens niet, zodat er inkomensnivellering plaatsvindt?

Dat hele samenspel van zorgrekeningen zal neerslaan in de koopkrachtplaatjes die
het Centraal Planbureau zal berekenen. Minister Dijsselbloem (Financiën, PvdA)
beloofde al ,,een heel voorzichtig plusje".

En dan zouden we nog bijna vergeten dat zorgverzekeraars de uiteindelijke
zorgpremie vaststellen, niet politici. Die verzekeraars verrasten vorig jaar de
minister met lagere premies.

Doordat verzekeraars vanaf 2015 meer verzekeren moeten ze ook meer buffers
aanhouden, circa 350 miljoen extra. Althans, dat zijn de normen van De
Nederlandsche Bank. Maar potten de zorgverzekeraars al niet te veel geld op? Uit
cijfers van DNB blijkt dat de zorgverzekeraars uit voorzichtigheid al ruim boven
de normen geld reserveren dat is aangelegd met de collectieve premies die
burgers verplicht afdragen.

Zorgverzekeraars zijn op papier financieel weerbaar genoeg, maar de vraag is of
zij uit voorzichtigheid toch niet extra geld opzij zullen zetten. Dat zal vanaf
eind september duidelijk worden als de eerste zorgverzekeraars hun premiehoogte
voor 2015 bekendmaken.

Zorgverzekeraars Uitbreiding polis

3,2

miljard euro is het bedrag waarmee de zorg in de basispolis wordt uitgebreid. De
vraag is hoeveel de zorgverzekeraars hiervoor apart zullen zetten. Anders
gezegd: hoe rijk willen zorgverzekeraars zijn?

174

procent méér kapitaal heeft DSW dan wettelijk nodig is. Zij is daarmee de
financieel gezondste verzekeraar. Achmea heeft 46 procent 'overreserve', CZ 140
procent.

LOAD-DATE: 28 August 2014

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2014 NRC Media B.V.
                              All Rights Reserved

                              33 of 127 DOCUMENTS



                                NRC Handelsblad

                            18 augustus 2014 maandag

In Nederland - Dit was het moment van Richard de Mos

BYLINE: Marcel van Roosmalen

SECTION: Binnenland; Blz. 5

LENGTH: 388 woorden


Het Haagse raadslid Richard de Mos van 'Groep De Mos' had opeens een leesbril.
Misschien had hij die al wat langer maar dat had ik dan gemist, zo vaak keek ik
nu ook weer niet naar een debat van de gemeenteraad in Den Haag.

Het gebeuren, een ander woord weet ik even niet, werd live uitgezonden door
Omroep West. Ik hoop dat de beelden voor eeuwig bewaard blijven, al was het maar
om iedereen die ooit nog beweert dat politiek saai is er voor altijd mee om de
oren te slaan.

Vooral het begin van de avond waarin 'gewone burgers' mochten 'inspreken' was
legendarisch. Een mengeling van Koefnoen, Van Kooten & De Bie en Man Bijt Hond,
maar dan vermenigvuldigd met de factor drie. Was het geen optie om die hele
Schilderswijk plat te gooien, dacht ik op een zeker moment. En kon een kalifaat
daar niet juist heel heilzaam zijn?

Na de eerste schorsing begon het serieuze werk. Richard de Mos, die sowieso al
mijn sympathie had omdat hij over zichzelf sprak als 'Groep De Mos' kwam
aangedrenteld in zijn grote maatpak waar nog net zijn hals met daaromheen een
stropdas in de stadskleuren uitstak. Dit was zijn moment. Nooit serieus genomen
als Kamerlid, maar nu waren alle camera's op hem gericht. In zijn hand een
stapel A-viertjes. En opeens dus die leesbril op zijn neus waardoor ik hem
driedubbel serieus nam.

Hij begon zijn epistel bijna schreeuwend voor te lezen, wie goed luisterde kon
hem horen hijgen.

Het paste in het beeld van de avond dat de toespraak van Groep De Mos de hele
tijd hinderlijk werd onderbroken door de woordvoerder van Islam Democraten, wat
Groep De Mos op een gegeven moment deed verzuchten dat die 'een klap van de
mallemolen had gehad'. Hij moest na elke onderbreking telkens opzoeken waar of
hij gebleven was.

Het kwam erop neer dat de Haagse Schilderswijk een explosief kruitvat was
geworden waar zelfs de Marokkaanse winkeliers de broek en de zakken vol van
hadden en dat we de anarchistische raddraaiers met wortel en tak moesten
verdelgen.

Voor de duidelijkheid riep Groep De Mos nog even wat volgens hem anarchistisch
tuig was.

,,Rechts-extremistisch, links-extremistisch en ISIS extremistisch, Groep De Mos
keurt het allemaal van harte af."

De zwarte leesbril werd met een grote zwaai van het gezicht geplukt, waarna
Groep De Mos ging zitten. Aan alles was te zien dat hij duidelijk was geweest.

LOAD-DATE: 18 August 2014

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2014 NRC Media B.V.
                              All Rights Reserved

                              34 of 127 DOCUMENTS



                                NRC Handelsblad

                            18 augustus 2014 maandag

IS-jongens jagen het avontuur na

BYLINE: Paul Voestermans

SECTION: Opinie; Blz. 9

LENGTH: 818 woorden


Analyses kunnen hun agressie niet verklaren. Ze hechten zich aan geen enkele
plek, meent  Paul Voestermans.

Op zaterdag 9 augustus stonden zowel in de NRC als in de Volkskrant overzichten
van wat er met de wereld aan de hand is. Paul Brill somt in zijn
Volkskrantcolumn de brandhaarden op en stelt somber vast dat er geen hek om het
Midden-Oosten kan worden geplaatst want het probleem is al te veel met de
Westerse wereld vervlochten geraakt. In NRC staat ,,de zomer van de
brandhaarden" beschreven: Gaza, Oekraïne, Syrië, waar in hoofdzaak gewelddadige
mannen de wapens hanteren.

Politicologen die de geopolitieke situatie proberen te analyseren, weten altijd
wel een verklaring te vinden. Ze zoeken het in de complexe relaties in dat
gebied. De tegen de shi'ieten gekeerde elite van Saoedi-Arabië, bijvoorbeeld,
steunt heimelijk de stichting van de Islamitische Staat (IS). Iran wordt vaak
gezien als de partij die eigenlijk het meeste tegenwicht zou kunnen bieden, maar
daar heeft Amerika grote moeite mee. Het Israëlisch-Palestijns conflict blijft
een heet hangijzer. Israël roept met zijn buitensporig geweld in Gaza veel
kritiek op. De agressie in Oekraïne zet de verhouding met Rusland op het spel en
roept de ambivalente reactie op of het Rusland van Poetin toch geen historische
rechten heeft in die regio.

Alles goed en wel, maar dit zijn politieke analyses. Waar blijven de analyses in
termen van mensen, mannen vooral, van vlees en bloed die met geweld hun wil
opleggen, gemotiveerd door een sektarisch religieus of historisch bewustzijn?

Is er wel sprake van dat soort bewustzijn, of is het iets anders? Wat dan wel?
Antwoorden op dit soort vragen is geen zaak van politieke analyse maar van
psychologie. Maar deze wetenschap schittert door afwezigheid.

Of het door de 'verStapeling' van de psychologie komt, mensen willen niet
nadenken over gedrag en motieven. Journalisten niet, politicologen niet, en de
gewone burger al helemaal niet. Die is door science bashing compleet van de wijs
gebracht. Maar wat gebeurt er nu echt in het Midden-Oosten? Wat motiveert deze
mensen - mannen hoofdzakelijk?

Motivatie lijkt een zaak van overtuigingen en opvattingen, die bijvoorbeeld op
het internet worden gevonden en worden gekoesterd vanwege de uitzichtloze
situatie waarin de mensen daar verkeren. Maar zo abstract is het helemaal niet.

Wij pleiten in ons boek Culture as Embodiment. The social tuning of behavior
ervoor vooral te letten op waar het geheel aan zintuigen - het sensorium -
waarmee mensen zich richten op hun omgeving, afgesteld raakt. Architecten en
stedenplanners zijn niet voor niets met de omgeving bezig. Is die fraai dan
roept hij op tot zorgzaamheid en aandacht.

De jongens uit het Midden-Oosten die met de zwarte vlag zwaaien leven in dorpen
of steden waarvan het centrum misschien lijkt op de metropolen die we kennen,
maar vaker zijn de huizen opgetrokken van spul dat nauwelijks uitnodigt er
zorgvuldig mee om te gaan. Er is niets om zorg voor te dragen.

Moeders en grootmoeders begieten dan wel de plantjes in blikken bussen
buitenshuis, ook in de gebieden die IS onder controle heeft, maar wat je de
'nomadisering' van het bestaan zou kunnen noemen overheerst: een leven zonder
binding aan een plek.

Zijn ze eenmaal de baas in een gebied waar ze hun zinnen op gezet hebben, dan
mag alles weg, kapot, want het stelt toch al niet veel voor en zeker niet als
het van mensen is met andere overtuigingen en manier van leven. Ze hebben er
geen binding mee. Een leven van zorgen en koesteren motiveert hun niet. Deze
inzichten ontbreken in de politieke analyses.

Waar hun moeders en grootmoeders van houden, waar vijftig procent van de
mensheid duidelijk meer op is afgestemd, dringt nauwelijks hun wereld binnen.
Deze afscherming gaat onder het mom van seksuele moraal, maar wat er echt op het
spel staat is niet de mannelijke lust en vrouwelijke verleiding. Het is het
onvermogen te delen in zorg en aandacht voor de dingen om hen heen.

De hordes vechtlustige mannen op tanks en met de modernste wapens, uitgerust met
navigatie- en oriëntatieapparatuur waardoor ze sneller kunnen oprukken dan
verwacht, gaan niet voor opbouw en zorg maar voor een vernietigend machismo.

Als overgeschoten zonen van vaders die ook niet veel te makken hebben, zijn ze
perspectiefloos en smachten naar avontuur. Wie helpt ze daar beter bij dan de
leiders die hun eigen agenda hebben: een wereld die weer opnieuw naar
theocratisch model ingericht moet worden?

Ze zeggen het te doen in naam van Allah maar bedoelen ze niet een wereld waarin
alleen mannen het voor het zeggen hebben en die hun kijk op de dingen
vertegenwoordigt? Ze zijn tegen het Westen waarvan ze wel de smartphone,
internet, wapens en tanks overnemen maar niet de zorg om onszelf. Ze geven geen
zier om een beter leven voor allen.

Paul Voestermans schreef samen met Theo Verheggen Culture as Embodiment. The
social tuning of behavior.

LOAD-DATE: 18 August 2014

LANGUAGE: DUTCH; NEDERLANDS

GRAPHIC: illustratie adam zyglis

PUBLICATION-TYPE: Krant

JOURNAL-CODE: NRC Handelsblad


                         Copyright 2014 NRC Media B.V.
                              All Rights Reserved

                              35 of 127 DOCUMENTS



                                NRC Handelsblad

                           16 augustus 2014 zaterdag

De grote verwenbeurt

BYLINE: tekst Bas van Putten foto Andreas Terlaak

SECTION: Lux; Blz. 42

LENGTH: 1605 woorden


Nieuwe autoluxe is Spa-luxe: hot stone massagestoelen, gezuiverde lucht en
sfeerverlichting. Instappen is aankomen, rijden wordt bijzaak.

H

et Japanse topmerk Lexus voert een haal- en brengservice voor garagebeurten. Je
Lexus wordt door de dealer opgehaald en na behandeling thuis afgeleverd. Deze
'red carpet treatment', standaard bij elke nieuwe Lexus, is valet parking in een
nieuwe jas. ,,Een stuk ontzorging" is bij Lexus onderdeel van het verwenpakket.
,,We komen in een situatie waarin de auto maar het halve verhaal is", zegt
woordvoerder Guido Roozekrans van Toyota- en Lexus-importeur Louwman. Luxe is
service; je klanten in de watten leggen als hotelgasten.

Dat is nieuw. Oude autoluxe was functioneel. De meeste comfortverhogende
voorzieningen in auto's waren beargumenteerbaar. Airconditioning diende de
veiligheid door het hoofd koel te houden. Elektrische ramen en spiegels
voorkwamen gehannes met slingers en hendels. Een automaat was comfortabel in de
file. Dankzij navigatie kon de automobilist zich op het rijden concentreren.

Maar met zulke traktaties hoeven topmerken niet meer aan te komen, nu elke
boodschappenauto ze aan boord heeft. Om het verschil te maken, schakelen ze in
hun nieuwe functie van ontzorgers een versnelling hoger met knipmessende weelde.
Hun auto's transformeren van luxueus transportmiddel tot belevingscentra.
Massagestoelen, multimediaal amusement en in de prijs inbegrepen personeel dat
haalt en brengt maken de nieuwe limo tot resort voor onderweg, met wellness tot
het gaatje en de automobilist, de gast in eigen huis, als stralend middelpunt.

Elitemerken als Rolls-Royce gaan er ver in. De Rolls-Royce Phantom - Nederlandse
catalogusprijs 528.826 euro - is te bestellen met een humidor in het
dashboardkastje. Voor de generaties na Churchill: dat is een opbergdoos die
rookwaar bij de juiste luchtvochtigheidsgraad in conditie houdt. Wat enerzijds
gewone, ironisch-feodale luxe is - die heel rappend Beverly Hills krom van het
lachen zal bestellen - laat tevens zien dat deze auto van zijn functie is
ontheven. Het rijden - in zo'n fluisterstille, zachtgeveerde limousine sowieso
een vrijwel onmerkbaar fenomeen - is totaal ondergeschikt gemaakt aan het
vermaak. Rolls-Royces zijn om een sigaar in op te roken. Of vanaf de
Theatre-Lounge Seats achterin tv of dvd te kijken op de beide twaalf inch
beeldschermen die uit de ambachtelijk gepolitoerde picknicktafels klappen.

Op je eigen favoriete stoel. De achterpassagier, in een Rolls-Royce meestal de
eigenaar, kiest net als thuis zijn meubels zelf. Hij heeft de keuze tussen
Lounge Seat (een bank), Individual Seats (twee door een vaste middenarmsteun
gescheiden stoelen) of Individual Seats with Occasional Seat - met tussen de
twee separate stoelen een noodzitje waarop, occasionally, een derde
bioscoopbezoeker kan aanschuiven.

Daar moet op gedronken worden. Treft dat even: in de armleuning tussen de
Individual Seats is plaats voor een koelbox respectievelijk een Drinks Cabinet
met kristallen karaffen en glazen. Hoe geborneerd van de gewone man, te mokken
dat het van de gekke is. De essentie van genot is immers dat het zonder
argumenten kan. Plat? Een pennenset in het dashboardkastje levert Rolls-Royce
ook. Speciaal voor de geletterde elite, I presume.

De Phantom wordt zo het droompaleis met alle weelde die je thuis of in het
Hilton hebt. Home cinema, leunstoel, wortelnotenhouten ambiance, een als
dashboardkastjesklep vermomde secretaire met pennenset, overal telefoons,
draadloos internet, een volle minibar.

Rolls-Royce is een extreem geval van poenschepperij die op zichzelf niets nieuws
is. Koelkast en tv had Elvis in zijn met goud en diamanten opgetuigde sleeën uit
de jaren zestig al. Maar daar komt op het bestedingspeil van Gordon en consorten
nu iets bij. Het nieuwe speelveld voor de luxury brands is autowelzijn dat de
ordinaire consumentenluxe ver ontstijgt, de wellness treat die lijf en ziel in
alle staten van geluk moet brengen.

Gezonde lucht, bijvoorbeeld. Lexus paradeert met de naar eigen zeggen
,,veelgeprezen nanoe®-technologie", die 'in het interieur negatief geladen ionen
verspreidt om de lucht te verfrissen en de luchtvochtigheid te reguleren". Als
een witte tornado rekent een Japanse Mr Proper af met rookdampen en
lichaamsgeuren. Mercedes biedt met Air-Balance een combinatie van
luchtverfrisser en aromatherapie. In het dashboardkastje bevindt zich een
parfumverstuiver met de flacon waarvoor het merk zelf geuren levert. ,,Met
hoogwaardige en uiteenlopende geuren verbetert dit pakket het welbevinden van de
inzittenden, vooral tijdens langere ritten." Maar je eigen Cartier mag er ook
in.

De 'geurverspreiding' is uitschakelbaar, de intensiteit van het aroma regelbaar.
Vier basisgeuren met specifieke sferen - Nightlife Mood, Downtown Mood, Sports
Mood, Freeside Mood, je verzint het niet - reinigen de lucht in het interieur.
Volgens Mercedes knap je er enorm van op. De sprookjesachtig exuberante
interieurverlichting met instelbare kleuren moet het Zen-gevoel bij de
inzittenden versterken.

De nieuwste trend is fysiotherapie. De stoelen in de Audi A8 zijn leverbaar met
een 'massagefunctie' die in de standen 'Stretch', 'klopfen', 'Rücken',
'Schulter' en 'Welle' de rug bewerkt. BMW heeft in de 7-serie comfortzetels
achter, waarin twaalf luchtkamers de rugspieren masseren met ,,golfachtige
bewegingen van boven naar beneden". ,,Zes andere", lezen wij, ,,maken roterende
bewegingen van de schouders tot aan de onderrug".

Het verst gaat Mercedes met de hot stone massage-functie in de nieuwe S-klasse.
In de rugleuning van de bestuurdersstoel bevinden zich veertien opblaasbare
luchtkussentjes. Ze komen na inschakeling van het massageprogramma in beweging
om het hele gebied van schouderbladen tot stuitbeen te bewerken. Rustgevend
hardnekkig voel je ze, gewoon tijdens het rijden, als stevige maar vreedzame
masseursknuisten over wervels en spieren glijden. Van boven naar beneden en
terug, afhankelijk van het gekozen massageprogramma at random. Er zijn zes
massagevarianten, die ik via het infotainmentscherm op het dashboard kan
instellen. De thema's ben ik allemaal vergeten op één na: Active Workout. Toen
ik dat las moest ik bijna huilen. Wie zit daar? Een man van in de vijftig die
geen honderd meter hard kan lopen.

Maar je weet niet wat je meemaakt, zo erotisch. Het warme gevoel in je rug is
geen illusie. Over de luchtkussentjes is als een tweede huid, direct onder de
lederen bekleding, een soort elektrische deken gelegd die als een supersnelle
stoelverwarming de hele rug aanbraadt. De druk versterkt het gloeiende effect.

Mercedes rotzooit niet zomaar wat aan. Hot stone is in samenspraak met medici
ontwikkeld, zegt de Mercedes-man die me de stoel uitlegt. Voor de cooling-down
na de behandeling heeft de Mercedes-stoel trouwens ook ventilatie. Op warme
dagen laat zich met een druk op de knop een koele luchtstroom door het ademende
leer geleiden. En dan hebben we de Executive Stoel achterin nog niet gehad. Zo
heet bij Mercedes-Benz de CEO-zetel die Lexus ook heeft in het topmodel LS -
daar heet hij Ottoman. Het is bij beide merken de moeder aller ligstoelen die
van hoofd- tot voetsteun letterlijk het hele lichaam ondersteunt en die zich als
een tandartsstoel van zit- naar ligstand laat verstellen. Binnen handbereik vind
je in de Mercedes S-klasse bovendien de thermobekerhouders die je op warm en
koud kunt zetten, zodat je koffie heet en je Coke koud blijft.

Zo is de auto zijn eigen recreatieve bestemming aan het worden: de plek om even
helemaal tot jezelf te komen. Daar horen wel verkoopbare verhalen bij die
klanten overtuigen dat de investering loont. Die zijn er: ontstressing. De
wellnesslimo wil ontspannend werken op alle zintuigen. Bij Mercedes-Benz zeggen
ze het met zoveel woorden: hij is er voor het Spa-gevoel. Rijden? Oók,
natuurlijk, maar dat doen auto's tegenwoordig allemaal zo goed dat daar geen
winst meer valt te halen.

Hoe lang houdt de autotop dit exclusiviteitsmonopolie in stand voordat de nieuwe
extravagantie net als tennis of hockey als een baksteen keldert in de
statushiërarchie? Goede vraag. Dat de ordinairste huis- tuin- en keukenauto's
tegenwoordig beschikken over gekoelde dashboardkastjes is nog het onschuldigste
symptoom van inflatie. Renault en Citroën kwamen met de parfumverstuiver voor
een ,,aangename en subtiele" geursfeer onderweg. In het Lexus-gamma is het
luchtverfrissende ionending al afgedaald naar de IS, hybride middenklasser voor
vanaf 36.000 euro. De nieuwe Volkswagen Passat is vanaf eind dit jaar voorzien
van een Rear Entertainment System, met schermpjes achterin, net een Rolls.

De massage-Polo is, kortom, een kwestie van tijd. Maar tot het zo ver is, kunnen
vermogenden zich wentelen in de ultieme decadentie.

De klimaatregeling van de Lexus LS is een wonder van zorgzaamheid. Naast een
automatische temperatuurregeling met vier gescheiden klimaatzones voor
bestuurder en drie passagiers - die dus voor en achter, links en rechts hun
'eigen' temperatuur kunnen kiezen - beschikt de auto over de Lexus Climate
Concierge.

Dit systeem zorgt er ook voor dat de temperaturen van stoel- en stuurverwarming
(ja, ook dat bestaat) worden afgestemd op de ingestelde luchttemperatuur. De
Climate Concierge kiest per klimaatzone automatisch de volgens
Lexus-specialisten optimale verhouding tussen luchttemperatuur en de
verwarmingsintensiteit van stuur en stoelen. Om de ideale balans te bepalen,
deed Lexus onderzoek naar de thermische gevoeligheid van het menselijk lichaam.
In het plafond boven de achterbank bevindt zich een sensor die permanent de
lichaamstemperatuur van de inzittenden meet.

LOAD-DATE: 15 August 2014

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2014 NRC Media B.V.
                              All Rights Reserved

                              36 of 127 DOCUMENTS



                                NRC Handelsblad

                            15 augustus 2014 vrijdag

Je gaat ons toch niet stapelen, hè?;
Allerlei handeltjes

BYLINE: Door onze redacteur Enzo van Steenbergen

SECTION: Binnenland; Blz. 5

LENGTH: 1322 woorden


Reportage Woonwagens De woonwagencultuur wordt nationaal cultureel erfgoed. In
Zeist moet het kamp moderniseren. En er komen ook stenen huizen.

Een man en vrouw staan naast elkaar op woonwagencentrum Beukbergen, in de bossen
van Zeist. Hij: perfect gesneden snor, gladgestreken blauw overhemd. Zij: chique
zwarte jurk, de lippen ietsje opgemaakt, haren keurig gekapt. Wim Kersten-Rooze
roept naar een groepje bouwvakkers: ,,Kun je hem niet beter andersom oppakken?"
Zijn vrouw Janneke: ,,Het zal wel misgaan. Ik heb altijd pech met mijn
woonwagen." Pech kunnen Wim en Janneke vandaag niet gebruiken. Hun bruine
woonwagen wordt verhuisd. Een hijskraan tilt hem hoog de lucht in en moet de
wagen - alle meubels zijn vastgezet - honderd meter verderop weer neerzetten.

De gemeente Zeist breidt de komende jaren voor 28,5 miljoen euro het grootste
woonwagencentrum van Nederland uit en renoveert het terrein bovendien.
Beukbergen wordt een normale woonwijk van Zeist, het wordt op termijn mogelijk
dat 'burgers' - zoals mensen van buiten het kamp wel worden genoemd - een huis
huren op het kamp. De operatie behelst onder meer de verplaatsing van negentig
woonwagens en de bouw van nieuwe.

Negen jaar geleden werd Koos Janssen (CDA) burgemeester van Zeist en kreeg hij
het dossier Beukbergen onder ogen. Janssen: ,,Tussen de gemeente en het kamp was
nonchalance en verwaarlozing over en weer. Het kwam de bewoners goed uit dat
door de overheid nauwelijks naar ze werd omgekeken, en andersom ook."

In een rapport van de ministeries van Binnenlandse Zaken, Justitie en VROM uit
2006 heet Beukbergen een ,,vrijplaats met geweldsdreiging". Er waren toen ruim
450 kampen in Nederland; 5 procent was vrijplaats. Beukbergers vormden zich niet
naar de samenleving. Toen de directrice van de dichtstbijzijnde school gezinnen
wilde verbieden midden in het schooljaar te gaan reizen, werd ze bedreigd en
opgesloten in haar kantoor. Op het kamp hadden de bewoners allerlei handeltjes;
de grond raakte ervan vervuild. Woonwagens werden zonder vergunning neergezet,
bewoners timmerden zelf verkeersdrempels.

Toen in 1990 de landelijke overheid het woonwagenbeleid losliet, en gemeenten
verantwoordelijk werden, kozen veel gemeenten ervoor woonwagencentra te
verkleinen of op te delen in kleine stukjes. Zeist wil dat niet. Janssen: ,,We
hadden hier het probleem dat er grote wachtlijsten waren. Dat zorgde voor
irritatie. We laten ons niet leiden door beeldvorming, maar lossen het probleem
op. Voor ons zijn dit gewone burgers. Om dit probleem op te lossen hoeven we
niet in te staan voor de brandschoonheid van alle inwoners."

De woonwagen van Wim en Janneke wordt opgetild. Janneke loopt weg. Even het dorp
in, bloemen kopen voor een jarig familielid. Wim: ,,Ze kan de spanning even niet
aan." De zus van Janneke komt in haar roze joggingbroek foto's maken. Ze begint
te huilen. ,,Ja, familie is heel belangrijk voor ons. Al mijn hele leven kijk ik
naar mijn zus als ik 's ochtends opsta. Al 28 jaar, elke dag. Nu is er een gat."

Het woonwagenleven is veranderd, zegt Wim Kersten-Rooze. Hij woont al 55 jaar op
Beukbergen. Bijna de hele familie woont er, en zo moet het blijven. Wijzend naar
zijn wagen - die in de lucht hangt - vertelt hij over de wielen eronder.
,,Vroeger reisden woonwagenbewoners veel. Om te werken in Oost- en Zuid-Europa,
langs andere kampen. Dat doen we nu niet meer met de wagen, maar gewoon met een
caravan. De wielen hebben geen functie meer."

Er hebben zich ondertussen nieuwsgierige Beukbergers verzameld. Ze roepen naar
de bouwvakkers, of ze het allemaal niet anders moeten aanpakken. Daar moet Wim
Timmer, coördinator van de verplaatsingen op Beukbergen, om lachen.
Woonwagenbewoners weten het altijd beter, grijnst hij. Timmer is betrokken bij
verplaatsingen op centra in het hele land. In Maastricht, op het beruchte
Vinkenslag, maakte hij wel eens vechtpartijen mee, als mensen hun emoties niet
meer de baas waren wanneer hun wagen in de lucht hing. Timmer: ,,Dit is een
rustig kamp. Nu is er alleen wat verplaatsingsstress."

De verplaatsingen zijn nodig voor de brandveiligheid. Alle wagens moeten vijf
meter uit elkaar staan, vertelt directeur Willem de Bruin van woningcorporatie
De Kombinatie. In de plannen is rekening gehouden met de ,,bijzondere
bevolkingsgroep". Dat begon met vertrouwen winnen, want jarenlang is niet naar
ze omgekeken. Er zijn talloze bijeenkomsten geweest, waar De Bruin en Janssen
hun plannen steeds weer hebben uitgelegd. De Bruin: ,,Belangrijk was dat de
beleving moest verdwijnen dat de bewoners op de schopstoel zaten. Wij hebben
gezorgd dat ze niet in het verdomhoekje zitten."

Een normale woonwijk moet het dus worden, voor vijfhonderd bewoners. Met 42
nieuwe sociale huur- en koopwoningen, een hoop oude woonwagens die verplaatst
worden en een aantal nieuwe ouderenwoningen - 220 wooneenheden in totaal.
Bewoners konden zelf kiezen: een koop- of huurwoning, een woonwagen of een huis
zonder wielen.

De identiteit blijft. De meeste woonwagens worden weer in een traditionele
cirkel neergezet en hebben allemaal een eigen berging. De meeste huizen worden
op het binnenterrein van de cirkel gezet. En, gehoord op een
bewonersbijeenkomst: ,,Je gaat ons toch niet stapelen hè!" Nee dus, geen
beneden- en bovenwoningen, maar nieuwe huizen die er uitzien als woonwagens.

Het is een uur nadat de wagen van Wim en Janneke is opgehesen in de kraan. Op
een vrachtwagen wordt de woonwagen een stukje gereden, en daarna weer neergezet.
Een Beukberger roept naar Wim: ,,Die banden kun je wel van de wagen halen." Wim,
die de Beukbergse handelsgeest eer aandoet: ,,Zeker. Zet ik op Marktplaats."

Wim en Janneke zijn opgelucht. Het is goed gegaan. Ze kunnen weer hun huis in.
Bang dat Beukbergen gaat veranderen zijn ze niet. Dat gewone Zeisters op het
kamp willen wonen gelooft Wim niet. Ook al is dat straks dan mogelijk. Nee, zegt
Wim: ,,De sfeer hier verander je niet zomaar. Beukbergen blijft altijd
hetzelfde."

Woonwagencultuur Cultureel erfgoed

De woonwagencultuur is Nederlands cultureel erfgoed. De Vereniging Behoud
Woonwagencultuur tekent vandaag een certificaat van het Nederlands Centrum voor
Volkscultuur en Immaterieel Erfgoed, dat de erfgoedlijst opstelt.

Woonwagenbewoners hebben een verzoek gedaan om op de erfgoedlijst te komen,
omdat ze willen dat hun cultuur wordt beschermd.

De lijst van immaterieel cultureel erfgoed wordt sinds 2012 gemaakt en is een
opsomming van tradities in Nederland. Sinds 2012 inventariseert het centrum voor
volkscultuur welke tradities in aanmerking komen. Koningsdag staat erop, net als
bijvoorbeeld de Nijmeegse Vierdaagse.

Praktische consequenties heeft plaatsing op de lijst niet direct. Wel zal de
overheid zich inzetten om ,,waardering van dit erfgoed te vergroten, het belang
ervan te erkennen en het veilig te stellen voor de toekomst". Het centrum voor
Volkscultuur maakt lesmateriaal over de woonwagencultuur.

Woonwagenbeleid Overheid faalde

1999

De Woonwagenwet wordt afgeschaft. De aparte bevolkingscategorie
'woonwagenbewoner' bestond daarmee niet meer.

2004

Veel gemeenten ontruimen of verkleinen woonwagenkampen en verplichten
woonwagenbewoners in normale huizen te gaan wonen.

2004

Bewoners van het Maastrichtse woonwagenkamp Vinkenslag blokkeren de A2 met hun
wagens wegens een conflict met de Belastingdienst. De mobiele eenheid valt
daarop het kamp binnen.

2006

Ministeries brengen een inventarisatie van woonwagencentra uit. Er zijn dan 471
kampen, waarvan 5 procent wordt gezien als 'vrijplaats' waar de overheid weinig
macht heeft.

2009

VROM publiceert overtredingen op de kampen in een Vrijplaatsennota. Uit een
analyse blijkt dat de overheid heeft gefaald in het woonwagenbeleid. Door
spreiding en repressie zijn er problemen ontstaan op de kleine kampen, waar
criminaliteit de overhand heeft gekregen.

2010

De gemeenteraad van Zeist stemt in met een plan om woonwagencentrum Beukbergen
om te vormen tot gewone woonwijk.

LOAD-DATE: 15 August 2014

LANGUAGE: DUTCH; NEDERLANDS

GRAPHIC: Een woonwagen wordt verplaatst op kamp Beukbergen in Zeist. Dat is
nodig voor de brandveiligheid.

PUBLICATION-TYPE: Krant

JOURNAL-CODE: NRC Handelsblad


                         Copyright 2014 NRC Media B.V.
                              All Rights Reserved

                              37 of 127 DOCUMENTS



                                NRC Handelsblad

                            11 augustus 2014 maandag

In Erbil was het altijd veilig;
Veiligheid en olie

BYLINE: Door onze correspondent Marloes de Koning

SECTION: In het nieuws; Blz. 3

LENGTH: 1062 woorden


Reportage

Irak

Jarenlang was de stad Erbil in het noordoosten van Irak een safe haven. Maar
terreurbeweging IS komt steeds dichterbij. De Amerikaanse steun geeft bewoners
weer hoop.

istanbul. De grensposten rondom Erbil zijn in een frontlinie veranderd. De
hoofdstad van de autonome Koerdische regio in Irak gold de afgelopen jaren als
veilige haven in een onveilig land. Nu is het een belegerde stad, overspoeld
door vluchtelingen. Op televisie klinken oude Koerdische strijdliederen.
Vrijwilligers trekken camouflagepakken aan en sturen hun vrouw en kinderen naar
familie elders.

Met luchtsteun van de Amerikanen proberen Koerdische strijders uit Irak, Syrië
en Turkije te voorkomen dat ook Erbil in handen van de extremistische
organisatie Islamitische Staat, IS, valt. Want als dat gebeurt is er geen plek
in Irak meer veilig voor de oprukkende jihadisten.

Erbil symboliseert de hoop op een stabiele en welvarende toekomst voor het
noorden van Irak. De afgelopen tien jaar slaagden Koerden erin van hun autonome
provincie een toevluchtsoord te maken. Veiligheid en winstgevende olie zijn hun
belangrijkste trekkers.

Achter meerdere ringen van grenscontroles door Koerdische strijdkrachten, konden
gewone burgers, medewerkers van oliebedrijven en diplomaten in Erbil iets van
hun voortdurende waakzaamheid loslaten en zonder angst en zware bewaking de
straat op. Rijke Arabieren die het niet meer uithielden in het onveilige Bagdad
namen er een huis in Erbil bij. Ook diplomaten, onder wie Amerikanen, weken er
naar uit.

De Iraakse Koerden gelden als een betrouwbare partner voor de Amerikanen,
waarmee militair nauw is samengewerkt sinds de invasie van Irak in 2003. Naast
de luchthaven in Erbil is een geheime basis, waarvan wordt gezegd dat die van de
CIA is en die de afgelopen weken in hoog tempo is uitgebreid.

Het gevoel van veiligheid in Erbil is gebaseerd op de reputatie van de
Koerdische strijdkrachten, de peshmerga, wat zoveel betekent als 'zij die de
dood in de ogen zien'. Peshmerga zeggen over zichzelf dat ze nooit op zullen
geven, omdat ze vechten voor hun regio en voor de levens van hun vrouwen en
kinderen. ,,We zijn klaar voor IS", pochten commandanten de afgelopen twee
maanden tegen journalisten die bij ze kwamen kijken hoe van achter de zandzakken
een paar honderd meter verder de grens van het islamitische kalifaat te zien
was.

Maar op 2 en 3 augustus gaven de onoverwinnelijke peshmerga wel op.
Verschillende plaatsen in de Sinjarvallei kwamen in handen van IS nadat
peshmerga zich hadden teruggetrokken. Volgens nog niet te controleren berichten
heeft IS toen honderden mensen vermoord en in massagraven gedumpt. Sindsdien is
het heilige vertrouwen in de peshmerga weg.

,,We hebben gezien dat we toch niet veilig zijn," zegt Younes Mohammad,
medewerker van een vluchtelingenorganisatie. Hij heeft twee kinderen. ,,We weten
niets zeker. Of de Amerikanen ons echt zullen helpen of niet. Of de peshmerga
het volhouden. Of Erbil veilig is."

Vluchtelingen die eerst massaal naar Erbil kwamen, proberen nu verder te
trekken, naar Sulaymaniyah bij de grens met Iran of naar Zakho, bij de grens met
Turkije. Inwoners van Erbil proberen zelf ook verder weg van de gevechten te
komen, die de afgelopen dagen op ongeveer een half uur rijden van de stad waren.
Mohammad aarzelt, vertelt hij via Skype. Vrienden in Iran dringen erop aan dat
hij zijn vrouw en kinderen bij hen brengt. ,,Mijn vrouw zou weg willen, die
heeft nachtmerries over wat IS met vrouwen doet. Maar het voelt alsof ik daarmee
bijdraag aan de negatieve energie, begrijp je?" Zoals veel Koerden is Mohammad
al een groot deel van zijn leven vluchteling geweest en hoopte hij in Iraaks
Koerdistan eindelijk een rustig leven op te kunnen bouwen.

De militair analisten verwachten net als de meeste Koerden dat Erbil stand
houdt, zeker nu Obama zich daaraan heeft gecommitteerd. IS lijkt zich met het
offensief vooral te richten op betwiste gebieden, die pas recent zijn ingelijfd
bij de Koerdische regio, zoals de Sinjarvallei. Niet op het hart van Iraaks
Koerdistan en daarmee Erbil. Nadat vrijdag alle vluchten naar de stad werden
geschrapt, hervatten in het weekend enkele maatschappijen het vliegverkeer.

Volgens een Turkse bouwondernemer in Erbil die niet met zijn naam in de krant
wil, voelt de stad veilig en zijn mensen vrolijk en opgelucht vanwege de
Amerikaanse luchtsteun. Winkels zijn open. De overheid werkt door.

Wel lopen de spanningen door de grote aantallen vluchtelingen op. 62 Arabische
mensen zijn opgepakt. Ze worden ervan verdacht voor IS te werken.
Zelfmoordaanslagen zijn één van de grootste gevaren. Koerdische militaire
politie is de afgelopen dagen de stad doorgetrokken om lijsten te maken van de
aanwezige Arabieren. ,,Het probleem zit in de hoofden," bezweert de ondernemer.
,,Mensen hebben de afgelopen 25 jaar zoveel oorlog gezien. Nu voelt het alsof ze
moeten ontsnappen."

Bagdad Premier Maliki stuurt zijn milities de straat op

Bagdad De machtsstrijd om het premierschap in Irak nadert zijn ontknoping.
Vanochtend verschenen veiligheidstroepen en shi'itische milities in de straten
van Bagdad die loyaal zijn aan zittend premier Nouri al-Maliki.

In een televisietoespraak hield Maliki vannacht onverkort vast aan verlenging
van zijn premierschap met een derde termijn, ondanks felle kritiek daartegen in
binnen- en buitenland, met name van de Verenigde Staten. Maliki zei dat hij
president Fuad Masum voor de rechter zal dagen omdat die zijn herbenoeming
blokkeert en daarmee de grondwet schendt. De aanwezigheid van de troepen op
straat benadrukt dat Maliki bereid is tot het uiterste te gaan om zijn
machtspositie te consolideren.

De onlangs benoemde ondervoorzitter van het parlement, Haider al-Abadi, zei
vanochtend dat de coalitie van shi'itische partijen die de verkiezingen in april
wonnen, op het punt staat een nieuwe premier te benoemen, mogelijk hemzelf. De
uitlating van Abadi illustreert dat de positie van Maliki ook in het eigen
shi'itische kamp onhoudbaar is. Onlangs nog nam de invloedrijke ayatollah Ali
al-Sistani afstand van hem door op te roepen een regering te vormen die in staat
is de Irakezen te verenigen.

Maliki wordt verweten dat hij andere gemeenschappen, vooral de sunnieten, heeft
gemarginaliseerd of steeds meer van zich heeft vervreemd. Mede daardoor konden
de extremisten van IS zo snel oprukken in het land. (Reuters, AP)

LOAD-DATE: 11 August 2014

LANGUAGE: DUTCH; NEDERLANDS

GRAPHIC: Een groep gevluchte Iraakse yezidi's, gisteren in de stad Dohuk in
autonoom Koerdisch gebied. / Vliegdekschip USS George H.W. Bush  in de Perzische
golf gisteren, vanwaar de Amerikaanse interventie plaatsvond, / Luchtaanvallen
en voedseldroppings VS

PUBLICATION-TYPE: Krant

JOURNAL-CODE: NRC Handelsblad


                         Copyright 2014 NRC Media B.V.
                              All Rights Reserved

                              38 of 127 DOCUMENTS



                                NRC Handelsblad

                            8 augustus 2014 vrijdag

Het vleesgeworden innerlijke conflict 'Zijn succes is een dikke vinger naar die
kleinzielige club van Denver University';
Experiment en verzet

BYLINE: Door Auke HulstAuke Hulst

SECTION: Boeken; Blz. 20

LENGTH: 3159 woorden


Reportage Wie was John 'Stoner' Williams?

Een kleine man met een oorlogstrauma, een dandy met een zwak voor de gewone man,
een tuinier en een womanizer. In Amerika vertellen zijn vrienden en vierde
echtgenote over de hier zo succesvolle schrijver die daar vergeten is.

Misschien zat het in zijn naam. John Williams. Een inwisselbare naam, gemaakt
voor de vergetelheid. Wikipedia telt er vele: een componist van filmmuziek,
tientallen politici en atleten, zes schrijvers. Onder wie dus de Amerikaan John
Edward Williams (1922-1994), schepper van een klein, maar indrukwekkend oeuvre,
dat tijdens zijn leven nooit een substantieel publiek zou vinden. Zelfs niet
nadat Augustus (1972) met de National Book Award was bekroond. Alsof er een
banvloek was uitgesproken. En u zal tot uw dood verkeren in de schaduw...

Twintig jaar na die dood domineert Williams' werk de Europese
bestsellerslijsten, de Nederlandse voorop. De herontdekking - zeg gerust:
ontdekking - begon met Stoner (1965), een roman over een onbeduidende hoogleraar
aan een onbeduidende universiteit, klein gehouden door een slecht huwelijk en
universitaire machtspolitiek, maar vol liefde voor literatuur en lesgeven.
Daarna volgde het succes van Butcher's Crossing (1960), een western met de
impact van een oorlogsboek.

Deze week verschijnt in vertaling Augustus, een briefroman over de gelijknamige
Romeinse keizer. En toch. De zichtbaarheid van het werk heeft de onzichtbaarheid
van de man nauwelijks teniet gedaan. In Denver, waar hij dertig jaar les gaf aan
Denver University, liep ik een boekhandel binnen die zich naar eigen zeggen hard
maakt voor schrijvers uit Colorado. De naam John Williams werd er beantwoord met
een glazige blik. Wie?

Dit zijn de kille biografische feiten. Geboren in 1922 in Clarksville, Texas,
opgegroeid in Wichita Falls. Williams was nog een baby toen zijn vader werd
omgebracht door een lifter, zijn grootouders waren boeren, zoals de ouders van
William Stoner. De Depressie bracht het gezin - nu met stiefvader - overal en
nergens. John las veel, had bijbaantjes als radio-omroeper en droomde van het
schrijverschap, geïnspireerd door Thomas Wolfe, Evelyn Waugh - een vrouw, naar
hij dacht - en Willa Cather.

Toen kwam de oorlog. Hij diende in Zuidoost-Azië, waar hij tussen de bedrijven
door Nothing but the Night (1948) schreef, naar eigen zeggen 'een waardeloze
roman'. Midden jaren vijftig kwam hij naar Denver, waar hij aan Denver
University Creatief Schrijven ging doceren. 'Een universiteit is een
toevluchtsoord,' zei hij in het afscheidsinterview voor zijn pensioen, 'op
dezelfde manier waarop het klooster dat ooit was. Een plek waar iemand kan
bestaan zonder toe te geven aan economische, sociale en andersoortige druk van
de wereld.' Tegelijk klaagde hij dat menige universiteit werd overgenomen door
barbaren.

Een paar jaar eerder was de vakgroep versterkt met een dichter die zowel collega
als vriend zou worden. Bin Ramke (66) is klein van stuk en stemgeluid - meer
hoofd dan lichaam. Ik ontmoet hem in een Starbucks nabij de campus, een locatie
waarvoor hij zich verontschuldigt. Later zal hij me meenemen naar zijn kantoor,
een hok volgebouwd met boeken, waarvan een aantal nog van Williams is geweest,
en naar Williams' door groen omgeven huis aan South Madison. Dat was de plek
waar Williams zijn romans schreef, al denken de huidige bewoners dat de
schrijver botanist was. En Australiër.

,,Het eerste wat me aan John opviel," zegt Ramke, ,,was zijn postuur. Nog
kleiner dan ik. Hij was sarcastisch en niet snel onder de indruk van mensen.
Zijn houding was bijna anti-literair. Hij wilde eerst zien of je over iets
anders kon praten. Dus hadden we het over de Denver Broncos en keken we samen
wat footballwedstrijden. Ik denk dat werk voor hem in eerste instantie werk was,
hoewel hij zielsveel van literatuur hield. Als hij over boeken sprak, dan altijd
over die van anderen. En nooit op de fetisjistische manier van het academisch
discours.

,,John hield kantoor in een voormalig studentenhuis dat inmiddels is afgebroken.
De kamers waren enorm en hadden allemaal een eigen toilet en keuken, door John
aangewend voor opslag. Er stond zelfs een bad, afgedekt met triplex omdat de
waterleidingen waren afgesloten. John was midden jaren tachtig een opmerkelijke
verschijning, maar niet per se geliefd. Met de jaren was hij ontoegankelijker
geworden. Onvriendelijk tegen studenten; scheutiger met kritiek dan lof.

,,Hij kleedde zich als een dandy - inclusief choker - dronk te veel en rookte
als een ketter, ondanks zijn longemfyseem. Hij liep rond met een zuurstoffles in
de ene en een sigaret in de andere hand. Het vleesgeworden innerlijk conflict.
Ik zei wel eens tegen hem: wat acetyleen erbij en je kunt als lasser aan de
slag. Dat vond hij geestig. John wist dat het roken hem zou doden - hij hield
zichzelf niet voor de gek. Maar stoppen kon hij niet."

In die tijd lag de publicatie van Augustus al meer dan een decennium achter
Williams. Zijn romans hadden niet het succes gebracht dat ze verdienden - deels
omdat ze in de jaren zestig en zeventig slecht aansloten bij een cultuur van
experiment en verzet, deels omdat Denver ver weg lag van de literaire epicentra.
Williams werkte weliswaar aan een boek gebaseerd op zijn ervaringen in de Tweede
Wereldoorlog, The Sleep of Reason, maar bij zijn dood in 1994 was het nog altijd
onvoltooid. Was hij zijn vuur kwijtgeraakt?

,,Er was frustratie", zegt Ramke, ,,maar niet primair die van het gekwetste ego
- al had hij zeker geen gebrek aan eigenwaan. Het was vooral frustratie over de
literatuur in zijn algemeen. Dat zijn soort literatuur - stilistisch precies
realisme - niet langer op waarde werd geschat. Zeker niet door de academische
wereld. Goed, hij won de National Book Award voor Augustus, maar het was
veelzeggend dat hij die moest delen met John Barth. Barth werd alom gezien als
de man die het interessante, experimentele werk deed, terwijl John het label
goed, maar ouderwets kreeg opgeplakt. Ik herinner me zelfs een boekhandel - in
Denver, nota bene - die Barth als enige winnaar van dat jaar aanprees.

,,De tweestrijd tussen wat literatuur moet zijn en wat het voor academici is,
speelt een belangrijke rol in Stoner. John laat het verschil zien tussen iemand
voor wie literatuur een reddingsboei is, zoals voor hem, en de academicus die
intellectueel spelevaart. Ik schaam me bijna het te zeggen, maar inmiddels is
hij door Denver University totaal vergeten. Geen van zijn boeken staat op het
curriculum, en niemand, behalve de paar mensen die hem nog gekend hebben, weten
wat er op het moment met zijn werk gebeurt in Europa. Treurig maar waar."

Niemand kende John Williams beter dan Nancy, zijn weduwe. Ze was niet de enige
echtgenote van de schrijver - er gingen haar drie voor -, maar ze was wel de
laatste en degene met wie hij het ruim dertig jaar volhield. Nancy woont niet
meer in Denver, maar is naar het zuidelijkere Pueblo verhuisd. Met twee zoons
uit een eerder huwelijk deelt ze een woning aan de rand van de stad. Het huis is
gemaakt van adobe - donker en koel onder de verzengende zon. Daar ontvangt ze
me, een lange, spraakzame vrouw van tachtig, die haar monologen structureert als
korte verhalen.

,,Hij was mijn docent, ik was zijn studente. Een klassiek verhaal. Dit was in
1960, toen hij nog getrouwd was. Hij gaf les in het schrijven van poëzie. Het
beviel me dat hij niet pedant was, en zachtaardig in zijn kritiek. Hij had een
krachtige, lage stem, waardoor hij als tiener ook al wat geld had kunnen
verdienen als radio-omroeper.

,,We zijn in 1963 een stel geworden, en hebben tien jaar samengeleefd, voordat
zijn huwelijk officieel ontbonden werd. Dat was de tijd waarin hij Stoner
schreef. Maar de terreur en liefdeloosheid van Stoners huwelijk zou ik niet
autobiografisch durven opvatten. John zei dat Augustus zijn enige
autobiografische boek was - vooral waar het over de band tussen vader en dochter
ging. Hij wilde niet over zichzelf schrijven. Hij zei dat dat hem verveelde.

,,John was klein, en ik ben lang. We dansten niet - dat zou er gek uit hebben
gezien -, maar verder was dat geen punt. Hij nam het initiatief, op een hele
geduldige manier. Ik kwam uit een ongelukkig huwelijk met een man die
schizofreen was geworden, en had met mijn kinderen onderdak moeten zoeken bij
mijn ouders. En John had ook kinderen. De situatie was complex. Pas na een jaar
van bouwen aan een vriendschap zijn we bij elkaar in bed beland.

,,Ik wilde dolgraag een kind met hem, maar ik wist dat dat onmogelijk was. O,
wat was ik daar verdrietig over... Ik rouwde om het verlies van een baby die ik
nooit zou hebben. Hij trok me uit mijn somberheid, door verhalen te verzinnen
over ons kind. Ik zie hem nog zitten, zijn ellebogen op de strijktafel van mijn
moeder. Een perfect kind, zei hij. Johns armen waren te kort - al zijn mouwen
moesten worden ingekort - de mijne te lang. Maar ons kind had perfecte armen.
Dit ging zo door, elke nacht, wekenlang. Tot hij me eindelijk aan het lachen
maakte, en ik verder kon. Wacht..."

Nancy staat op van de eettafel en verdwijnt in de slaapkamer. Ze komt terug met
haar editie van Butcher's Crossing. De inscriptie luidt: 'Voor Nancy, ter
herinnering aan Cap d'Antibes, waar we, zoals je het zo treffend uitdrukte, 'all
the way' zijn gegaan." Wanneer ik mompel dat die informatie wel erg intiem is,
lacht ze. ,,Kijk naar de datum. Maart 1960. We waren nooit op Cap d'Antibes
geweest, noch waren we 'all the way' gegaan. Het was een verhaaltje. Een grap.
Maar wel een waarmee hij al vroeg zijn intenties duidelijk maakte."

Ze gaat weer zitten.

,,Hij was een geestige man, maar gereserveerd. Over de oorlog wilde hij het niet
hebben. Dat kwam pas in de loop der jaren. Dat de Tweede Wereldoorlog hem nooit
heeft losgelaten, vertelt je, meer dan wat ook, wie hij was. Toen ik hem leerde
kennen, had hij er - vijftien jaar na dato - nog steeds nachtmerries over. En er
waren terugkerende aanvallen van malaria.

,,John was gestationeerd in India, vanwaar hij met C-47 transportvliegtuigen
over de Himalaya naar Birma en China vloog. Flying the hump, zoals dat heette.
Hij was verantwoordelijk voor de boordradio. Vanwege zijn postuur had hij zich
als vrijwilliger moeten aanmelden.

,,Op zekere dag vlogen ze laag over de boomtoppen, en werden ze getroffen door
mortiervuur. Toen John bijkwam, lag hij in de jungle, naast het in tweeën
gebroken vliegtuig. De jongens die achterin zaten waren omgekomen, wie voorin
zat, had het overleefd. John was geen bitter mens, maar er is een dichtregel van
hem: veertig miljoen lijken op de vuilnishopen van de wereld... Hij had
vreselijk last van survivor's guilt.

,,Ze hadden hem toen naar huis moeten sturen, maar dat gebeurde niet. Hij zat
daar maar in een tent, met vier jongens en een tamme mangoest, zich stierlijk te
vervelen. Dus begon hij te schrijven. Toen zijn gebroken ribben eenmaal genezen
waren, ging hij als vrijwilliger de jungle in om identiteitsplaatjes van
slachtoffers te vergaren. Hij heeft vreselijke dingen gezien. Dat was de
inspiratie voor The Sleep of Reason. Helaas was hij fysiek niet sterk genoeg om
dat boek te voltooien."

John was voor alles schrijver, weet Nancy. Lesgeven was een manier om geld te
verdienen. ,,Hij had zijn grootvader zien boeren op stoffig, uitgedroogd land in
Texas. Hij had gezien wat dat met die man gedaan had, fysiek en geestelijk. John
wilde daaraan ontkomen. Wat iemand tot schrijver maakt is niet een magisch
talent, maar wilskracht en discipline. De bereidheid harder te werken dan wie
ook. En een zekere mate van geluk. John had geluk met de GI-wet, die maakte dat
hij na de oorlog naar de universiteit kon.

,,Hij had de wereld leren kennen dankzij de Depressie en de oorlog. De
brutaliteit ervan. Je kan de slachting van de bizons in Butcher's Crossing niet
los zien van de oorlog. Het gaat maar door en door en door, het eindeloze
moorden. Inderdaad, veertig miljoen lijken op de vuilnishopen van de wereld.
Maar wat ik in dat boek ook lees, is een andere ervaring van John.

Dat zijn grootvader hem als tienjarige dwong een varken te slachten. De gruwel
daarvan. John zag zichzelf als Texaan, maar wilde nooit meer een stap in Texas
zetten. Hij verafschuwde die plek.

Nancy: ,,John dronk. Stevig. Hij had een gemene dronk - er kwam veel verbaal gif
vrij. Daar heb ik het moeilijk mee gehad. Het sloopte hem, dat drinken en het
constante roken. Sterven aan de sigaret wens ik niemand toe. Wat een gruwelijk
einde! Ik denk dat het roken een manier was om met stress om te gaan. De stress
van het

oorlogstrauma en de stress van het schrijven. Tuinieren had ook die functie.
John zei altijd dat het zo heerlijk gedachteloos was, en dat het brein ophield
met razen. Je graait in de grond, en dat is het.

,,Ons huis aan Madison had een appartement op de bovenverdieping, met een eigen
opgang. Daar schreef hij. Extreem gedisciplineerd, deels ingegeven door het feit
dat hij een hekel had aan redigeren. Hij begon 's ochtends vroeg, rond achten,
en schreef dan tot de lunch. Eén pagina per dag was goed, twee was
uitzonderlijk, drie was reden voor feest. Na de lunch ging hij naar de
universiteit. En wanneer hij terugkwam was hij uren bezig met het plannen van de
volgende dag. Er werd nooit een pagina geschreven die niet eerst al helemaal was
uitgedacht.

,,Hij wist dat zijn werk goed was, maar had er vrede mee dat hij niet meer
gelezen werd. Ik denk dat zijn huidige succes hem zou verwonderen. Mij
verwondert het in elk geval - al was het maar vanwege de uitpuilende
bankrekening. We hadden nooit geld, maar dat hoefde ook niet. Door de oorlog
wist hij wat belangrijk was en wat niet. Hij had het geluk dat hij leefde. Dat
is de essentie. Hij had het geluk gepubliceerd te zijn. Dat hij gewaardeerd werd
door schrijvers die hij goed vond en tot zijn vrienden rekende. Dat was het
allerbelangrijkste: zijn vrienden. Niet de literaire wereld in New York. Zijn
vrienden."

Van alle vrienden van John Williams, was Phillip Doe (76) de beste. Doe is een
rijzige gestalte met sneeuwwit haar, politiek uitgesproken en niet gestikt in
zijn eerste krachtterm. Omdat hij verlaat is - druk bezig om zich tegen
gaswinning middels fracking  (hydraulisch kraken voor schaliegaswinning, red.)
te verzetten - heb ik eerst met zijn vrouw gesproken, blogger Paula Noonan (66).
Ook zij kende John goed, en toch heeft ze nooit geweten dat Nancy niet zijn
tweede, maar zijn vierde vrouw was. Lachend: ,,Die John... Op zijn manier een
echte Lethario."

In John herkende ze iets van haar vader, zegt ze, in de tuin van hun huis in
Littleton, Colorado. ,,Al die kerels die uit de Tweede Wereldoorlog kwamen,
stopten hun gevoel weg. Hun kinderen hadden geen idee van wat ze gezien hadden
en wat dat met hen gedaan had. Dit was vóór Vietnam, vóór we echt begonnen te
begrijpen wat oorlog betekende. John leed, denk ik, aan een posttraumatische
stress stoornis. Zoals veel schrijvers van zijn generatie. Salinger. Vonnegut.
Heller."

Inmiddels is Doe aangeschoven. Hij leerde Williams kennen toen hij bij hem
studeerde. ,,Hij hield afstand, tot hij besloot: dit is iemand waarmee ik iets
heb. Zoals in mijn geval. We kwamen beiden uit weinig hoogdravende kringen;
hadden dezelfde literaire smaak. En we hadden een gedeelde interesse in drinken!
Hij hield van het sociale aspect van drinken, van golf, waar hij overigens geen
hout van kon, van werken in de tuin. Man, wat heb ik in die tuin staan spitten.
Ik was de dommekracht, hij stak er denkwerk in. Hij hield ervan te
experimenteren met dingen die je normaal niet in een moestuin aantreft.
Asperges. Koolrabi.

,,Hij had niet veel vrienden, maar een paar van ons gingen na de colleges naar
zijn huis. En dan was het drinken, ouwehoeren en over boeken praten. Maar nooit
over zijn eigen werk. Hij was trots op zijn werk, zeker. Hij verdedigde
zichzelf. Maar verder... Nêh.

,,John had een zwak voor de gewone man. Diens lijden en ondergang. Tegelijk was
hij een dandy, met zijn choker en zijn Mercedes. Vreemd gezicht, hoor, zo'n
klein mannetje in die wagen. Ik denk dat dat een reactie was op zijn jeugd, en
de bittere armoede die hij gekend heeft tijdens de Depressie. Daarom begeerde
hij de zegeningen van de middenklasse."

Ik vraag hem hoe het kan dat Williams na Augustus, tweeëntwintig jaar lang, geen
roman meer wist te voltooien. Was dat inderdaad puur fysiek?

,,Nêh. Ik denk dat hij op zeker moment tevreden was met wat hij bereikt had. Hij
was niet gedreven, in de zin dat hij een Grote Naam moest worden. Hij wilde
goede boeken schrijven, verder niet. Zelf ben ik ontzettend blij met wat er nu
in Europa met zijn werk gebeurt. Ook omdat het een dikke middelvinger is naar
die figuren aan Denver University die meenden dat John niet van hun niveau was.
Een kleinzielig stelletje... vul maar in. Wie kan het een reet schelen of zij
geleefd hebben of niet? Maar er zijn genoeg mensen die het wél een reet kan
schelen dat John geleefd heeft. En er zijn er steeds meer.

,,Niet dat John niet lastig kon zijn. Hij kwam soms niet opdagen voor colleges,
omdat hij een kater had, of omdat hij het gewoon niet kon opbrengen. Hij had
natuurlijk moeten stoppen met roken. Maar dan had hij ook moeten stoppen met
drinken, want die twee waren gezelschap. Van elkaar en van hem. Een kwaaie
dronk? Ik vond hem een prettige drinker. Naar mij was hij in elk geval altijd
genereus. Zo zal ik me hem blijven herinneren."

Doe's blik wordt glazig. ,,Als ik ergens spijt van heb: toen het einde nabij
kwam, heb ik de ene na de andere reden verzonnen om hem niet op te hoeven
zoeken. Man, wat ben ik slecht in afscheid en dood. Ik belde wel met hem, en dan
klonk hij opgewekt genoeg. Maar op zeker moment kwam hij zijn bed niet meer uit.
Geen kracht meer. Ik heb nooit het gevoel gehad dat hij niet klaar was om de
dood onder ogen te zien. Dat was hij. Het feit dat hij boeken had geschreven
waar hij trots op was, gaf hem de rust."

De laatste jaren van zijn leven bracht Williams buiten Denver door. Na zijn
pensioen vertrok hij naar Key West, waar hij omringd werd door bevriende
schrijvers. Ook hoopte hij op zeeniveau beter te kunnen ademen. In Fayetteville,
Arkansas, probeerde hij nog wat gastcolleges te verzorgen, maar zijn fysieke
conditie maakte dat ondoenlijk. Hij wist dat het eind naderde en besloot zijn
archief te schenken aan de lokale universiteit, die een archivaris stuurde om
hem te helpen met de selectie. Het was een veelzeggend gebaar. Jaren eerder had
hij Denver University zijn archief aangeboden, om toen het lid op de neus te
krijgen. Geen behoefte aan, meneer Williams. Nou, dan niet.

Hij was er klaar voor, maar het duurde en duurde. In de woorden van Paula
Noonan: Williams dreef door de dagen. Uiteindelijk stierf hij op 3 maart 1994 in
Fayetteville, Arkansas, officieel aan de gevolgen van respiratoire
insufficiëntie, een longdefect. Voor de literaire wereld verdween hij vrij
geruisloos, op een kort stukje in The New York Times na. Van de ene schaduw de
volgende in.

Auke Hulst

LOAD-DATE: 8 August 2014

LANGUAGE: DUTCH; NEDERLANDS

GRAPHIC: tekeningen paul van der steen / tekening paul van der steen

PUBLICATION-TYPE: Krant

JOURNAL-CODE: NRC Handelsblad


                         Copyright 2014 NRC Media B.V.
                              All Rights Reserved

                              39 of 127 DOCUMENTS



                                NRC Handelsblad

                            4 augustus 2014 maandag

Geestelijken zegenen de 'Slag om Donbass'

BYLINE: Door onze redacteur Hubert Smeets

SECTION: In het nieuws; Blz. 2

LENGTH: 680 woorden


Demonstratie  Moskovieten solidair met strijd in Oekraïne, maar uit peilingen
blijkt dat steun voor Russisch ingrijpen afneemt.

De oorlog is gezegend. Op het podium achter de Vredesboulevard in Moskou gaan
drie orthodoxe geestelijken voor in gebed om Gods bijstand te vragen voor de
gewapende strijd om de ,,Russische grond". Voor hen staan Moskovieten, solidair
met de 'Slag om Donbass'. Achter hen een icoon van Onze Lieve Vrouwe,
geflankeerd door een vaandel van het Bataljon Oost.

Na deze inzegening zaterdag tijdens een steunbetoging voor militieman Igor
Strelkov wordt het icoon, terwijl vrouwen en mannen het beeld van de maagd
kussen, door de menigte weggeleid: richting Donetsk. Daar zou de inzegening
gisteren met een kruisgang worden voltooid.

De leiding van de demonstratie in Moskou is zich er van bewust dat het ,,raar is
om een icoon in te wijden op een politieke meeting", weet een van de
organisatoren. ,,Maar het gaat nu om een gezond Rusland". En dan is veel
geoorloofd. Ook kritiek op de Russische regering. Die verklaarde in maart van
dit jaar plechtig dat ze alle Russen en hun cultuur in heel Oekraïne zou
verdedigen, maar doet bijna zes maanden later, nu er honderden doden vallen, ook
vrouwen en kinderen, alsof haar neus bloedt. ,,Breng het leger binnen",
scanderen betogers. Het is een ,,schande", sterker ,,verraad", zegt de
'euro-aziatische' filosoof Aleksandr Doegin. Maar de naam van 'opperbevelhebber'
Poetin, zoals de president tijdens de Strelkov-meeting wordt genoemd, vermijdt
hij. ,,God versloeg de duivel. God versloeg de dood. God won ons hart. Wij zijn
één volk: links of rechts, wit of rood", aldus Doegin.

Toch is het niet druk op de afgezette lege plek niet ver van de Vredeslaan. Zo'n
duizend mensen hebben zich er verzameld. En dat ligt niet alleen aan het weer.
Het is zaterdag met meer dan 35 graden Celsius de warmste dag van het jaar. De
opkomst zegt ook iets over de diepgang van het medeleven met de Donbass.

In Moskou en andere grote steden is de gewone burgerij niet te porren voor
actievere solidariteit. Dat blijkt uit onderzoek van de twee belangrijkste
publieke opiniepeilers van Rusland: het VTsIOM en het Levada Centrum, opgericht
door een van de voortrekkers van de ooit burgerlijke sociologie in de
Sovjet-Unie in de Siberische universiteitsstad Novosibirsk.

Bijna de helft (45 procent) denkt dat de plaatselijke milities de strijd niet
kunnen winnen zonder Russische hulp. Toch vindt slechts 3 procent dat er nu al
genoeg aanleiding is voor een inval en 10 procent acht zo'n actie geboden als de
rebellen in Donetsk en Loegansk er om vragen. En een derde van de ondervraagden
in een enquête van VTsIOM is categorisch tegen een Russische militaire
interventie. De rest stelt strikte voorwaarden: zoals een entree van de NAVO in
Oekraïne (13 procent) of massale dodentallen, navenante grensschendingen of
dreigende terreur op Russisch grondgebied (18 procent).

Levada peilde zelfs een afnemende steun voor het geval het Kremlin tot militaire
actie besluit: 55 procent zou in dat geval min of meer achter de regering staan,
vlak na de annexatie van de Krim was dat nog 74 procent. Het 'nee-kamp' groeide
van 13 procent in maart naar 29 procent nu.

Afgelopen donderdag was dat al zichtbaar tijdens de periodieke meeting van de
nationaal-bolsjewiek Edoeard Limonov, die elke 31ste van de maand protesteert
tegen het feit dat artikel 31 van de grondwet (vrijheid van vergadering en
demonstratie) met voeten wordt getreden. Sinds hij inzake Oekraïne aan de kant
van het Kremlin staat, krijgt hij dat recht overigens weer wel. Zo'n vijftig
activisten luisterden op het Triomfalnaja-plein naar Limonov die een lange
Lenin-achtige speech hield waarin hij opponenten van Poetin belachelijk of
verdacht maakte en Duitsland als een 'prostituee' typeerde.

Limonov, ooit een dissidente romancier, heeft een verklaring voor de geringe
opkomst. Ten eerste vechten zijn ,,soldaten" nu in de Donbass, iedereen is naar
het front, zegt hij. En het ligt aan Poetin, aldus Limonov. ,,Poetin is zijn
durf kwijt. Ik hoop dat het tijdelijk is."

LOAD-DATE: 4 August 2014

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2014 NRC Media B.V.
                              All Rights Reserved

                              40 of 127 DOCUMENTS



                                NRC Handelsblad

                             30 juli 2014 woensdag

De beloften van het nieuwe

BYLINE: Toon BeemsterboerMaarten Schinkel

SECTION: Het Grote Verhaal; Blz. 6

LENGTH: 1275 woorden


Islamitische staat

Is het kalifaat van ISIS levensvatbaar? Een tour langs vruchtbare landbouwgrond,
dammen en oliebronnen - en veel woestijn.

Vermomd als een koopman en vergezeld door zijn trouwe grootvizier glipte kalief
Harun al-Rashid 's nachts uit zijn paleis om in contact te komen met gewone
mensen in Bagdad. Al-Rashid was de verlichte heerser in de hoogtijdagen van het
Abbasieden-kalifaat, dat zich in de achtste eeuw uitstrekte van Marokko tot
Afghanistan. Tot in alle uithoeken van het rijk werd één taal gesproken, het
Arabisch, en één godsdienst beleden, de islam. Bagdad was een multiculturele
miljoenenstad waar de kunsten en de wetenschap bloeiden. Door zijn nachtelijke
escapades, zo gaat het verhaal, kon al-Rashid op de hoogte blijven van de zorgen
van de gewone man.

Twee weken geleden riep de islamitische terreurgroep ISIS een kalifaat uit. Dit
kalifaat niet gebaseerd op kennis, tolerantie en multiculturalisme, maar op
geweld, onderdrukking en een ultrapuriteinse interpretatie van de islam. ISIS
spiegelt zijn kalifaat aan het islamitische rijk uit de begintijd van de islam.
Maar dan in een verdraaide, geïdealiseerde versie, die het antwoord moet zijn op
eeuwen van vernedering en onderwerping door het Westen.

Er is al veel gezegd en geschreven om het kalifaat in historisch perspectief te
plaatsen. Veel experts concludeerden dat ISIS-leider Abu Bakr al-Baghdadi, alias
kalief Ibrahim, zichzelf nooit op eigen gezag kan uitroepen tot opvolger van de
profeet Mohammed (al-khalifa betekent opvolger). En dat de meeste moslims hem
niet als leider van alle gelovigen zullen accepteren.

Een praktischere vraag werd niet gesteld: hoe ziet dat zelfverklaarde kalifaat
er eigenlijk uit? Wat zijn de grenzen, hoeveel mensen wonen er, hoe ziet de
economie eruit? Zal ISIS een levensvatbare islamitische staat op kunnen bouwen?

De situatie in Irak en Syrië is vloeibaar en instabiel. ISIS voert een
veelfrontenoorlog: tegen het Syrische regime, andere rebellengroepen, de Koerden
in het noorden van Syrië en Irak en het Iraakse leger dat gesteund wordt door
Iran en de Verenigde Staten. In Irak heeft ISIS een alliantie met sunnitische
stammen en milities die ideologisch ver van de jihadisten afstaan. Hier en daar
zijn er al onderlinge gevechten.

Maar stel dat we de situatie van nu bevriezen en uitgaan van het potentieel van
het gebied. Dan kunnen schattingen een indicatie geven - met vele slagen om de
arm. Zie het als een denkoefening om de contouren van het kalifaat te schetsen.

Het nieuwe kalifaat ligt op de plek van het oude Mesopotamië: het
tweestromenland tussen de Eufraat en de Tigris dat wordt gezien als de bakermat
van de beschaving. ISIS bezet steden en dorpen in het vruchtbare gebied langs de
twee rivieren. Daartussen: niets dan woestijn. Alles bij elkaar beslaat het
kalifaat tussen 150.000 en 200.000 vierkante kilometer. Dat valt in de categorie
van landen als Suriname en Uruguay. Het is ook vergelijkbaar met Syrië.

Het aantal inwoners van dit gebied in rustiger tijden mag worden geschat op 10
miljoen. Door de burgeroorlog in Syrië en de opmars van ISIS zijn miljoenen
mensen op drift geraakt. Maar het blijft een groot gebied met veel inwoners.

Naar schatting 15.000 strijders van ISIS houden hun protostaat vooralsnog met
geweld bij elkaar. Ze zaaien angst onder de bevolking en treden nietsontziend op
tegen vijanden en verraders. Zo heeft ISIS de Iraakse stad Fallujah al een half
jaar stevig in handen en de Syrische stad Raqqa een jaar.

De kalief heeft gouverneurs aangesteld voor districten en een 'kabinet' met een
minister van Financiën. Ook is er een chef die zelfmoordterroristen aanstuurt.
De bestuurders moeten staatsinstellingen opbouwen, diensten verlenen en de
economie laten functioneren. In de veroverde gebieden verzorgt ISIS basale
overheidsdiensten, zoals het innen van belasting, beveiligen van steden en
zorgen voor stromend water, elektriciteit en sociale voorzieningen. Daarvoor
zijn veel mensen nodig. Dat besefte kalief Ibrahim ook. Hij riep alle moslims
ter wereld op te komen helpen bij de opbouw van het kalifaat.

,,Deze oproep is speciaal bedoeld voor fuqaha (experts in islamitische
jurisprudentie) en rechters, alsook voor mensen met een militaire en
bestuurlijke achtergrond, artsen en ingenieurs met verschillende
specialisaties", zei Ibrahim in zijn preek in de Grote Moskee van Mosul. Zijn
oproep zal onder moslims geen brede weerklank vinden. Daarvoor is ISIS te
radicaal. Vooralsnog hebben enkele duizenden buitenlanders zich aangesloten bij
ISIS, vooral om te vechten.

Waarmee kunnen die ingenieurs zich nuttig maken? Industrie ontbreekt vrijwel.
Hulpbronnen zijn er wel: de rivieren Eufraat en Tigris. In het gebied zijn ook
dammen voor stroomopwekking. Zo controleert ISIS de dam bij Samarra en gebieden
rond de gigantische dam bij Mosul - maar niet die dam zelf. En die zal ook niet
gemakkelijk in handen vallen van ISIS. Omdat Koerdistan grotendeels afhankelijk
is van die dam, wordt hij fel verdedigd door peshmerga's.

Wel hebben we de enorme dam bij Haditha bij het kalifaat gerekend. Die voorziet
een groot deel van Irak van stroom. ISIS heeft hem nog niet in handen, maar de
jihadisten hebben hem wel omsingeld. De regering in Bagdad heeft versterkingen
gestuurd om te voorkomen dat de jihadisten deze waterkering in handen krijgen.

Belangrijker nog is dat het kalifaat in zijn huidige omvang olie- en gasbronnen
heeft. In Syrië controleert ISIS de meerderheid van de oliebronnen in de
provincies Raqqa en Deir el-Zor. Volgens de Syrische oppositie in ballingschap
zijn die in normale tijden goed voor 180.000 vaten per dag. Die olie wordt op de
zwarte markt verkocht aan binnen- en buitenlandse tussenhandelaren. Ironisch
genoeg is ook het Syrische regime een afnemer - omdat deze handel simpelweg het
gemakkelijkste is.

In Irak heeft ISIS de oliebronnen bij Ajeel en de gasvelden rond Mansuriyah in
handen, die 1 miljoen dollar per dag zouden opleveren. Maar dat verbleekt bij de
Baiji-raffinaderij, die eenderde van de geraffineerde olie van Irak produceert.
ISIS leek de raffinaderij even te hebben veroverd, maar dat lijkt toch weer
onzeker. Maar stel dat het lukt. Dan kan ISIS dat enorme complex niet zomaar
draaiende houden. Daar is geschoold personeel voor nodig. En Siemens heeft al
zijn medewerkers al geëvacueerd.

Het kalifaat heeft ook landbouwgebied, met name rond de Eufraat en de Tigris.
Maar volgens het wereldvoedselprogramma van de Verenigde Naties is de productie
in het Syrische deel in deplorabele staat. Aan de Syrische burgeroorlog ging al
een ernstige droogte vooraf.

De landbouw in het Iraakse deel staat er beter voor, maar daar is niet veel
bruikbare grond. Wat rest is de lokale productie van relatief laagwaardige
goederen en diensten in dorpen en steden.

Zo ontstaat het beeld van een protostaat met olie, zij het niet veel, en
raffinage die kan voorzien in eigen energiebehoefte. Of export mogelijk is,
hangt af van de relatie met de buren: het kalifaat heeft geen toegang tot open
water.

Irak had vorig jaar een bruto binnenlands product van 149 miljard dollar. Syrië
had in 2010, het laatste jaar van telling, volgens het Internationaal Monetair
Fonds een bbp van 60 miljard dollar. Het kalifaat bezet de minst welvarende
delen van beide landen. De welvaart zal er veel lager zijn dan in Irak en iets
lager dan het in Syrië van voor de burgeroorlog. Een ruwe schatting van het bbp:
26 miljard dollar.

Is het kalifaat levensvatbaar? Het zal, om economisch te functioneren,
langdurige relaties met de omringende gebieden moeten aangaan. Met buurlanden
dus die zich juist door de opmars van de jihadisten bedreigd voelen.

LOAD-DATE: 30 July 2014

LANGUAGE: DUTCH; NEDERLANDS

GRAPHIC: Het oerkalifaat (rond 750 na Christus) fungeert als droombeeld /
Kalifaten in soorten en maten

PUBLICATION-TYPE: Krant

JOURNAL-CODE: NRC Handelsblad


                         Copyright 2014 NRC Media B.V.
                              All Rights Reserved

                              41 of 127 DOCUMENTS



                                NRC Handelsblad

                              25 juli 2014 vrijdag

Het fatsoen van Frankrijk geëerd;
Raadselachtig

BYLINE: Door Menno Hurenkamp

SECTION: Boeken; Blz. 23

LENGTH: 1202 woorden


Biografie Jean Jaurès

Hij was het eerste burgerslachtoffer van WOI, maar bovenal Frankrijks linkse
boegbeeld. Bij Jean Jaurès stond niet 'de arbeider' maar 'de mensheid' centraal.

Het is een onvermijdelijke openingsscène voor een boek. Op 31 juli 1914 wordt de
politicus en schrijver Jean Jaurès vermoord. In het Parijse café le Croissaint,
op de hoek van Rue Montmartre en Rue le Croissaint, krijgt de vermaarde
vredesactivist en socialist een kogel in zijn hoofd. Hij is juist bezig zijn
collega's van zijn krant L'Humanité te vertellen over zijn 'definitieve' artikel
dat de Franse regering moet overtuigen zich niet te laten meeslepen in de
komende oorlog. 'Het wordt een soort J'accuse,' zegt hij, 'waarin ik de
verantwoordelijken tot de orde roep'. Jaurès heeft de afgelopen jaren
verschillende ministers van Defensie verbijsterd met zijn kennis van militaire
zaken. Hij wéét wat de gevolgen van de technische vooruitgang zijn.
Machinegeweren, gif en granaten zullen oneindig veel slachtoffers maken. Onder
jongens uit het gewone volk.

De tijd dringt. Oostenrijk-Hongarije heeft Servië al aangevallen. De afgelopen
dagen is Jaurès dag en nacht in touw geweest. De gevierde orator heeft in heel
Frankrijk zalen toegesproken, zijn vingers blauw geschreven en is juist
teruggekeerd uit Brussel voor een bijeenkomst van de Socialistische
Internationale. Nu is hij even gaan zitten om wat te eten. Maar Jaurès is een
publieke figuur en in conservatieve ogen de baarlijke duivel, die het land aan
de Duitsers wil uitleveren. De geestelijk verwarde Raoul Villain neemt de
rechtse oproep om Frankrijk te redden letterlijk, steekt zijn pistool door het
gordijn dat het Café du Croissaint scheidt van de straat en doodt het linkse
boegbeeld. Enkele uren daarna verklaart Duitsland Rusland de oorlog, en twee
dagen daarna zijn ook Frankrijk en Duitsland in oorlog.

Met deze scène openen de Franse historici Gilles Candar en Vincent Duclert de
eerste Franse wetenschappelijke biografie over Jean Jaurès (1859-1914), het
eerste burgerslachtoffer van de Eerste Wereldoorlog. Zijn roem is eigenlijk wat
raadselachtig, schrijven ze. Want Jaurès was nooit president of zelfs maar
minister. De al vroeg als extreem intelligent bekendstaande jongen uit de
middenklasse begon als leraar en eindigde als volksvertegenwoordiger.

Toch heeft Jaurès door zijn leven en werk een diepe indruk achtergelaten op de
Europese geschiedenis, door zijn bereik onder het Franse volk en onder
collega-socialisten uit Europa, door zijn boeken en artikelen en door de manier
hoe hij mensenmassa's kon inspireren. Franse presidenten bewijzen hem nog altijd
eer.

Jaurès' aanhoudende roem verklaren de auteurs door zijn toewijding aan de
idealen van de Franse revolutie, door de manier waarop hij patriottisme en
internationalisme wist te verbinden en door zijn inzet voor de emancipatie van
mensen, niet van arbeiders. Maar zijn politiek was niet bij voorbaat door en
door verlicht, blijkt uit deze biografie. Het duurde even voor Jaurès partij
koos tegen het virulente antisemitisme in het Frankrijk van die dagen. Want de
strijd ging immers om de arbeiders en de kleine boeren. Wat hadden Joden daar
nou mee te maken, zeker als ze ook nog eens vaak deel uitmaakten van de
bourgeoisie? Uiteindelijk stelde hij zich in de Dreyfuss-affaire vierkant op
achter de valselijk van spionage beschuldigde joodse legerkapitein en diens
verdediger Emile Zola, die door zijn pamflet J'accuse ook in de gevangenis
belandde.

Net zo goed duurde het even voor Jaurès zich verzette tegen het kolonialisme.
Als socialist dacht hij eerst dat verovering van overzeese gebieden kon helpen
om daar de levensomstandigheden te verbeteren. Gaandeweg, op reis door
Noord-Afrika en Latijns-Amerika, keerde hij zich faliekant tegen het
imperialisme als een verlengstuk van het kapitalisme. Uiteindelijk verdiepte
zowel het anti-kolonialisme als zijn inzet tegen het antisemitisme het
humanistisch socialisme van Jaurès. Hij vertegenwoordigde met zijn overtuiging
dat de mens meer is dan een economisch wezen het linkse alternatief voor het
materialisme van de overtuigde marxisten.

Jaurès, die als uitblinker tussen grootheden als socioloog Emile Durkheim en
filosoof Henri Bergson de Franse elitescholen doorliep, hechtte meer aan goed
openbaar onderwijs voor iedereen dan aan een tamelijk abstracte revolutie. Ook
vrijheid van godsdienstige dwang was voor hem belangrijker dan het vernietigen
van de eigendomsverhoudingen, hij sloot graag politieke compromissen om de greep
van de katholieke kerk op het Franse leven te verminderen. Tegelijkertijd liet
hij zijn dochter vrij om eerste communie te doen - over zijn privéleven was
Jaurès niet open, schrijven Candar en Duclert, maar het lijkt er sterk op dat
hij zijn geluk meer in het publieke debat vond. Tegen zijn opponenten van links
die hem al met al veel te genuanceerd vonden, zei Jaurès: 'Jullie zouden me
beter begrijpen als ik niet zo helder was'.

Jaurès werkte altijd. Als hij niet las, schreef hij en als hij niet schreef,
sprak hij. Hij ging regelmatig terug naar het Zuid-Franse platteland waar hij
vandaan kwam, op verkiezingscampagne, om te schrijven Om het publieke debat te
voeren begon hij in Parijs een eigen krant met de veelzeggende titel L'Humanité
- niet 'de arbeider' maar de mensheid staat centraal. Hij was van jongs af aan
wars van het idee dat mensen door klassentegenstellingen gebonden zijn,
werknemers in Frankrijk beschouwde hij als Franse werknemers, die mede-eigenaar
waren van de trotse erfenis van de Franse revolutie. En er moest een andere
maatschappij komen via gelijke rechten voor mannen en vrouwen en vooral via een
parlement dat mensen bevrijdde uit armoede en achterstand. Het is het soort
ethisch patriottisme dat enige decennia later ook voorlieden van de Nederlandse
SDAP als Stuuf Wiardi Beckman en Willem Banning tot de verbeelding sprak.

De actualiteit van de activist-filosoof Jaurès schuilt in zijn waardengeladen
politiek, waarin de strijd voor bestaanszekerheid gelijk op gaat met de strijd
om verheffing. Sociaal-democraten en hun linkse critici ploeteren vooral om de
verzorgingsstaat overeind te houden, de een met wat meer verontwaardiging over
inkomensongelijkheid dan de ander.

De 'politieke waardigheid' van Jaurès, zoals Candar en Duclert het noemen,
schuilt in een groter verhaal. Daarin zijn democratie en ontplooiing niet
ondergeschikt aan sociaal-economische ambities, en gaat het er om via de
politiek mensen meer grip op hun eigen leven te geven, nationaal en
internationaal.

Onlangs riep staatssecretaris Jetta Kleinsma gepensioneerden op om met het oog
op teruglopend inkomen een moestuintje achter de hand te houden. De 'paysan
cultivé' die Jaurès naar eigen zeggen was, zou vast wel enig gevoel hebben gehad
voor het beeld van oudjes die solidair staan te keuvelen rondom een rijtje
winterpenen.

Het zou alleen niet in hem opgekomen zijn om individuen op te zadelen met de
last van een vastlopend pensioenstelsel of vergelijkbaar instituut.

Gilles Candar en Vincent Duclert: Jean Jaurès. Fayard, 688 blz. EUR 27,-

4

Voor het eerst is er een wetenschappelijke biografie over Jean Jaurès
gepubliceerd, waarin de activist-filosoof geheel doorgelicht wordt.

LOAD-DATE: 25 July 2014

LANGUAGE: DUTCH; NEDERLANDS

GRAPHIC: Ingekleurd portret van Jean Jaurès

PUBLICATION-TYPE: Krant

JOURNAL-CODE: NRC Handelsblad


                         Copyright 2014 NRC Media B.V.
                              All Rights Reserved

                              42 of 127 DOCUMENTS



                                NRC Handelsblad

                             24 juli 2014 donderdag

Uitgelicht - informatief Close Up

SECTION: Media; Blz. 26

LENGTH: 86 woorden


Kunstprogramma. Aflevering: Harcourt, story of a myth. Het verhaal van één van
de beroemdste fotostudio's ter wereld. De Parijse studio Harcourt was vanaf de
jaren dertig de plek waar Franse beroemdheden zich lieten fotograferen. De
zwart-wit foto's hadden een bijzondere en glamoureuze uitstraling. Na de Tweede
Wereldoorlog kon ook de gewone man er een portret laten maken. De fotografen van
Hartcourt krijgen tegenwoordig nog altijd veel kunstenaars, filmsterren en
artiesten voor hun lens.

Nederland 2, 22.45-23.45

LOAD-DATE: 24 July 2014

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2014 NRC Media B.V.
                              All Rights Reserved

                              43 of 127 DOCUMENTS



                                NRC Handelsblad

                             23 juli 2014 woensdag

Getergde president Poetin: verslappen is uit den boze;
Isolement gaat veel geld kosten

BYLINE: Door onze redacteur Hubert Smeets

SECTION: In het nieuws; Blz. 4

LENGTH: 671 woorden


Analyse Moskou Voor de camera's spreekt Poetin harde taal. In de coulissen wijst
Patroesjev op het belang van draagvlak voor het Kremlin.

Moskou.  Rusland wordt meer van binnenuit bedreigd dan van buitenaf. Het
westerse bondgenootschap onder leiding van de Verenigde Staten blijft volgens de
Russische president Vladimir Poetin een gevaar. Maar de autoriteiten moeten
vooral alert zijn op de onrust in eigen land die mede wordt aangemoedigd door
vreemde mogendheden.

,,Niemand zal zich in onze binnenlandse aangelegenheden mengen", zo zei Poetin
tot de nationale Veiligheidsraad die gisteren, vijf dagen na de vliegramp bij
Donetsk, in zitting in Moskou bijeenkwam.

Bijzonder aan het spoedberaad was alleen al dat de agenda van tevoren bekend was
gemaakt. Op de rol stond de 'soevereiniteit en territoriale eenheid' van
Rusland. Het agendapunt moest illustreren dat de Russische staat zich actiever
teweerstelt nu er meer sancties dreigen tegen Russische topfunctionarissen,
managers en zelfs bedrijven.

In zijn openingsspeech onderstreepte Poetin dat gisteren met een reeks van de
dubbele redeneringen waarop de Russische president patent heeft.

Enerzijds is Rusland in ,,militaire" zin veilig omdat er, dankzij hem, weer
,,strategisch evenwicht in de wereld" is. Anderzijds zou de NAVO geen kans
onbenut laten om op te rukken naar de kusten van Rusland aan de Zwarte Zee en de
Oostzee, als gevolg van de ,,concurrentiestrijd" om economische en politieke
machtsposities in de ,,internationale arena".

Enerzijds zijn staatsstructuren en onderwijs verstevigd dankzij het beleid van
Poetin. Anderzijds is ook Rusland niet gevrijwaard van ,,zogenaamde
kleurenrevoluties" die kunnen leiden tot ,,gewapende en ongrondwettige"
machtsgrepen door ,,radicaal nationalistische, fascistische en
fundamentalistische krachten".

,,Verslappen" is uit den boze, zei Poetin op de hem kenmerkende getergde toon.
De president voegde zelf de daad bij het woord door een wet te ondertekenen die
organisatoren en deelnemers van protestmanifestaties nog strengere straffen in
het vooruitzicht stelt dan nu al het geval is.

Vier non-gouvernementele organisaties - zoals de historische
mensenrechtenorganisatie Memorial, de juridische steungroep Agora en een
milieuclub in Kaliningrad - zijn op de lijst van 'buitenlandse agenten' gezet,
omdat deze ngo's wel eens geld of prijzen uit den vreemde krijgen. Als de vier
niet door de knieën gaan voor de fiscale en andere eisen die regering aan
'buitenlandse agenten' stelt, kunnen ze worden verboden.

Maar de vraag is of de dreigementen die Poetin voor de draaiende camera's van de
Russische staatstelevisie uitte, ook achter de gesloten deuren van de nationale
Veiligheidsraad klinken.

Na afloop van de sessie gaf de secretaris van het Russische Veiligheidskabinet
Nikolaj Patroesjev blijk van zorgen over het maatschappelijk draagvlak van het
Kremlin. De macht moet ook ,,luisteren naar die mensen die ideeën hebben die
[ons] niet bevallen", aldus Patroesjev. ,,We moeten luisteren naar de oppositie
in ons land", zei de man die evenals Poetin afkomstig is uit de
staatsveiligheidsdienst FSB.

Poetin en Patroesjev hebben reden om in de coulissen anders te praten dan voor
de bühne. Politiek gaat het Poetin in het binnenland voor de wind, de
opiniepeilingen jubelen. Maar door het buitenlandse isolement loert
tegelijkertijd vergaand economisch gevaar.

In een vraaggesprek met het persbureau Itar-Tass zei Poetins oud-minister
Aleksej Koedrin van Financiën dat de westerse sancties en de herbewapening de
economische groei zullen ondermijnen. Volgend jaar tot onder nul.

Om elk misverstand te vermijden - of beter, om de gewone burger, die graag doet
alsof de politiek hem niet aangaat, schrik aan te jagen - leverde Koedrin er een
aanschouwelijke rekensom bij.

Als de Russen de huidige militair-patriottische koers willen steunen, dan zullen
ze ook moeten aanvaarden dat ze daarvoor persoonlijk een prijs zullen betalen.
Hoeveel? 15 tot 20 procent van hun inkomen, aldus Koedrin. Dat is een hoge
prijs.

LOAD-DATE: 23 July 2014

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2014 NRC Media B.V.
                              All Rights Reserved

                              44 of 127 DOCUMENTS



                                NRC Handelsblad

                             23 juli 2014 woensdag

Uitgelicht - documentaire Als Europa Französisch sprach

SECTION: Media; Blz. 24

LENGTH: 90 woorden


In de achttiende eeuw begonnen steeds meer Europeanen de Franse taal te spreken.
In deze documentaire uit 2010 onderzoekt schrijver en taalhistoricus Marc
Fumaroli waarom Frans tijdens de Verlichting zo populair werd. Wat was
bijvoorbeeld de rol van de filosoof Voltaire hierbij? Voltaire schreef niet
alleen voor de elite, maar wilde ook gewone burgers bereiken. Na de negentiende
eeuw werden andere talen, vooral Engels, dominanter in Europa. Fumaroli praat
hierover met wetenschappers, museumconservatoren en historici.

Arte, 22.00-22.55u.

LOAD-DATE: 23 July 2014

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2014 NRC Media B.V.
                              All Rights Reserved

                              45 of 127 DOCUMENTS



                                NRC Handelsblad

                             16 juli 2014 woensdag

Kabinet schept weer een huizenluchtbel

BYLINE: Barend Wind, Liselotte van Vliet Manuel Aalbers

SECTION: Opinie; Blz. 9

LENGTH: 838 woorden


Betaalbare huurwoningen zijn het beste alternatief voor de schuldenslavernij op
de markt voor koopwoningen, schrijven  Barend Wind, Liselotte van Vliet en
Manuel Aalbers.

Voor het eerst sinds het uitbreken van de economische crisis zitten
huizenprijzen weer in de lift. De Nederlandse Vereniging van Makelaars en de
Vereniging Eigen Huis laten weten dat een woning weer een degelijke investering
is en dat potentiële kopers 'hun slag kunnen slaan'. Op het eerste gezicht lijkt
het stimuleringspakket van de overheid zijn vruchten af te werpen. Wanneer
prijzen stijgen, komen in theorie immers minder woningen 'onder water te staan'.

Wie echter de ontwikkelingen op woningmarkt in de laatste decennia in ogenschouw
neemt, zal zien dat de bejubelde stijging van de woningprijzen niets anders
betekent dan een toename van de hypotheekschuld. Recentelijk heeft het
Internationaal Monetair Fonds voor de zoveelste keer gewaarschuwd dat deze
buitenproportionele schuldenberg de Nederlandse economie aan de rand van de
afgrond kan brengen.

Terwijl onze politici bekvechten over de uitkomsten van de parlementaire enquête
woningbouwcorporaties, staat de regering voor een fundamentele keuze: zet ze in
op verdere groei van de woningwaarde of zet ze in op toegankelijke en betaalbare
woningbouw?

De financiële crisis is de aanleiding, maar niet de oorzaak van de problemen op
de Nederlandse woningmarkt. Ruim dertig jaar geleden werd de kiem voor de
huidige problemen al gelegd. De Rijksoverheid committeerde zich aan het streven
om een koopwoning voor Jan Modaal mogelijk te maken. De grote banken kregen met
steeds minder overheidsregels te maken en werden toegestaan grotere risico's te
nemen, waardoor meer mensen meer geld konden lenen. De hypotheekrenteaftrek en
financiële deregulering zorgen ervoor dat Nederlandse huishoudens aan het einde
van de jaren negentig 125 procent van de waarde van hun huis konden lenen, zodat
ze meteen een nieuwe badkamer met vloerverwarming en een kookeiland konden
installeren.

Door het voortdurend opdrijven van de woningprijzen bleef het risico op een
restschuld op korte termijn beperkt. Maar op lange termijn legde dit een tijdbom
onder de woningmarkt. Die woningprijzen stegen sneller dan de inkomens.
Inmiddels heeft ons land de hoogste gemiddelde woningprijzen van Europa.

De woningprijzen stegen, maar het gemiddelde eigen vermogen in de woning steeg
nauwelijks mee. Al voor de crisis, in 2006, stond ruim een half miljoen woningen
onder water.

Sinds de jaren '90 werd het steeds minder gebruikelijk spaargeld te gebruiken
voor het verkrijgen van een koopwoning, waardoor veel starters hun wooncarrière
beginnen met een negatief vermogen. Terwijl starters (tussen 25 en 35 jaar) in
1994 gemiddeld bijna 60.000 euro van hun hypotheek hadden afgelost, is dit
bedrag in 2012 afgenomen tot 3.000 euro. Tel hierbij op dat de aflossingsvrije
hypotheek de laatste twintig jaar de populairste financieringsvorm van de eigen
woning was en je begrijpt dat de onderwater staande hypotheken niet zozeer
worden veroorzaakt door een daling van de prijzen, maar vooral door een stijging
van de schuld.

De ministers Blok en Dijsselbloem gaan op oude voet verder. Ze gaan de crisis op
de woningmarkt te lijf door in te zetten op prijsherstel. Tijdens Prinsjesdag
kondigde het kabinet een uitgebreid stimuleringspakket voor de woningmarkt aan.
Deze regelgeving maakt het voor mensen fiscaal aantrekkelijker een nieuwe woning
te kopen, zonder de vorige woning met verlies te verkopen. In een fors aantal
gevallen is het mogelijk de hypotheekrente van twee woningen van de belasting af
te trekken. Inmiddels kost de hypotheekrenteaftrek de schatkist 11,75 miljard
euro per jaar, terwijl we slechts 2,7 miljard euro uitgeven aan de huurtoeslag.
Door de huizenbezitter fiscaal te ontzien, matsen Blok en Dijsselbloem de
banken, terwijl ze het land opzadelen met steeds meer schulden. Het lijkt dan
ook eerder om een stimuleringspakket voor de financiële markt te gaan.

De schuldenberg is een essentieel probleem op de woningmarkt. Dit probleem zal
groeien met ieder nieuw stimuleringspakket en het zal de betaalbaarheid verder
onder druk zetten. De enorme woningschulden zullen pas afnemen wanneer
financieringscriteria worden aangescherpt en starters een alternatief geboden
wordt in de betaalbare huursector.

Dit biedt ze de mogelijkheid een vaste plek op de arbeidsmarkt te veroveren, een
stabiele relatie aan te gaan en eventueel te sparen voor een toekomstige
hypotheek.

De woningprijzen zullen dan nauwelijks meer toenemen, maar wanneer de inkomens
op een normale manier blijven groeien, neemt de schuld langzamerhand af.

Minister Blok mist een grote kans door de herziening van het corporatiestelsel
overhaast naar de Kamer te sturen. Niet alleen omdat hij daarmee de uitkomst van
een parlementaire enquêtecommissie naast zich neerlegt, maar ook omdat
betaalbare huurwoningen het beste alternatief vormen voor de schuldenslavernij
die op de markt voor koopwoningen bestaat door het prijsstimuleringsbeleid.

LOAD-DATE: 16 July 2014

LANGUAGE: DUTCH; NEDERLANDS

GRAPHIC: illustratie luojie

PUBLICATION-TYPE: Krant

JOURNAL-CODE: NRC Handelsblad


                         Copyright 2014 NRC Media B.V.
                              All Rights Reserved

                              46 of 127 DOCUMENTS



                                NRC Handelsblad

                             3 juli 2014 donderdag

China, chaos dreigt, deel uw welvaart

BYLINE: Garrie van Pinxteren

SECTION: Opinie; Blz. 9

LENGTH: 818 woorden


De Communistische Partij van China heeft in 1989 een unieke kans tot politieke
hervorming gemist. Met economische voorspoed dreigt nu onvrede onder
minderbedeelden, meent  Garrie van Pinxteren.

Niet álle Chinezen leggen zich zomaar neer bij de alleenheerschappij van de
Communistische Partij van China (CPC), zo bleek in Hongkong de afgelopen dagen.
Via een referendum eiste een deel van de Hongkongse burgers dat ook de brede
bevolking kandidaten mag nomineren voor wie straks de hoogste leider van de
Speciale Economische Regio (SAR) wordt. De CPC ziet niets in echt vrije
verkiezingen: die wil Beijing-gezinde kandidaten voorselecteren. Daartegen werd
fel gedemonstreerd.

Die protesten krijgen zoveel aandacht omdat ze doen denken aan de demonstraties
van de studenten op het Plein van de Hemelse Vrede in 1989. De omstandigheden en
veel van de doelen waren toen anders, maar een aspect bleef hetzelfde. Ook toen
eisten burgers meer invloed op hoe ze werden bestuurd.

De demonstraties in 1989 werden hard neergeslagen. Veel mensen in en soms ook
buiten China zijn in de loop der tijd steeds stelliger gaan geloven dat de
Communistische Partij van China toen een hard, maar verstandig besluit heeft
genomen. De Chinese economie had in 1989 nog niet half de omvang van de
Italiaanse, inmiddels is het de tweede economie ter wereld. Hoe had dat gekund
als China in 1989 in chaos en burgeroorlog was vervallen?

Die kans was aanwezig: de top van de Communistische Partij van China was tot op
het bot verdeeld. In 1992 gaf de voormalig leider van China, Deng Xaoping, een
krachtige impuls aan economische hervormingen die alleen konden slagen omdat de
situatie toen politiek stabiel was. Dat China, anders dan de Sovjet-Unie, eerst
koos voor welvaart en de politieke hervormingen op de lange baan schoof, vinden
velen achteraf gezien dus verstandig.

China bewees dat economische groei prima gaat onder een autoritair
éénpartijsysteem. De overheid benadrukt steeds vaker dat er voor vrijwel alles
een 'typisch Chinese' weg is. Die Chinese weg zou zich onttrekken aan
wetmatigheden die bijvoorbeeld wel voor Europa en VS gelden. Wij in het Westen
hebben dat idee goeddeels geaccepteerd. Daarnaast zijn we vatbaar voor de
gedachte dat Chinezen wezenlijk anders zijn: mensen met andere behoeften,
vaardigheden en verlangens.

Dat is echter zeer de vraag. Met het neerslaan van de protesten op het Plein van
de Hemelse Vrede liet China een prachtige kans lopen. De kans om niet alleen het
economische en bestuurlijke, maar ook het politieke systeem aan te passen aan
moderne wensen. Binnen de CPC-top heerste er in 1989 sterke verdeeldheid: wel of
niet onderhandelen met studenten. Door die verdeeldheid konden de demonstraties
zo groot worden - op het hoogtepunt zo'n één miljoen demonstranten.

Uiteindelijk liet de Partij zich leiden door angst. Angst voor instabiliteit en
chaos, angst om de macht te verliezen, angst voor de eigen bevolking. Die angst
drijft de Partij nog steeds. Daarom werd er vorige maand ook zo streng
opgetreden tegen mensen die het staatsgeweld op het Plein van de Hemelse Vrede
wilden herdenken. Een angst die verhard is tot dogma. Het dogma dat de Partij
haar macht alleen kan behouden als ze die met niemand van buiten deelt. Anders
gaat de Partij onherroepelijk ten onder - met chaos in China en daarbuiten tot
gevolg.

Groepen buiten de Partij worden wel om hun mening gevraagd, maar
beslissingsmacht krijgen zij niet. Geen enkel orgaan buiten de Partij zelf kan
de Partij disciplineren en noodzakelijke correcties afdwingen. Zo'n archaïsche,
gesloten constructie is op den duur onhoudbaar als China de modernisering echt
wil doorzetten. Een machtmonopolie binnen één partij, zonder onafhankelijke
organisaties met controle op die macht, leidt juist in combinatie met
economische groei tot groeiende maatschappelijke ongelijkheid en tot
inefficiëntie in het gebruik van talent en kapitaal. Zij die de macht hebben
binnen de Partij, trekken ook geprivilegieerde economisch rechten naar zich toe.
Zij kunnen zich verrijken op een manier die voor gewone burgers niet mogelijk
is. Dat leidt tot onvrede en spanningen, zeker omdat China's burgers nu veel
beter geïnformeerd en veel minder naïef zijn dan ze dat in 1989 nog waren.

China heeft zich onder leiding van de CPC op veel gebieden sterk kunnen
ontwikkelen, maar in 1989 nam de top van de Partij na lang aarzelen de verkeerde
beslissing. Toen had de Partij een unieke kans om nieuwe structuren te scheppen
waarbinnen kon worden geëxperimenteerd met manieren om politieke macht
voorzichtig te delen met andere groepen. Groepen die in principe wilwillend
tegenover de CPC stonden. Dat had de Partij de kop niet hoeven te kosten. Of de
Partij in de toekomst nog eens de wil en de moed zal hebben om het politieke
systeem geleidelijk te hervormen, is maar zeer de vraag. En meer nog is het de
vraag of zij daartoe opnieuw de kans krijgt.

LOAD-DATE: 3 July 2014

LANGUAGE: DUTCH; NEDERLANDS

GRAPHIC: Illustratie Hajo

PUBLICATION-TYPE: Krant

JOURNAL-CODE: NRC Handelsblad


                         Copyright 2014 NRC Media B.V.
                              All Rights Reserved

                              47 of 127 DOCUMENTS



                                NRC Handelsblad

                              30 juni 2014 maandag

Van verzorgingsstaat wordt Nederland nu wegkijkstaat

BYLINE: Dick Couvée.

SECTION: Opinie; Blz. 9

LENGTH: 838 woorden


Ons rotsvaste geloof in de vrije markt is sterker dan solidariteit, menselijke
waardigheid en tolerantie, meent  Dick Couvée.

In de Pauluskerk kom ik ze dagelijks tegen. Mensen die het niet meer redden.
Janek is psychisch ziek en leeft op straat. Mevrouw Huijgens vereenzaamt zonder
het contact met haar familie. En Dunya zit al jaren klem in een procedure voor
een verblijfsvergunning. Anderen zijn hun baan kwijt, hun huis uitgezet,
verslaafd of hebben iets op hun kerfstok. Hun aantal groeit. In onze kerk slapen
soms complete gezinnen.

De 'gewone mensen' aan wie ik dit vertel, twijfelen aan mijn waarneming.
Nederland is toch een van de rijkste landen in de wereld? Niemand hoeft hier in
de goot te leven, er is toch altijd een vangnet? De verschillen tussen rijk en
arm zijn in Nederland toch niet zo groot? Als diezelfde mensen met eigen ogen
zien dat onze nieuwe kerk uitpuilt, komt de tweede reactie: is het niet hun
eigen schuld? Hebben deze mensen wel de kansen gepakt die we hier iedereen
bieden? Waarom moet de samenleving opdraaien voor die mislukkelingen?

Het groeiend aantal mensen dat bij ons binnenloopt is het topje van de ijsberg.
Onder water zitten frustratie, collectief ongenoegen en dreigende
maatschappelijke problemen. Elders gaat deze onderklasse regelmatig de straat
op; in Nederland zijn ze vooral in de statistieken zichtbaar. Er horen termen
bij als minima, armoedegrens en armoedeval, bijstandsgerechtigden, voedselbank,
illegalen, betalingsachterstanden, gehandicapten en werkende armen. Steeds vaker
gaat het ook om Jan Modaal, AOW'ers, zzp'ers en laagopgeleide flexwerkers,
allemaal mensen met minder toegang tot educatie, pensioen of hypotheek. 'Uitgaan
van eigen kracht' betekent voor hen: zoek het zelf maar uit.

Als predikant van de Pauluskerk zie ik dagelijks de gevolgen van een samenleving
die nog maar in één god gelooft: geld. Van een middel om goederen en diensten
met elkaar te ruilen, is geld uitgegroeid tot het doel dat alle middelen
heiligt. Het resultaat is een vorm van kapitalisme waarin we vergeten dat niet
iedereen een winnaar kan zijn. Ons land ligt aan het infuus van een neoliberale
cocktail van privatisering, deregulering en bezuinigingen op de
overheidsuitgaven. Die ideologie van de Chicago School of Economics heeft geleid
tot onbeheersbare zelfverrijking, politiek afgedwongen schaalvergroting in tal
van sectoren en velen die zich noch thuis noch welkom voelen in Nederland.

Minister Dijsselbloem stelde dat de economische crisis voorbij is. Maar de echte
crisis zit dieper. Het CBS en de Universiteit van Nijmegen concludeerden in 2012
dat de hedonistische oriëntatie in de afgelopen dertig jaar zo belangrijk is
geworden dat individuele zelfverwerkelijking inmiddels de centrale culturele
waarde is. Deze homo economicus is uit op persoonlijk gewin. De drie-eenheid
geld, individualisme en hebzucht creëert een scheiding tussen de haves en de
have nots. De haves passen de regels van de vrije markt strikt toe en weigeren
de samenleving zo in te richten dat iedereen kan deelnemen. De have nots
balanceren voortdurend op de rand van de afgrond. Tegen degenen die erin
tuimelen zeggen we: eigen schuld, dikke bult. Zij merken aan alles dat zij er
niet toe doen, omdat zij onvoldoende 'toegevoegde waarde' leveren. Dat is geen
participatiesamenleving, maar survival of the fittest.

Het allerergste is dat we deze have nots compleet negeren. We kijken strak langs
de straatkrantverkoper bij de ingang van de supermarkt. Of we ontkennen
eenvoudigweg dat armoede in Nederland bestaat, zoals premier Rutte deed in de
Tweede Kamer. Een aanbod van de Voedselbank om daarover in gesprek te gaan wees
hij vervolgens namens het voltallige kabinet af. Zo verandert Nederland van
verzorgingsstaat in een wegkijkstaat.

Tijdens een debat voor de Europese verkiezingen riep iemand vertwijfeld uit:
maar draait het hier echt alleen om geld, om de economie?

Ja. stelselmatig worden economische principes toegepast op plekken waar ze
helemaal niet horen en schade aanrichten. Terwijl we het hebben over mensen,
spreekt men over 'verdiencapaciteit'. Huishoudelijke hulp bijvoorbeeld wordt
aanbesteed en gegund aan 'de economisch meest voordelige inschrijving'. Waardoor
de hulpbehoevende verandert in een klant, iemand waaraan je geld verdient.
Thuiszorgmedewerkers worden ontslagen en weer ingehuurd als zzp'er. Zonder recht
op WW, pensioen en een uitkering bij arbeidsongeschiktheid.

Het heilige geloof in de vrije markt gaat lijnrecht in tegen artikel 20 van onze
grondwet. Marktmechanismen hebben lak aan spreiding van welvaart. Het is ieder
voor zich en god voor ons allen. Maar waar geleefd wordt ten koste van anderen,
gaat de samenleving aan plundering ten onder. Dat mag niet gebeuren. We mogen
solidariteit, menselijke waardigheid en tolerantie niet verloren laten gaan. Ik
roep bestuurders, volksvertegenwoordigers, beleidsmakers en kiezers op om minder
economie en meer menselijke politiek te bedrijven. Een politiek van
barmhartigheid en gerechtigheid voor iedereen.

LOAD-DATE: 30 June 2014

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2014 NRC Media B.V.
                              All Rights Reserved

                              48 of 127 DOCUMENTS



                                NRC Handelsblad

                             28 juni 2014 zaterdag

De droom van ingebakken gelijkheid

BYLINE: Hendrik Spiering

SECTION: Wetenschap; Blz. 47

LENGTH: 444 woorden


Het gewone volk wist het al lang. 'De duivel schijt altijd op de grootste hoop',
zo luidt de schampere volkswijsheid. Of zoals de Spanjaarden schijnen te zeggen:
'geld valt op geld, in dezelfde ketel'. De rijken worden rijker, de armen
blijven arm.

Zo was het altijd - behalve dus in die vreemde maar ons oh zo bekende periode
tussen 1930 en 1980, berekende de Franse econoom Thomas Piketty in zijn recente
bestseller Le Capital au XXIe siècle. In die korte, unieke periode konden mensen
met werk wél sneller rijker worden dan mensen met veel vermogen.

Aan deze sociaal-democratische droomtijd kwam een einde door de neoliberale
hervormingen en deregulering in de jaren tachtig. Nu word je weer makkelijker
rijker door met veel geld te beginnen dan met eigen arbeid, zoals het altijd is
geweest: in de Romeinse tijd, de Middeleeuwen en het Ancien Régime. Onze huidige
egalitaire maatschappij is de uitzondering en alweer voorbij.

Sociaal-economische gelijkheid is geen onvermijdelijk product van de
industrialisatie, maar het resultaat van toevallige historische factoren.

,,Nou en?", zeggen sommige denkers, zolang de armen maar niet armer worden. Maar
hoe het met ons en onze kinderen afloopt als de de verschillen gestaag groter
worden, weet niemand. Het vorige Ancien Régime eindigde in Franse en Russische
Revoluties, dat weten we. Maar toen was er nog een onmisbare arbeidersklasse. Nu
zijn er slechts onmisbare consumenten.

Piketty's werk werd uitgebreid besproken in een economie-special van deze krant
op 31 mei. Zijn rekenwerk komt neer op de vraag of de loonsstijgingen groter of
kleiner zijn dan het rendement op kapitaal. Over de precieze berekeningen wordt
gevochten, maar een ding is wel duidelijk. Hoe graag we het ook willen, het idee
van menselijke gelijkheid is geen aangeboren waarheid. Ja, misschien was de
periode na de pestepidemie van 1347 ook zo'n tijd van groeiende economische
gelijkheid. Toen was er in heel Europa gebrek aan arbeidskrachten voor de
ontvolkte landerijen. Veel van die periodes zijn er niet.

Gelukkig zijn er nog de jagers en verzamelaars, verzucht dan de
gelijkheidsdenker. Vóór het ontstaan van de landbouw waren mensen nog wél
allemaal gelijk. Nee hoor, meldt Dirk Vlasblom in het coververhaal van deze
week. Niet alleen onder economen wankelt het geloof in onvermijdelijke
gelijkheid. Ook antropologen en prehistorici twijfelen aan hun oude waarheden.
Als een gemeenschap makkelijk voedsel kon verwerven, kreeg de ene familie al
snel meer dan een ander. Gewoon, omdat het kon. De een maakte indruk met
feesten, de ander kreeg een fooi.

De waarheid is hard. Gelijkheid is kennelijk de uitzondering, ongelijkheid de
regel.

LOAD-DATE: 27 June 2014

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2014 NRC Media B.V.
                              All Rights Reserved

                              49 of 127 DOCUMENTS



                                NRC Handelsblad

                              27 juni 2014 vrijdag

Het volk doet het goede. Uit schaamte;
Radicale vernieuwer

BYLINE: Door Michiel Leezenberg

SECTION: Boeken; Blz. 20

LENGTH: 1910 woorden


Confucius

Een sterke, tekstgetrouwe en volledige vertaling van de 'Gesprekken', komt op
het moment dat de grote Chinese denker een revival doormaakt als instrument van
het regime. Medemenselijkheid woog bij hem zwaarder dan wetten.

Het is maar weinig grote filosofen vergund de held te worden van een
blockbuster. De antiek-Chinese Confucius (551-479 v.Chr.) behoort tot dit
selecte gezelschap. In 2010 werd een peperdure Chinese biopic aan hem gewijd,
vol Lrd of the Rings-achtige vechtscènes en Kung Fu-achtige filosofische
gesprekken, onder meer tussen Confucius en de taoïst Lao Zi. De film presenteert
Confucius als een grote wijze en loyale dienaar van zijn vorsten en zijn
vaderland, maar ook als een brave familievader; kortom, als een rolmodel voor de
Chinezen van nu.

Confucius was een enorm succes, maar werd nét niet de best bekeken film van het
moment, omdat in precies dezelfde week het Amerikaanse science fiction-epos
Avatar zijn première beleefde. Het gerucht gaat dat de Chinese overheid deze
rivaal toen in een groot aantal bioscopen uit de roulatie liet nemen, zodat hun
eigen favoriet bovenaan de lijstjes met kassuccessen kwam.

Waar of niet, het gerucht toont aan welk belang de huidige Chinese machthebbers
aan Confucius hechten om hun eigen gezag te rechtvaardigen. Dat is wel eens
anders geweest. In de twintigste eeuw zagen nationalistische hervormers de
confucianistische traditie juist als de bron van alle culturele en politieke
achteruitgang van hun land. Tijdens de Culturele Revolutie, die in 1966 begon,
werd het confucianistische erfgoed zelfs letterlijk aan diggelen geslagen.

Deze afwijzende houding sluit nauw aan op de overheersende moderne visie in het
Westen. Voor hedendaagse westerse lezers lijkt Confucius op het eerste gezicht
slechts een algemene, en tamelijk banale, moraal te bepleiten van vroomheid in
het uitvoeren van rituele handelingen en deugdzaamheid in de omgang met je
ouders, en algemener, met je medemens. Hegel schoof hem schamper terzijde als
slechts een praktische levensgids en geen echte filosoof: 'Er steekt een
populaire moraal in, dezelfde die we overal, en beter, bij ieder volk vinden.'

Is Confucius dus een soort antieke Alain de Botton? Met die opvatting doe je hem
groot onrecht. Voor zijn eigen tijd was hij een radicale vernieuwer. En voor het
heden suggereert zijn denken een - op dit moment springlevend - alternatief voor
de liberale traditie die het westerse politieke denken overheerst. Dat toont dat
sommige van onze ethische en politieke uitgangspunten minder vanzelfsprekend
zijn dan we denken. Zo ontbreekt hier elk spoor van het liberale principe dat
legitieme heerschappij berust op een sociaal contract tussen heersers en
overheersten, of dat burgers onvervreemdbare en in wetten vastgelegde rechten
hebben. Ook in het China van nu zijn liberale politieke ideeën niet bijster
sterk ontwikkeld. Het is een open vraag in hoeverre dit duurzaam niet-liberale
karakter van het Chinese politieke denken tot auteurs als Confucius teruggaat.

Daarom is het goed dat er nu, eindelijk, een rechtstreeks uit het Chinees
vertaalde Nederlandstalige versie van Confucius' hoofdwerk, de Lun yü of
Gesprekken, is verschenen. De vertaler, sinoloog Kristofer Schipper, staat
bekend om zijn dikwijls nogal eigenzinnige vertalingen. Soms, zoals bij zijn
eerdere vertaling van Laozi's Dao de jing of 'Boek van de weg en de deugd',
leidde dat tot al veel hineininterpretieren (besproken in Boeken, 14.05.10);
maar deze weergave van De gesprekken is veel meer tekstgetrouw.

Deze uitgave wordt nog bruikbaarder gemaakt door een hoop extraatjes, zoals een
vertaling van Sima Qians portret van Confucius uit de eerste eeuw voor Christus,
een van de vroegste bronnen over het leven van de meester; een gedetailleerd
overzicht van de invloed van het confucianisme in antiek en hedendaags China, en
in vroegmodern Europa; plus een uitvoerige - maar bij lange na niet volledige -
kritische bibliografie.

De gesprekken is een verzameling min of meer thematisch gerangschikte
uitwisselingen tussen de meester en zijn leerlingen, die pas na zijn dood zijn
verzameld. Volgens de legende werd het boek omstreeks 150 voor Christus bij
toeval, en begeleid door hemelse muziek, ontdekt in een geheime bergplaats in
het voormalige huis van de meester.

Confucius leefde in een tijd dat China een snelle opeenvolging van staten en
staatjes zag, en de antieke wetten en principes hun vanzelfsprekendheid hadden
verloren. Hij predikt echter geen terugkeer naar een goede oude tijd. Hij
streeft, integendeel, naar een geheel nieuwe fundering van moraal en politieke
orde: niet langer in de hogere macht van goden of de hemel of in de erfelijke
voorrechten van de adel, maar in onderwijs. Daardoor valt zijn leer als
'humanistisch' te omschrijven.

Zijn morele ideaal is dat van de junzi. Dat betekende oorspronkelijk 'zoon van
een edelman', maar bij Confucius verliest het zijn erfelijke lading en duidt het
op de mens die het vermogen tot correct handelen heeft aangeleerd. Zijn ideaal
is dan ook niet zo zeer de rechtvaardige vorst dan wel de junzi of 'heer van
stand', die zijn oordeels- en handelingsvermogen door langdurig onderwijs heeft
gevormd. Schipper vertaalt de term treffend als 'gentleman'.

In samenhang daarmee duidt het centrale begrip van 'de' bij Confucius niet op
'deugd' in een morele of quasi-religieuze zin, maar algemener op 'vaardigheid'.
Dat is een via langdurig onderwijs in poëzie en geschiedenis verworven vermogen
tot correct handelen.

Een bestuurder die deze vaardigheid heeft verkregen en via riten regeert, heeft
volgens Confucius geen wetten meer nodig, omdat het volk vanzelf al doet wat
correct is: niet uit angst voor straf maar uit schaamtegevoel en door innerlijke
disciplinering. Vandaar dat Schipper deze term hier vertaalt als 'moreel gezag'.

De belangrijkste deugd in De gesprekken is ongetwijfeld die van de
medemenselijkheid (ren). Die behelst allereerst de zogeheten 'Gulden Regel',
door Schipper vertaald als 'wat jij zelf niet wilt ondergaan, doe dat ook
anderen niet aan'. Maar ook, en minstens zo belangrijk, behelst ze de politieke
doctrine dat je 'het volk moet leiden in zijn taken alsof je een grote liturgie
voltrekt'. (XII,2). Anders gezegd: het menselijke handelen moet worden geleid
door riten (li), waartoe volgens Confucius en zijn tijdgenoten ook de muziek
behoorde.

Vandaar dat dit boek vol staat met op het eerste gezicht bizarre uitspraken als
'Iemand die geen begrip heeft van medemenselijkheid, wat begrijpt die van
ritueel? Wat begrijpt die van muziek?' (III.3). Vandaar ook de aanwezigheid van
schijnbaar triviale details, zoals de vermelding (Hoofdstuk X) dat Confucius
niet van gehakt of bedorven vis hield, en dat hij nooit paarse bovenkleding of
rood ondergoed droeg. Zulke details maken duidelijk dat Confucius zijn leven
vorm gaf volgens rituele normen van wat wel en niet hoorde. Voor ons is dat een
nogal vreemde en ongewone visie, maar dat is precies wat haar leerzaam maakt.
Confucius verkondigt een ethiek van riten, niet van wetten.

Naast riten speelt ook taal een hoofdrol in Confucius' politieke denken. Zo
luidt de slotzin van De gesprekken: 'Wie de waarde van het woord niet kent, is
niet in staat de mens te begrijpen.' (Overigens voegt Schipper hier een notie
van 'waarde' in die in de Chinese tekst ontbreekt).

Eén van de belangrijkste, zo niet de allereerste, taak van de heerser is de
zogeheten 'correctie der namen', of zoals Schipper het noemt, het 'namen
rechtzetten'. De namen waarop hij hier doelt duiden niet op individuen of op
natuurlijke objecten, maar op sociale rollen: wie 'koning', 'onderdaan', 'vader'
of 'zoon' wordt genoemd, weet ook wat hij in die hoedanigheid geacht wordt te
doen. Maar wanneer iemand ten onrechte de benaming 'koning' of 'vader' krijgt,
raakt de hele sociale orde in de war, en weten ook de andere mensen niet meer
wat correct handelen is. Zelfs wetten en straffen schieten dan tekort. Wanneer
sociale rollen juist benoemd worden, zullen de mensen correct handelen,
redeneert Confucius, omdat zelfs het idee van incorrect handelen of wetten
overtreden niet bij ze opkomt.

We staan hier mijlenver af van moderne visies op taal en van liberale visies op
regeren. Confucius ziet het volk als een amorfe en ongecultiveerde massa die via
riten en onderwijs gevormd en geregeerd moet worden. Het vroege confucianisme
vatte macht dus niet op in termen van wetten en rechten, maar als de
disciplinering van de bevolking. Pas twee eeuwen na Confucius' dood ontstond er
een nieuwe stroming, de zogeheten legalisten, die meer belang hechtte aan wetten
als voornaamste bron van moraliteit.

Het ligt niet zonder meer voor de hand dat een leer die is ontwikkeld in en voor
een tijd van politieke fragmentatie en ritueel verval ook wordt gebruikt in het
centraal geleide keizerrijk dat China onder de Han-dynastie (206 v.Chr. - 220 na
Chr.) is geworden, laat staan in de moderne natiestaat die het hedendaagse China
is. Toch is dat gebeurd. In het klassieke Chinese rijk ontstond vanaf het begin
van onze jaartelling een kaste van geletterde, en boven het gewone volk staande,
bestuursambtena ren. Daarnaast ontwikkelde het confucianisme zich tot een
volksgeloof, waarin confucianistische, taoïstische en boeddhistische elementen
steeds meer vermengd raakten.

Die nauwe band later tussen confucianisme, taoïsme en boeddhisme spreekt ook uit
een beroemd taoïstisch schilderij, De azijnproevers, waar Confucius, Laozi, en
de Boeddha samen naast een vat azijn staan. Confucius beschouwt hier het leven
als zuur, de Boeddha vindt het bitter, maar de levensbevestigende taoïst Laozi
proeft alleen het zoet. Volgens een andere lezing toont dit schilderij dat de
'Drie Leren' van voormodern China in wezen één zijn.

De kaste van geschoolde bestuurders zoals Confucius die voor zich zag was niet
erfelijk. Nieuwe leden werden geselecteerd via een examensysteem, dat kandidaten
toetste op hun kennis van de confucianistische klassieken. Pas in 1905 is dit
systeem verdwenen, ten gunste van een modern universitair stelsel. Volgens
Schipper betekende de ontwikkeling van het klassieke, bureaucratische en
autoritaire confucianisme het einde van Confucius' eigen leer van
medemenselijkheid.

Maar de hedendaagse herleving is niet simpelweg een herontdekking van deze
oorspronkelijke leer, zoals Schipper lijkt te suggereren. Het is geen toeval dat
vanaf de vroege jaren negentig het confucianisme juist door de Chinese
machthebbers zo naar voren is geschoven. Door het openstellen van de markt en
door het neerslaan van de demonstraties op het Tiananmenplein in 1989 konden de
partijleiders zich steeds minder op het communisme beroepen. Het hedendaagse
gebruik van Confucius door de overheid is dus overduidelijk ideologisch van
insteek. Maar ook bij de bevolking voorzien nieuwe lezingen van Confucius in een
behoefte. Van een populariserend boek door tv-presentatrice Yu Dan (in het
Nederlands vertaald als Confucius voor elke dag) werden tientallen miljoenen
exemplaren verkocht.

Zo heeft het confucianisme in post-communistisch China een nieuwe,
nationalistische en apolitieke betekenis gekregen die het voordien nooit had. De
hedendaagse heropleving toont dus niet dat het confucianisme te diep in de
Chinese samenleving is geworteld om daaruit verwijderd te kunnen worden. Eerder
maakt ze duidelijk hoe naïef de westerse hoop is dat liberale ideeën in China
binnen afzienbare tijd meer voet aan de grond zullen krijgen.

LOAD-DATE: 27 June 2014

LANGUAGE: DUTCH; NEDERLANDS

GRAPHIC: Het schilderij 'De azijnproevers', met Confucius (l.), Laozi, en
Boeddha (r.)

PUBLICATION-TYPE: Krant

JOURNAL-CODE: NRC Handelsblad


                         Copyright 2014 NRC Media B.V.
                              All Rights Reserved

                              50 of 127 DOCUMENTS



                                NRC Handelsblad

                             26 juni 2014 donderdag

Leuk, behalve voor 't kind

BYLINE: Lotte Ghielen , coördinator Better Care Network Netherlands Weia
Reinboud Jeroen van Rooijen , gedragsbioloog Wichert van Dijk Evert Hartog , oud
ABN AMRO-medewerker en oud OR-lid ABN AMRO Hans Lekkerkerk Alexander Jansen

SECTION: Wetenschap; Blz. 10

LENGTH: 1301 woorden


Toeristisch vrijwilligerswerk

Het voelt goed om vrijwilligerswerk in een ontwikkelingsland te doen en het is
een leerzame ervaring voor het hele gezin, lazen we in NRC van 7 juni.

Better Care Network Netherlands zet kanttekens bij vrijwilligerswerk met
kwetsbare kinderen in een kinderhuis, weeshuis of vergelijkbare opvang. Dat is
in veel gevallen namelijk schadelijk voor kinderen.

Het is vaak door armoede dat kinderen opgroeien in een kinderhuis. Van zo'n 80
procent van de kinderen die terecht komt in kinderhuizen in ontwikkelingslanden
leeft nog een of beide ouders. Alle hulp zou juist gericht moeten zijn op het
ondersteunen van kwetsbare gezinnen zodat kinderen thuis kunnen blijven wonen.

Toeristisch vrijwilligerswerk in wees- en kinderhuizen zet ook de kwaliteit van
zorg voor de kinderen op het spel. Voor de vrijwilliger is het een unieke
ervaring, maar de kinderen zien steeds andere vrijwilligers, wat steeds opnieuw
afscheid nemen betekent. Het is beter om te investeren in de lokale
professionals, mensen met wie kinderen een hechtingsrelatie kunnen opbouwen, die
langer duurt dan drie weken of enkele maanden.

Wees je hiervan bewust als je vrijwilligerswerk met kinderen wil gaan doen. Kies
een project waar je echt iets kan toevoegen. Ook de organisaties die dit soort
reizen en vrijwilligerswerk aanbieden hebben hierin een verantwoordelijkheid.
Een voorlichtingsfolder voor vrijwilligers en richtlijnen voor organisaties op
onze website kunnen hierbij helpen; www.bettercarenetwork.nl.

Lotte Ghielen, coördinator Better Care Network Netherlands

Restauratie Lam Gods

Interessant nieuws in NRC van 21 juni, dat het altaarstuk van Jan van Eyck in
Gent van overschilderingen ontdaan gaat worden, omdat daarna veel beter
zichtbaar is hoe het werk bedoeld is. Ik weet nog zo'n project voor het Rijks.
Haal de Nachtwacht uit zijn lijst en voeg aan alle vier zijden prints toe van de
afgehakte stukken! Want zoals het schilderij er nu bij hangt is het
compositorisch maar een pover ding.

Weia Reinboud Utrecht

Varkens

Het is onduidelijk waarom er tijdens het zonnewendefeest in Yulin in de Chinese
provincie Guangxi hondenvlees wordt gegeten en geen varken, kip of vis, aldus
correspondent Oscar Garschagen (NRC, 19 juni). Bij kip of vis in plaats van hond
kan ik me nog iets voorstellen. Maar ik zie niet wat het voordeel zou zijn van
het eten van varken boven het eten van hond.

Het is niet voor niets dat sommige mensen een varken als huisdier houden. De
intelligentie van een varken is volgens wetenschappers vergelijkbaar met die van
een hond. Varkens zijn dan ook gemakkelijk af te richten. In circussen waren
vaak afgerichte varkens te zien. Koning Lodewijk XI was een somber man. Naar
verluidt kon men hem alleen aan het lachen maken door, op de muziek van een
doedelzak, een troep varkens voor hem te laten dansen. Wilde varkens werden als
bloedhonden gebruikt, om bloedsporen te volgen. In gebieden waar vroeger het
jagen met honden het voorrecht van de adel was richtten boeren vaak varkens af
tot jachthond. Kortom, varkens zijn gewoon honden met een krulstaartje.

Jeroen van Rooijen , gedragsbioloog

Vrouwen aan de top

Wat word ik moe en chagrijnig van de discussies over vrouwen aan de top die het
mannen lastig zouden maken.

Wat is er in hemelsnaam mis mee - na 2000 jaar mannelijke dominantie en
egocentrische zelfverrijking - om de komende 1000 jaar de Westerse wereld te
laten domineren door onze vrouwen? De zondeval is vrouwen door mannelijke
scribenten al te lang in de schoenen geschoven.

Laat alsjeblieft de komende decennia wereldleiders, bancaire bestuurders,
toezichthouders in zorg en bij woningbouwcorporaties, parlementsleden, rechters
en generaals vooral vrouwen zijn.

De meeste vrouwen zullen het met gemak beter doen. Slechter kan het niet worden!

Wichert van Dijk Utrecht

Salarissen bankiers

Chris de Groot slaat in NRC van 23 juni volledig de plank mis bij het verdedigen
van de 20 procent salarisverhoging voor het ABN AMRO-management door te stellen
dat de werkgelegenheid voor Henk en Ingrid naar Londen verhuist.

De werkgelegenheid van Henk en Ingrid is in het eerste decennium van deze eeuw
door ABN AMRO weggesaneerd naar lagelonenlanden zoals India. De handel in
aandelen, valuta, obligaties en kapitaalmarkttransacties was altijd al in Londen
geconcentreerd, ook bij ABN AMRO. De dealingroom van ABN AMRO in Amsterdam was
volledig geïntegreerd met die in Londen.

De crisis, grotendeels ontstaan door de bonuscultuur en het wanbeleid van die
goedbetaalde managers, heeft de werkgelegenheid na de ondergang van ABN AMRO
verder vernietigd. Het is volstrekt ongeloofwaardig om, nu bonussen gemaximeerd
worden tot 20 procent, het ABN AMRO-management een structurele verhoging van 20
procent te geven om de kwaliteit van het management in Nederland te behouden.
Hoge beloningen hebben de financiële wereld juist naar de ondergang geleid en de
werkgelegenheid voor de Henken en Ingrids in onze samenleving en in de
financiële wereld vernietigd.

Evert Hartog, oud ABN AMRO-medewerker en oud OR-lid ABN AMRO

Veel organisaties maken een omslag van winstmaximalisatie naar meervoudige
waardecreatie en nemen hun maatschappelijke verantwoordelijkheid. Als onderdeel
daarvan hanteren ze een realistische verhouding tussen salarissen van de laagst
en de hoogst betaalde medewerker, zoals Triodos bank dat doet. Neem als
verhouding 1 op 10 en als laagste banksalaris 25 à 30.000 euro. Dan zou Zalm
genoegen moeten nemen met 2,5 à 3 ton in euro's en de rest krijgt hooguit 2,5
ton.

Ik zou het geweldig vinden als de grootaandeelhouder van ABN AMRO deze firma,
die in feite ons gezamenlijk eigendom is, niet verkoopt met verlies, maar per
direct tot maatschappelijk verantwoord bankieren zou dwingen. Bankiers die 2,5
ton niet genoeg vinden en daarom dreigen met vertrekken?

Voer uw dreigement liefst direct uit: veel plezier met uw naasten in de Londonse
City. Over vijf jaar kijken we dan wat er is gebeurd met de waarde(n) van de
'Acceptabele Bank Nederland'.

Hans Lekkerkerk Nijmegen

Jodenvervolging

De stelling van B.E. van der Boom, dat men ten tijde van de Tweede Wereldoorlog
niet kon weten van de Holocaust, (NRC , 21 juni) wil ik graag ondersteunen met
vier punten:

- Mijn moeder was altijd aangedaan als zij, jaren nadien, vertelde van de venter
met zure augurken. Hij kwam speciaal langs met de melding: ,,Mevrouw Jansen, ik
kom afscheid van u nemen. Morgen vertrekken wij naar Westerbork." Mijn ouders
beseften dat hun een zware tijd wachtte, maar verder niet. ,,Als het voorbij is,
word ik weer vaste klant van u."

- Een Joods echtpaar dook bij ons onder, hij was een collega van mijn vader. Ik
herinner mij een langdurige en irritante logeerpartij. Zij gedroegen zich
onaangepast en heel onvoorzichtig. Schuin achter ons woonde een NSB-gezin. Mijn
ouders hebben er een punt achter gezet: ,,Jullie moeten naar Westerbork, wij
krijgen de kogel." Deze mensen hebben de oorlog overleefd!

- In de zomer van 1943 hadden wij een huisknecht. 'Johan'. Hij maakte bedden op,
schilde aardappels, hanteerde de stofzuiger, maar weigerde de voorkamer binnen
te gaan. Hij hield zich volledig buiten zicht. Een Joodse (?) verzetsman die
wist dat hij bij ons veilig was. Na een aantal weken ging hij weer.

Nooit meer iets van vernomen, nooit geweten wie hij was. Als hij is gepakt,
heeft hij niets losgelaten over ons adres.

- Mijn ouders boden ten slotte onderdak tijdens de Hongerwinter tot na de
bevrijding. Mijn oudere broer en ik wisten wat er gebeurde: de landing in
Normandië, de slag bij Arnhem, Dolle Dinsdag.

Het Bezuidenhout in Den Haag werd op 3 maart 1945 voor onze ogen gebombardeerd.
Je zat op elkaars lip en kinderen horen veel.

De eerste berichten van de Holocaust bij monde van de illegaliteit werden met
ongeloof ontvangen.

Alexander Jansen Huizen

LOAD-DATE: 26 June 2014

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2014 NRC Media B.V.
                              All Rights Reserved

                              51 of 127 DOCUMENTS



                                NRC Handelsblad

                              24 juni 2014 dinsdag

Maxim Februari - Al die vrouwelijke rechters hebben misschien wel gelijk

BYLINE: Maxim Februari

SECTION: Opinie; Blz. 9

LENGTH: 785 woorden


Toen er gedoe kwam over een overdaad aan vrouwelijke rechters in de rechtszaal,
hoorde u mij niks zeggen. Ik kijk wel uit, ik houd me er buiten.

Al was het gedoe wel vermakelijk. Met Harry Mens die bang was dat de
complexiteit van het recht de vrouwen 'boven het kapsel' groeit. Met Theo
Hiddema, die als mannelijke advocaat niet zo goed met vrouwelijke rechters bleek
te kunnen praten. 'We hebben onze eigen gedachten en hormonen, van waaruit we
gevoelens en meningen ontwikkelen. Het lucht op daar van man tot man over te
spreken. Een man snapt het.' En dan waren er nog de mensen die vonden dat het
maar goed is als vrouwen zijn oververtegenwoordigd, omdat ze tot 2008 waren
ondervertegenwoordigd. Een lekker puh argument: altijd leuk, maar theoretisch
niet sterk.

Het werd pas interessant bij de vraag of vrouwelijke rechters anders vonnissen
dan mannelijke. Als dat zo is, hoorde je zeggen, kan dat aanleiding zijn om van
beide soorten evenveel aan te stellen, zoals de rechtbank Den Haag dat wil.
Helaas gooide men mogelijke verschillen in rechtspraak volledig op mogelijke
verschillen in psyche. Niemand die zich afvroeg of vrouwen misschien goede
redenen hebben om anders te vonnissen dan mannen. Stel: ze oordelen anders.
Hebben ze dan niet gewoon gelijk? En moet je er dus meer van aanstellen? Of
ongelijk? En wil je er dus minder? Alsof je over morele en juridische oordelen
niet inhoudelijk zou kunnen argumenteren.

Maar zoals gezegd, mij zult u er niet over horen. Ik kom er alleen op doordat ik
bij de post toevallig twee artikelen vond over oordeelsvorming. Allebei uit The
New York Times. Het ene ging over het verschil tussen Amerika en China. Het
andere ging over het Internationale Strafhof in Den Haag en lokale rechtbanken
in Afrika. En beide lieten zien dat er wel degelijk te argumenteren valt over
morele en juridische oordelen. Groepen kunnen elk hun eigen moraal hebben, hun
eigen set van normen en waarden, die ze vervolgens kunnen verdedigen of
rechtvaardigen met ethische argumenten, waarover je dan beleefd in discussie
kunt.

Het eerste artikel was geschreven door een hoogleraar filosofie uit Chicago,
Stephen T. Asma, die gestationeerd werd in Beijing, waar hij regelmatig verzeild
raakte in morele gesprekken. Zo was hij aanwezig bij een bewogen discussie over
de hongbao, een cadeau dat Chinezen vlak voor een operatie aan artsen geven om
ze sterkte te wensen. Aanwezige Amerikanen beschouwden dit Chinese gebruik als
een ongeoorloofde vorm van omkoping. Zo'n hongbao klinkt misschien onschuldig,
maar wat begint met een klein geschenk, leidt al gauw tot corruptie op grote
schaal.

De Chinezen daarentegen begrepen met de beste wil van de wereld niet waarom je
niet zou proberen een arts te bemoedigen. Als je kind wordt geopereerd is haar
of zijn welzijn toch veel belangrijker dan welk abstract principe ook? De
professor trok de conclusie dat Chinezen en Amerikanen verschillende ethische
theorieën hanteren. De Chinezen zijn pragmatisch en beoordelen gedrag op zijn
consequenties; Amerikanen hangen sterk aan een gelijkheidsbeginsel dat los staat
van de gevolgen.

Het tweede artikel ging vervolgens over Oeganda en Rwanda, waar daders van
genocide voor lokale rechtbanken worden gebracht. Afrikadeskundige Phil Clark
schreef dat het Strafhof in Den Haag nog sterk geneigd is tot een top-down
benadering: de militaire en politieke elites worden verantwoordelijk gehouden
voor alle ellende. Maar sinds de Koude Oorlog verandert de aard van conflicten.
Oorlogen versnipperen. Massaal geweld wordt complexer en intiemer tegelijk.
Minder het gevolg van officiële bevelen en meer een zaak van de alledaagse
keuzes van de man in de straat met zijn machete. Van gangs, gewapende milities,
private eenheden en verzamelde rebellen. En daarom, in reactie daarop, wordt in
Afrika nu ook de rechtspraak intiemer: de gewone man wordt op zijn
verantwoordelijkheid aangesproken.

In beide gevallen ging het dus om botsende oordelen. In het geval van de
Amerikanen en de Chinezen viel de botsing terug te voeren op een keuze voor
principes of voor gevolgen. Voor plichtethiek of consequentialisme. In het
Afrikaanse geval viel de botsing terug te voeren op wijzigingen in de aard van
conflicten. En precies die argumentatielijnen zou je ook kunnen volgen bij
eventuele verschuivingen in de Nederlandse rechtszalen, nu ze bevolkt worden
door vrouwen. Verandert de wereld? De aard van de rechtszaken? Beroepen vrouwen
zich op andere ethische theorieën? Hebben ze een punt?

Maar goed, de inbreng van grappige types als Theo Hiddema - ,,vrouwelijke
rechters zijn sereen" - en Gerard Spong - ,,word wakker magistratelijk
Nederland!" - was natuurlijk uiterst vermakelijk. En dat is ook wat waard.

LOAD-DATE: 24 June 2014

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2014 NRC Media B.V.
                              All Rights Reserved

                              52 of 127 DOCUMENTS



                                NRC Handelsblad

                              23 juni 2014 maandag

Schuldbesef voor de Shoah kwam met de emancipatie

BYLINE: H.W. von der Dunk

SECTION: Opinie; Blz. 9

LENGTH: 643 woorden


Te midden van geweld en geruchten deed het er niet zoveel toe wat de
gezagsgetrouwe Nederlander 'wist', aldus  H.W. von der Dunk.

'Wir haben es nicht gewusst', klinkt het sinds 1945. Niet alleen als Duits
verweer bij collectieve beschuldiging, maar ook als beschimping. Inmiddels
ontkomen ook Nederlanders niet aan deze sarcastische opmerking.

,,Wat wisten 'gewone Nederlanders', Jood of niet-Jood, van die massale
deportatie en daaropvolgende vernietiging?", vraagt socioloog Abram de Swaan
zich af (NRC 14/6). Om dan tot deze slotsom te komen: ,,Kern van de zaak is niet
of men toentertijd in Nederland volle zekerheid had omtrent de uitroeiing van de
Joden, maar of mensen genoeg gehoord en gezien hadden om zich de grootste zorgen
te maken over het lot dat de Joden te wachten stond, en vervolgens, hoe ieder
voor zich daarmee omging."

De Swaan, auteur van Compartimenten van vernietiging; over genocidale regimes en
hun daders (2014), pleit ervoor om niet alle Nederlanders van toen aan te klagen
of vrij te pleiten, maar te achterhalen hoe zij op zoveel verschillende manieren
en met zoveel tegenstrijdigheid die verschrikkelijke periode hebben meegemaakt.
De emeritus hoogleraar wijst in dat verband op de lastige vraag wat we onder
'weten' moeten verstaan. Allang gaat dat niet meer alleen over Duitsers, maar
ook over de Nederlanders. Nadat de (voornamelijk joodse) beschuldiging over
verdringing en wegkijken al bijna een vast geloofsartikel was geworden, blies de
Leidse historicus Bart van der Boom het debat weer leven in met zijn onderzoek
naar oorlogsdagboeken. Wij weten niets van hun lot, luidde de smalende titel van
zijn studie uit 2012. Prompt riep dat weer protesten op.

De enormiteit van het leed is niet de enige voedingsbodem voor de schuldvraag.
Emancipatie en democratie hebben mogelijk een sterkere moralisering van de
publieke opinie teweeg gebracht, zeker in Nederland. De politisering van de
bevolking betekent een schijnbaar grotere medeverantwoordelijkheid van de burger
dan toen hij nog onderdaan was en de politiek had te accepteren zoals het weer.

Die medeverantwoordelijkheid berust echter deels op schijn. Ook in onze
democratie is de enkeling vrij machteloos - alle participatielofzangen ten
spijt. Protesten tegen de politiek kunnen slechts achteraf en hebben slechts bij
voldoende omvang nut. Ook nu wordt de burger doorlopend verrast met schandalen.
En moet hij bekennen dat hij 'er niet van wist'. In vele gevallen te goeder
trouw. Was de gewone Nederlander verantwoordelijk voor Rawagade of Srebrenica?

Wat wij weten is geen eenvoudige vraag omdat ons weten een hiërarchie kent. Die
wordt bepaald door concentrische cirkels van belangen, de emotionele evenzeer
als de rationele. Zelfbehoud en zorg om onze naasten staan in een oorlog
normaliter bovenaan en ons weten heeft de neiging zich aan te passen om conflict
uit de weg te gaan. Wij weten dan met minder stelligheid en dat lag bij die
knoedel van informatiebronnen, leugens, dagelijks oorlogsgeweld en wilde
geruchten nog weer anders dan vandaag.

Zelfs Joden trapten nog in de val dat het einddoel getto's in het oosten waren.
Omdat het ondenkbare werkelijkheid was geworden is het na 1945 niet langer
ondenkbaar en heeft daarmee optiek en maatstaven van het nageslacht wezenlijk
veranderd. Daardoor worden vragen gesteld die niet vrij zijn van anachronisme -
zoals dat iedereen Auschwitz toch had kunnen voorzien.

Voor de tijdgenoten en hun weten had de werkelijkheid veel meer aspecten dan wat
ons vandaag interesseert en wij tot het wezenlijke verklaren. De
verontwaardiging van veel naoorlogse beschuldigers vanuit een veilig land mist
de sordino van ware zelfkennis. Toen een ondergedoken oude vrouw het gastgezin
haar grote dank uitsprak, kreeg ze als antwoord: ,,U had toch in een omgekeerde
situatie hetzelfde gedaan." Waarop ze enkel zei: ,,Ik hoop het!"

LOAD-DATE: 23 June 2014

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2014 NRC Media B.V.
                              All Rights Reserved

                              53 of 127 DOCUMENTS



                                NRC Handelsblad

                              23 juni 2014 maandag

Nodig en logisch, die salarisverhoging bij ABN Amro

BYLINE: Chris de Groot.

SECTION: Opinie; Blz. 9

LENGTH: 464 woorden


Het is juist goed dat ABN Amro de salarissen verhoogt. Dat is nodig voor de
concurrentiepostie, meent  Chris de Groot.

Tweede Kamerleden buitelen weer over elkaar heen om schande te spreken van de
salarisverhoging bij ABN Amro. Niet gehinderd door enige kennis van zaken klinkt
uit de kelen der parlementariërs de ons zo bekende roep om helderheid en
duidelijkheid.

Welnu, de verhoging van de vaste salarissen bij de bank is noodzakelijk en was
zonder meer voorspelbaar. Nederland kent inmiddels drie stevige akkoorden die de
salariëring in de bankensector beteugelen: de Code Banken, de Regeling Beheerst
Beloningsbeleid van De Nederlandsche Bank en Europese regelgeving verankerd in
de zogeheten Capital Requirements Directive 4. Het voornemen van minister
Dijsselbloem om daarenboven in Nederland de bonussen te beperken tot twintig
procent - als enige land in Europa - is extreem en leidt ertoe dat Nederlandse
banken simpelweg niet meer kunnen concurreren: niet meer internationaal, en ook
niet meer in Nederland.

Het merendeel van de buitenlandse banken in Nederland is niet aan de Nederlandse
regelgeving gebonden; van een gelijk level playing field is geen sprake. ABN
Amro heeft domweg geen keus.

Door de salarisbeperkingen is een groot deel van de werkgelegenheid in de
Nederlandse financiële sector de afgelopen drie jaren over de grenzen verdwenen.
De handel in aandelen, valuta, obligaties, kapitaalmarkttransacties alsmede het
beheer van Nederlands pensioengeld, al deze activiteiten zitten nu in Engeland.

In Londen dansen duurbetaalde Angelsaksische investment bankers als
Repelsteeltje om het vuur van naar schatting 600 miljard Nederlands
pensioengeld, dat daar ondertussen al wordt beheerd. Voor die dominantie van
buitenlandse banken betalen Nederlandse pensioenfondsen een forse rekening. Net
als het Nederlandse bedrijfsleven, dat inmiddels volledig is aangewezen op
Angelsaksische banken voor hun kapitaalmarkttransacties.

En de particulier? Ach, het geld van de Nederlandse stumper die een
verkeersboete betaalt, loopt nu eerst nog even over de rekeningen van een
buitenlandse bank alvorens het in de Nederlandse schatkist komt.

Politici moeten zich goed realiseren dat niet alleen Nederlandse zakenbankiers
massaal zijn ontslagen, maar dat ook veel gewone mensen hun baan in de
financiële sector zijn kwijtgeraakt.

In plaats van populistisch in te spelen op de gevoelens van teleurstelling,
rancune, jaloezie en wrok bij het publiek, zouden zij er beter aan doen te
zorgen hoe we bijna 1 miljoen werklozen in Nederland weer aan een baan kunnen
helpen.

Kamerleden Merkies (SP), Klaver (GroenLinks), Nijboer (PvdA) en Kerstens (PvdA),
hoe leggen jullie Henk en Ingrid uit dat hun baan bij ABN Amro en Nationale
Nederlanden nu door iemand in Londen is ingepikt?

LOAD-DATE: 23 June 2014

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2014 NRC Media B.V.
                              All Rights Reserved

                              54 of 127 DOCUMENTS



                                NRC Handelsblad

                             21 juni 2014 zaterdag

Dementie Ingrijpen in vroeg stadium wel mogelijk;
We wisten 't écht niet

BYLINE: B.E. van der BoomRenzo Verwer , auteur van W.J. Angenent Henk Slechte

SECTION: Opinie & Debat; Blz. 24

LENGTH: 742 woorden


Holocaust

Abram de Swaan komt in NRC van 14 juni terug op de vraag wat men tijdens de
oorlog wist van de Holocaust. Er zijn in deze kwestie grofweg twee posities. Ies
Vuijsje stelde in zijn boek Tegen beter weten in dat de Holocaust geen geheim
was, om de simpele reden dat de Londense radio, de illegale pers en zelfs de
Duitse propaganda routinematig sprak over de 'uitroeiing' en 'vernietiging' van
de Joden. Men kon het dus weten, stelde Vuijsje, maar men wilde niet weten.

In mijn boek Wij weten niets van hun lot. Gewone Nederlanders en de Holocaust
bestreed ik die interpretatie. Aan de hand van 164 dagboeken liet ik zien dat de
tijdgenoten weliswaar begrepen dat de Duitsers de Joden wilden uitroeien, maar
tegelijkertijd de werkelijkheid op cruciale wijze miskenden. Ze dachten dat die
'uitroeiing' plaats vond door uitputting, werk en ondervoeding en dus tijd zou
kosten. En dat deed ertoe, omdat men dacht dat de Duitsers snel verslagen zouden
zijn. Dus was heel goed voorstelbaar dat deportatie te overleven was.

Omdat termen als 'vernietiging' en 'uitroeiing' voor de tijdgenoten een veel
minder precieze betekenis hadden dan voor ons, was de berichtgeving veel
onduidelijker dan ze op het eerste gezicht lijkt. Het is dus niet zo vreemd dat
geen enkele mij bekende dagboekschrijver de werkelijkheid van moord bij aankomst
in heldere termen beschrijft. Dat was geen verdringing, dat was gewoon een
gebrek aan informatie.

De Swaan meent dat Vuijsje desondanks gelijk heeft. Hij erkent dat de
nieuwsvoorziening gebrekkig en tegenstrijdig was, maar denkt dat de
'gevaartekens' toch helder waren. Hij noemt er vijf. 1. De Duitsers spraken zelf
van vernietiging. Dat is zo, maar dat betekende voor de tijdgenoten dus iets
anders dan voor ons. 2. Men kon zien dat de Joden thuis werden opgehaald en
meegevoerd. Natuurlijk, maar dat bewees toch niet dat ze gedood zouden worden?
3. Kinderen en bejaarden moesten ook mee, en die zouden toch zeker niet
tewerkgesteld worden. Zeker, maar daaruit volgde niet dat ze vermoord werden -
laat staan dat iedereen vermoord zou worden. 4. Het was algemeen bekend dat in
1941 enkele honderden Nederlandse Joden in strafkamp Mauthausen waren omgekomen.
Inderdaad, en met name Joodse dagboekschrijvers verbonden daaraan de door de
Duitsers gewenste conclusie dat men dus beter kon gehoorzamen, om straf te
vermijden. 5. Van de weggevoerden werd zelden nog iets gehoord. De
dagboekschrijvers concludeerden dat de gedeporteerden niet mochten schrijven. De
Swaan vindt dat de tijdgenoten op basis hiervan hadden moeten weten van de
Holocaust. Het lijkt mij heel begrijpelijk dat ze dat niet deden.

B.E. van der Boom, historicus, auteur van Wij weten niets van hun lot. Gewone
Nederlanders en de Holocaust.

Online daten

Volgens onderzoek van het CBS (2014) zou 13 procent van de samenwonende stellen
van de laatste vijf jaar elkaar gevonden hebben via het net. Uw krant meldt op
18 juni ook dat internetdaten normaal is geworden. Ik betwijfel dat. Mensen
verontschuldigen zich voor hun sitebezoek, melden dat ze voor de grap gingen
internetdaten of 'om eens rond te kijken'. Op zoek gaan naar liefde geldt nog
steeds als zielig. Vreemd, als je een computer wilt en gewoon een beetje op
straat gaat rondlopen tot je er een aangeboden krijgt, zou iedereen je voor gek
verklaren. Maar de liefde zou je 'toevallig' moeten treffen? Of je
verontschuldigen als je op zoek gaat?

Renzo Verwer, auteur van De liefdesmarkt

Homowijk

Het homogetto was dus een grap. Men achtte de grappenmakers zonder meer in staat
deze enormiteit serieus te menen en tuinde erin. Dat zegt nogal wat over hoe er
kennelijk tegen deze burgemeester, makelaar en projectontwikkelaar wordt
aangekeken: hun ethische en maatschappelijke integriteit is kennelijk niet te
goed voor dit soort plannen. Zo'n imago is geen grap meer.

W.J. Angenent Amsterdam

Leenstelsel

Onbegrijpelijk alle ophef over het leenstelsel voor studenten. Ook nu hebben
studenten bijbanen om hun studiekosten aan te vullen of met vakantie te gaan.
Volgens de minister gaat het om slechts dertig, maar volgens de tegenstanders
wel om enkele honderden euro's per maand, en dat decennia lang. De exacte
getallen doen nauwelijks ter zake, want het gaat over betrekkelijk weinig. Wie
straks genoeg verdient, merkt een paar honderd euro niet of betaalt alles ineens
af; wie te weinig verdient, hoeft niet te betalen maar mag de intellectuele
vorming wel houden

Henk Slechte Schiedam

LOAD-DATE: 20 June 2014

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2014 NRC Media B.V.
                              All Rights Reserved

                              55 of 127 DOCUMENTS



                                NRC Handelsblad

                             21 juni 2014 zaterdag

Bas Heijne - Fluim

BYLINE: Bas Heijne

SECTION: In het nieuws; Blz. 2

LENGTH: 714 woorden


Er zijn talloze manieren om iemand in zijn gezicht te spugen, maar de dikke
fluim die de directie van ABN Amro deze week richting de samenleving afvuurde,
liet niets aan de verbeelding over. Omdat minister Dijsselbloem per wet wil
vastleggen dat bonussen in het Hollandse bankwezen niet meer dan 20 procent van
het jaarsalaris mogen bedragen, verhoogde de bank het salaris van een groot
aantal bankmanagers maar vast. Met een vijfde.

Flats! Arme Dijsselbloem: zijn wetsvoorstel is bedoeld als bijdrage aan een
cultuuromslag waartoe de sector zelf maar niet in staat blijkt;
verantwoordelijkheid naar de maatschappij toe, besef van proportie, een einde
aan de geïnstitutionaliseerde geldzucht en in het geval van ABN Amro het lastige
besef dat de burgers mede-eigenaar zijn. Zij zullen bij de aangekondigde verkoop
voor zo'n vijftien miljard het schip in gaan.

Timing is alles, dachten ze bij ABN Amro. Daarom werd het nieuws naar buiten
gebracht in de tijd dat heel Nederland in oranje juichpak voor de televisie zit.
Brood en spelen. De minister zelf probeerde het speeksel van zijn gezicht te
wrijven. Hij kon, zei hij, de brute salarisverhoging weliswaar niet ongedaan
maken, maar door zijn wet werden wel de ,,perverse prikkels" weggenomen.

Daar moest ik even over nadenken. Voor een bonus werd je in het verleden geacht
je best te doen, tot op het roekeloze af. Nu staat het gewoon meteen op je
salarisstrook. De prikkels zijn afgenomen, in plaats daarvan word je nu
gekieteld. In Nieuwsuur was woensdag te zien hoe de loonsverhoging de
weggevallen bonussen grotendeels compenseerde.

Greed only got better.

In diezelfde aflevering van Nieuwsuur vlogen ook nog wat klodders spuug rond.
Een headhunter voor de financiële sector, Chris de Groot, legde ons uit dat die
loonsverhoging goed was voor Nederland, zelfs voor ,,Henk en Ingrid", omdat, let
op, talenten anders naar een buitenlandse bank zouden gaan, ABN Amro dan
slechter zou presteren, de Nederlandse economie zou verslechteren, onze inkomens
zouden dalen, de werkloosheid zou stijgen, en zo verder, helemaal tot aan
armageddon. Begrepen we het?

Het was de meest schaamteloze preek voor eigen parochie die ik in tijden gehoord
heb. Op de website van het bedrijf van De Groot staat: 'We speak your language.'

Het meest opvallende aan dit verhaal is dat je het al zo vaak gehoord hebt. Het
is de mantra van een volhardende klasse, een klasse die pers, politiek en
publiek in toenemende mate als haar natuurlijke vijand beschouwt en inmiddels
geleerd heeft handig te manoeuvreren te midden van al die goedkope populistische
oprispingen van schreeuwerds en sukkels. Gewoon wachten tot het over gaat, is
het motto. Volgende week maakt men zich weer druk over iets anders.

Helemaal kwalijk kun je het ze niet nemen. In de Troonrede vorig jaar lanceerde
onze koning de 'participatiesamenleving', de nieuwe blauwdruk voor Nederland.
Wat er eigenlijk mee bedoeld wordt, niemand kan het zeggen. Dat is ook precies
de bedoeling, vrees ik, want aan de ene kant wordt een nieuwe vorm van
gemeenschap gesuggereerd, en aan de andere kant vergaande zelfredzaamheid. De
koning: ,,Wanneer mensen zelf vorm geven aan hun toekomst, voegen zij niet
alleen waarde toe aan hun eigen leven, maar ook aan de samenleving als geheel."

Dat is precies wat De Groot in Nieuwsuur zei: wanneer de managers van ABN Amro
goed voor zichzelf zorgen, is dat ook goed voor de ,,samenleving als geheel".
Een beetje dankbaar mag wel, Henk en Ingrid!

De waarheid is natuurlijk anders. De bank ligt aan het staatsinfuus, ze wordt
overeind gehouden met gemeenschapsgeld, te veel gemeenschapsgeld. Dat maakt ABN
Amro tot onderdeel van het waardenstelsel van de samenleving, niet langer van
het waardenstelsel van de financiële sector.

Een paar jaar geleden al riep de Franse voetballer/acteur Eric Cantona de
Fransen op en masse hun geld van de bank te halen, omdat de sector zo gruwelijk
hardleers bleek. Dat liep op niks uit, weer zo'n loze populistische actie. De
week daarna ging het alweer over iets anders. Maar wanneer een bank als ABN Amro
zo onbeschaamd een minister uitlacht, zo openlijk haar billen afveegt met haar
maatschappelijke verantwoordelijkheid, dan zit er eigenlijk niets anders op. Als
de politiek machteloos is, moet de consument in actie komen.

LOAD-DATE: 20 June 2014

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2014 NRC Media B.V.
                              All Rights Reserved

                              56 of 127 DOCUMENTS



                                NRC Handelsblad

                             18 juni 2014 woensdag

Terroristen keren terug in bourgeoisie

BYLINE: Dana Linssen

SECTION: Film; Blz. 26

LENGTH: 167 woorden


De Duitse film- en literatuurgeschiedenis is nog niet klaar met het recente
verleden. Na films als Der Baader Meinhof Komplex en Wer Wenn Nicht Wir is het
linkse Rote Armee Fraktion-terrorisme terug op de agenda. Hoofdvraag: hoe gaat
men na 9/11 om met politiek geweld? Das Wochenende van Bernard Schlink volgt een
RAF-terrorist van de tweede generatie. Na achttien jaar gevangenisstraf komt hij
vervroegd vrij. Zijn ex Inga plus echtgenoot en voormalige kameraad Henner
verzamelen zich in een Brandenburgse weekendhuis van zus Tina voor een
welkomstweekendje vol pijnlijke misverstanden en verwijten. De film ontrolt zich
als een Kammerspiel, met meer intieme psychologie dan grootse cinema: het milieu
is precies dat van de Duitse middenklasse uit Kammerspielfilms uit de jaren
twintig. Inga, Tina en Henner bleken ondanks hun vroegere idealen gewone burgers
met een risicomijdende voorliefde voor comfort. Maar echt schrijnen gaan de
confrontaties nooit, daarvoor is de film zelf iets te bourgeois.

LOAD-DATE: 18 June 2014

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2014 NRC Media B.V.
                              All Rights Reserved

                              57 of 127 DOCUMENTS



                                NRC Handelsblad

                              16 juni 2014 maandag

Wie wil meetellen, verenigt zich

BYLINE: Foto's

SECTION: Het Grote Verhaal; Blz. 6

LENGTH: 592 woorden


Fotoboek Na Denemarken heeft geen land zoveel verenigingen per hoofd van de
bevolking als Nederland. Taco Anema portretteerde de Hollandse overlegcultuur.
Ook allochtonen blijken de vereniging en de stichting te hebben ontdekt.

Niemand wilde luisteren naar Jamila Talla. De Afghaanse vluchtelinge en
oud-medewerker van Unicef had ideeën om lotgenoten hulp te bieden. Maar
jarenlang klopte ze tevergeefs aan bij allerlei instanties. Tot ze een lesje
Nederland-polderland kreeg van een doorgewinterd bestuurder. Na een bezoek aan
een notaris was ze plotseling voorzitter van de Stichting Voice of Afghan Women.
Dezelfde ideeën, dezelfde boodschapper, maar nu pas openden zich de deuren voor
Jamila Talla.

Het is een veelzeggende anekdote. Opgetekend door cultureel antropologe Caroline
Hanken in de inleiding van het fotoboek Overleg, Nederland bestuurt zichzelf van
Taco Anema (1950). Het boek met portretten van 80 Nederlandse besturen verscheen
zaterdag. De publicatie valt samen met de opening van een tentoonstelling van
Anema's foto's in Huis Marseille, het museum voor fotografie in Amsterdam.

Formeel overleg is al sinds de Spaanse overheersing in de zestiende eeuw stevig
verankerd in de Nederlandse cultuur. Na Denemarken is er geen land met zoveel
verenigingen en stichtingen per hoofd van de bevolking. Een fijn onderwerp,
dacht Anema, die in 2008 honderd Nederlandse huishoudens had geportretteerd en
zocht naar een nieuwe invalshoek om de Nederlandse cultuur in beeld te brengen.

Het onderwerp sluit volgens de fotograaf mooi aan bij de discussie die prinses
Máxima in 2007 losmaakte met haar opmerking dat dé Nederlandse identiteit niet
bestaat. Anema: ,,De overlegcultuur is zo onlosmakelijk verbonden met ons
dagelijks leven. En je kunt er heel goed een dwarsdoorsnede van ons land mee
laten zien, van de professionals bij de grote besturen, tot Henk en Ingrid bij
de gymnastiekvereniging."

Bij de Oorlogsgravenstichting, het Prins Bernhard Cultuurfonds en andere
traditionele vertegenwoordigers van het maatschappelijke middenveld kostte het
hem weinig moeite om binnen te komen. Eén telefoontje of mailtje volstond
meestal om voor aanvang van een bestuursvergadering een geposeerd groepsportret
te mogen maken. Anema: ,,Voor de vergadering koos ik een standpunt en zette ik
mijn lampen op. In twintig minuten was het daarna meestal gepiept." Niet lastig
om soms grote gezelschappen vast te leggen? ,,Je moet lolbroeken kaltstellen.
Hoe strenger ik me opstelde, hoe gemakkelijker het ging."

Entree krijgen bij de stichtingen en verenigingen van de drie miljoen
allochtonen in Nederland kostte hem soms veel moeite. Wat is de relevantie van
zo'n fotoproject? Dat werd in veel gevallen niet onmiddellijk begrepen, zegt
Anema. Tien bezoeken kostte het hem bijvoorbeeld om het vertrouwen te winnen van
de bestuurders van de Badr-moskee in Amsterdam. Op zoek gaan naar een
vertrouwenspersoon die hem bij besturen kon introduceren, werkte meestal
sneller.

Uiteindelijk portretteerde Anema twintig allochtone besturen voor zijn boek en
tentoonstelling. Keuze genoeg, want veel nieuwkomers blijken zich de Nederlandse
overlegcultuur snel eigen te hebben gemaakt. Het verraste de fotograaf: ,,Toen
ik aan dit project begon dacht ik dat de wereld van coöptatie en consultatie
iets uitgesproken Nederlands was. Maar allochtonen hebben snel in de gaten
gekregen dat ze een stichting of vereniging moeten oprichten om serieus genomen
te worden. Ons overlegmodel blijkt heel emanciperend te werken en besturen is
iets dat je kennelijk snel kunt leren."

LOAD-DATE: 16 June 2014

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2014 NRC Media B.V.
                              All Rights Reserved

                              58 of 127 DOCUMENTS



                                NRC Handelsblad

                             14 juni 2014 zaterdag

autotest - Weg met het bijtellingsparadijs;
Vernedering

BYLINE: Bas van Putten.

SECTION: Lux; Blz. 63

LENGTH: 750 woorden


Wie zeurt omdat hij zijn Audi voor een groene Octavia moet inruilen, kan rekenen
op de hoon van  Bas van Putten.

Op de parkeerplaats bij de pomp waar ik mijn pauzekoffie tapte, koos een man mij
uit om zijn gram te halen. Hij moest - het was godverdomme voor en na - zijn
vette Audi turbodiesel van de zaak inleveren. Hij kreeg geen nieuwe terug omdat
zijn werkgever de hoge bijtelling te gortig had bevonden en de vergroening
speerpunt was geworden in het wagenparkbeleid. Zijn volgende leasewagen zou een
schone zijn met lage bijtelling, zo'n slome.

Dat vond hij geestelijke moord op mannen met een dik verdiende dikke Audi. Hij
sprak het vonnis 'crisisbak' uit met de weerzin van de hardwerkende Nederlander
die zich levenslang door iedereen genomen voelt. Maar twee auto's in de
opgelegde bijtellingcategorie waren groot genoeg voor zijn geknakte ego, de
hybride Peugeot 508 en de Citroën DS5. In godsnaam, ,,rij ik toch nog in een
dikke bak rond".

Ik keek om me heen. Ik zag mannen als hij aanmeren voor slechte koffie en een
plaspauze in de toiletten waarvan de stank nog in mijn neusgaten brandde. Aan de
hemel dreigden loden wolken met een koude douche. Voor zo'n bestaan zou ik ook
materiële genoegdoening eisen.

Toch dacht ik elitair: een toontje lager graag, mijn jongen. De baas sponsort je
auto. De eigen bijdrage verlost je van alle zorgen over verzekering, onderhoud,
afschrijving en brandstofprijzen waarvoor particulieren moeten bloeden. In de
superdeluxe DS5 met die marginale bijtelling op je schrale inkomen rijd je
dankzij de fiscale prikkels van de staat straks bijna gratis.

Dit is twee jaar geleden. Die knaap zal wel zijn uitgekomen bij zo'n vreselijke
Mitsubishi Outlander plugin hybride, waarvoor in het huidige belastingstelsel
maar 7 procent van de nieuwprijs bij het inkomen hoeft te worden opgeteld. Tel
je zegeningen, patser.

Intussen is Nederland een bijtellingsparadijs geworden. Het aanbod van Lage
Bijtellers is enorm. De bijtellingsvrije elektrische auto is van tafel, maar 4
procent voor zo'n stroomwagen of 7 procent voor een riante plugin hybride
blijven uit kostenoogpunt onweerstaanbaar. Het 14-procent-gamma reikt van klein
tot groot, van Fiatjes en Citroënnetjes via wat grotere Renaultjes en
Peugeootjes tot en met Porsches als de 918 Spyder (nieuwprijs 780.000 euro) en
de Panamera Hybrid (vanaf 113.000). Men ziet, de hoogste klassen profiteren
volop mee. Recentelijk trad een aantal auto's op groen gas van het
Volkswagenconcern tot de spaardersliga toe, net als de groene diesels in de Golf
Bluemotion, de Seat Leon EcoMotive en de Skoda Octavia Combi Greenline die ik
reed. Hij gaat er bij de zakenmannen in als koek, de grootste station in zijn
klasse. Met 110 pk een held op sokken maar 'een dikke bak'. En 14 procent,
toppie! De ideale troostprijs voor gevallen Audi-rijders.

Toen ik in grote stilte en met een voorbeeldig laag verbruik van 1 op 20 naar
het noorden toerde dacht ik aan de jongens die zo'n auto als een vernedering
ervaren.

De in het afgelopen jaar in Nederland verkochte nieuwe auto's hadden gemiddeld
de laagste CO2-uitstoot van heel Europa. Het klinkt als muziek. Tegelijkertijd
daalt de totale Nederlandse CO2-emissie langzamer nu automobilisten langer in
hun oude auto's blijven rijden. Het andere slechte nieuws is dat de meeste
zuinige leasewagens hun officiële CO2-waarden nooit zullen halen. De
CO2-uitstoot van de Octavia zal de opgegeven 85 gram per kilometer slechts
benaderen als hij met uiterste behoedzaamheid wordt bereden.

Niet dus. Die Skoda-jongens trappen keihard door. Op de linkerbanen zie ik de
lage bijtellers hun milieuwinst achteloos verbrassen. Het verbruik is onderweg
irrelevant, de brandstof kost ze niets. De CO2-uitstoot stijgt navenant met de
consumptie mee. Dan is het milieuvoordeel een farce en het fiscale privilege dus
een onrecht. De enige manier om deze wantoestand te repareren is de
verantwoordelijkheid bij de gebruiker neer te leggen door hem zelf voor zijn
verbruik aansprakelijk te maken en de wanstaltige bevoordeling van zakelijke
rijders af te bouwen. Stop de lease-auto.

Het laat onverlet dat ik tegen zo'n grote Skoda geen bezwaar zou hebben.
Afwerking en rijcomfort zijn subliem, de ruimte is enorm, de uitrusting laat met
navigatie, xenonverlichting en voortreffelijke stoelen niets te wensen over. Een
schitterend cadeau voor de leaserijder die dankzij de staat de meest gematste
man of vrouw op aarde is. Wie bij de volgende koffiestop weer aan mijn kop
zeurt, kan het krijgen.

LOAD-DATE: 13 June 2014

LANGUAGE: DUTCH; NEDERLANDS

GRAPHIC: Foto Lars van den Brink

PUBLICATION-TYPE: Krant

JOURNAL-CODE: NRC Handelsblad


                         Copyright 2014 NRC Media B.V.
                              All Rights Reserved

                              59 of 127 DOCUMENTS



                                NRC Handelsblad

                             14 juni 2014 zaterdag

Klaag heel Nederland niet meer aan om de Holocaust

BYLINE: Abram de Swaan

SECTION: Opinie & Debat; Blz. 24

LENGTH: 1864 woorden


Wisten de Nederlanders tijdens de bezetting van de Holocaust? En zo ja, zijn ze
dan schuldig? En ook: wat is weten? Misschien is het tijd om Nederlanders niet
meer in het algemeen aan te klagen of vrij te pleiten, schrijft  Abram de Swaan.

In een interview met Michel Krielaars in NRC (1 febr. ) had ik het in het
voorbijgaan over de vraag wat Nederlanders tijdens de oorlogsjaren wisten van de
Holocaust. Daarover was eerder een fel debat geweest en ik liet me ontvallen dat
ik die discussie 'dom' vond, want: ,,Wij weten niet wat weten is". Die laatste
opmerking is terecht, maar met die eerste uitspraak - dat de discussie dom zou
zijn - had ik voor mijn beurt gesproken. Ik had immers maar enkele bijdragen aan
het debat gelezen en had er dus mijn mond over moeten houden. Inmiddels heb ik
me, uit plichtsgevoel en belangstelling, ingelezen.

En weet ik nu beter wat weten is? We zullen zien.

De auteurs hebben het over de ellendigste jaren in de Nederlandse geschiedenis.
Veruit de grootste verschrikking was de uitroeiing van ruwweg honderdduizend
Joden die werden opgepakt, via een doorgangskamp gedeporteerd naar
vernietigingskampen in Oost-Polen en daar meteen vergast, of, nadat ze daar
weken of maanden waren afgebeuld, alsnog vermoord.

De nazi's probeerden hun uitroeiingsprogramma geheim te houden, maar uiteraard
lekte het een en ander uit, eerst en vooral in de omgeving van de
vernietigingskampen. Na verloop van tijd bereikten de berichten ook het Westen,
ook Nederland en ook de Nederlanders in Londen.

Wat wisten 'gewone Nederlanders', Jood of niet-Jood, van die massale deportatie
en daaropvolgende vernietiging? En wat wist hun regering in Londen?

Dat is uiteraard niet enkel een academische vraag. Zulk weten is schuldig weten.
En omgekeerd: de onwetenden en de onnozelen gaan achteraf vrijuit, want zij
wisten van niets. Ook voor de Joden is die vraag beladen: als ze wisten welk lot
hun in het Oosten te wachten stond, dan hadden ze kunnen, ja, moeten proberen om
onder te duiken of te vluchten, ook al was dat in feite voor de meesten vrijwel
uitgesloten.

Ies Vuijsje schreef al acht jaar geleden een boek dat hij als titel meegaf:
Tegen Beter Weten In: Zelfbedrog en Ontkenning in de Nederlandse
geschiedschrijving over de Jodenvervolging. Het kwam in de jaren na de Tweede
Wereldoorlog de meeste Nederlanders beter uit om te beweren dat ze van niets
hadden geweten. De belangrijkste historici in die naoorlogse periode bevestigden
dit beeld van vrijwel algemene onwetendheid in oorlogstijd.

Vuijsje gaat nauwkeurig na welke berichten over de Holocaust doordrongen tot
Londense regeringskringen en wat de Londense zenders en de illegale bladen in
Nederland berichtten. En inderdaad, met wat vertraging en wat vertekening werden
de wezenlijke feiten over de Holocaust in de loop van 1942 door die media gemeld
en in een officiële verklaring van de geallieerden bekendgemaakt. Velen, zeer
velen, misschien de meesten hadden het dus kunnen weten.

Maar die berichten waren onvolledig, ze behelsden soms pertinente onjuistheden.
Ze gingen soms verloren tussen alle verhalen die berustten op dwalingen,
misverstanden, propaganda, pure leugens en vooral halve waarheden. En dat ene,
ware bericht ging toen, en gaat ook nu nog haast alle begrip te boven: de
vernietiging van miljoenen mensenlevens in een paar jaar tijd met gaskamers en
verbrandingsovens en verder naar het Oosten met de brute kogel. Geen wonder dat
veel mensen de mare van die massamoorden toen maar liever afdeden als een
'gruwelsprookje'.

Vuijsje laat zien dat er toch wel degelijk allerlei gevaartekens waren die
mensen ook in die tijden van nazipropaganda en censuur hadden moeten waarschuwen
dat het inderdaad ging om de massale, totale, fysieke vernietiging van de Joden.
Hadden de nazi's, Hitler zelf voorop, niet telkens weer openlijk gesproken over
de uiteindelijke uitroeiing van het Joodse ras? Waren niet al in het begin van
de oorlog vele honderden jonge Joden uit Nederland afgevoerd en vermoord zonder
dat de nazi's veel moeite deden om de toedracht te verbergen? Werden de Joden
soms niet voor iedereen zichtbaar uit hun huizen gehaald of op straat opgepakt
en weggevoerd? Waarom moesten kinderen en oude mensen, invaliden en zieken ook
naar die 'werkkampen' in het Oosten, om te werken soms? Waarom werd er van de
mensen die waren weggevoerd vrijwel nooit meer iets vernomen?

Genoeg redenen, zou je zeggen, voor iedereen in Nederland om zich heel grote
zorgen te maken om de Joden.

Vuijsje stelt dat de meeste mensen het niet weten wilden. Ze 'ontkenden' de
feiten die toch beschikbaar waren, Vuijsje heeft het niet over 'bedrog', maar
over 'zelfbedrog'; niet over leugens, maar over 'ontkenning' in de zin van 'de
kop in het zand steken'.

In de loop van de jaren zeventig begon de mening over de Jodenvervolging in
Nederland om te slaan en beweerde een jonge generatie dat de meeste Nederlanders
indertijd heel goed wisten wat zich afspeelde en het maar lieten gebeuren. Dat
is in al zijn algemeenheid een te boud en een te gemakkelijk verwijt.

In een recente studie gaat Bart van der Boom daar dan ook uitdrukkelijk tegenin.
Hij koos voor de uitdagende en ook nogal misleidende titel: Wij weten niets van
hun lot. Uit zo'n 2500 gearchiveerde dagboeken bijgehouden in bezettingstijd
heeft hij er 164 bestudeerd om te achterhalen wat die Nederlanders dachten,
voelden en vooral wat ze wisten van de Holocaust.

In de eerste hoofdstukken geeft Van der Boom een meeslepend stemmingsbeeld van
de eerste bezettingsjaren zoals dat uit de dagboeknotities oprijst. Veruit de
meeste dagboekschrijvers waren hevig verontwaardigd over de Duitse inval en
bezetting. Zij verkeerden ook vaak in verwarring, wisten niet wat en wie ze
moesten geloven in de wilde werveling van geruchten. Er waren er heel wat die
aan hun lief dagboek toevertrouwden wat ze tegen Joden hadden, vooroorlogs
antisemitisme, soms versterkt door nazipropaganda. Maar ze hadden toch zelden of
nooit een goed woord over voor het optreden van de nazi's tegen de Joden. Ook al
signaleerden ze de wandaden van de nazi's, de dagboekschrijvers waren vrijwel
allemaal toch te afstandelijk en te bangelijk om daar iets tegen te ondernemen,
en ze hadden ook niet geweten hoe.

Voor veel scribenten waren de Joden bepaald niet de enigen die te lijden hadden:
er waren ook de slachtoffers van de bombardementen, de geëvacueerden, de mannen
die gedwongen werden in Duitsland te gaan werken... Dat leidde bij de
chroniqueurs soms tot het bagatelliseren van wat de Joden in het bijzonder werd
aangedaan, maar soms ook was het juist een argument voor solidariteit en verzet,
immers: na de Joden zullen de andere Nederlanders aan de beurt komen.

In zijn stemmingsverslag laat Van der Boom goed zien hoe verwarrend de situatie
was in bezet Nederland. Hij citeert uitvoerig uit zijn materiaal en hij doet
dat, denk ik, integer, want hij vermeldt ook passages die tegen zijn conclusies
ingaan. Maar Van der Boom leest die dagboeken opzettelijk naïef. Voor hem staat
er wat er staat.

Dat wreekt zich in de latere hoofdstukken, waarin een aantal dagboeken uitvoerig
wordt aangehaald. Uit die passages blijkt dat velen in de loop van de oorlog
hadden gehoord wat de Joden in het Oosten te wachten stond. Maar wisten ze het?
Van der Boom denkt dat hij weet wat 'weten' is: 'simpelweg subjectieve
zekerheid' (p. 100). En 'zekerheid' had nagenoeg niemand tot mei 1945.

Als de dagboekschrijver twijfels uit, zichzelf tegenspreekt, niet meer op het
gruwelijk thema terugkomt, dan is er volgens Van der Boom geen sprake van
'weten' en is de dagboekschrijver alsnog voor zijn proefwerk 'Holocaustkennis in
oorlogstijd' gezakt.

Maar Vuijsje krijgt gelijk, uitgerekend van Lou de Jong, en wel in diens
Herinneringen van 1995 (pp. 143-5), waar hij van zichzelf zegt 'dat ik de
Jodenvervolging verdrong'. Wanneer De Jong in Londen het bericht krijgt van de
deportatie van zijn ouders naar Westerbork betekent dat, zo schrijft hij:
,,Deportatie naar het Oosten. Waarheen precies wist ik niet. Wat daar zou
gebeuren kon ik vermoeden, durfde ik vermoeden." Durfde hij vermoeden. En over
de minister-president in ballingschap, Gerbrandy schrijft De Jong: ,,Dat de
Joden vermoord waren, had hij niet werkelijk tot zijn bewustzijn toegelaten."
Nog een verdringer, op de hoogste post.

Remco Ensel en Evelien Gans hebben naar aanleiding van Van der Booms werk onder
meer in een uitvoerig stuk in De Groene (12 dec. 2012) laten zien hoe
'egodocumenten' zoals brieven en dagboeken gelezen kunnen worden. Dat geldt eens
te meer voor teksten die zijn geschreven in tijden van maatschappelijke
onderdrukking en persoonlijke repressie, zoals de bezettingsperiode.

Ook de eenzame dagboekschrijver schrijft niet enkel in het nu en voor zichzelf,
maar ook voor een 'ander' (voor zichzelf om te herlezen, later, of voor iemand
die het ooit eens, na terugkeer, lezen zal). Wie een dagboek schrijft, houdt
rekening met stiekeme meelezers of met plotselinge ontdekking. Ook de schrijver
zonder lezer is niet helemaal doorzichtig voor zichzelf. En: er zijn dingen die
niet gedacht kunnen worden, laat staan opgeschreven, zwart op wit.

Sommige gebeurtenissen, gedachten, gevoelens zijn overdonderend afwezig,
tenminste voor de lezer die ze zeventig jaar later te lezen krijgt. Ze konden
toen niet vermeld, of zelfs niet beleefd worden. Maar waren ze er niet? En waar
zijn ze dan wel? Ze schitteren door afwezigheid. Ze zijn in de tekst opvallend
aanwezig als ongerijmde leemte, of als overdekking van het tegendeel.

Van der Boom gelooft niet in 'verdringing'. (Het gaat hier eigenlijk om
'ontkenning') Hij denkt dat dit 'glibberig begrip' uit de psychoanalyse komt,
'een omstreden leer' (Dat kun je wel zeggen, ja). Maar het gegeven dat mensen
proberen bedreigende feiten van zich af te zetten, te negeren, te loochenen, dat
ze zichzelf maar al te vaak voor de gek houden - dat inzicht hoort tot de
algemene mensenkennis in literatuur, psychologie en alledaagse omgang. Van der
Boom heeft helemaal gelijk dat het een glibberig begrip is. Daarom is het
bruikbaar. Want zo is het menselijk gemoed: glibberig.

De weigering om zich dieper in te leven in de mensen die zo'n periode van
massale vernietiging meemaken als daders, omstanders, slachtoffers (en helpers)
komt heel veel voor: de auteurs vinden dat niet wetenschappelijk, ze denken dat
daar geen methodes voor bestaan en misschien staat het hun ook persoonlijk
tegen. Daardoor blijft veel werk steken aan de oppervlakte. Zo had ik het beter
kunnen zeggen, toentertijd, in het NRC-interview.

Kern van de zaak is niet of men toentertijd in Nederland volle zekerheid had
omtrent de uitroeiing van de Joden, maar of mensen genoeg gehoord en gezien
hadden om zich de grootste zorgen te maken over het lot dat de Joden te wachten
stond, en vervolgens, hoe ieder voor zich daarmee omging.

Achter deze discussie gaat een schuldvraag schuil. Misschien, heel misschien is
langzamerhand het moment gekomen om de Nederlanders van toen niet meer aan te
klagen of vrij te pleiten in het algemeen, maar te achterhalen hoe zij op zoveel
verschillende manieren en met zoveel tegenstrijdigheid die verschrikkelijke
periode hebben meegemaakt.

LOAD-DATE: 16 June 2014

LANGUAGE: DUTCH; NEDERLANDS

GRAPHIC: Foto Cas Oorthuys/Nederlands Fotomuseum

PUBLICATION-TYPE: Krant

JOURNAL-CODE: NRC Handelsblad


                         Copyright 2014 NRC Media B.V.
                              All Rights Reserved

                              60 of 127 DOCUMENTS



                                NRC Handelsblad

                              13 juni 2014 vrijdag

In het café van de verloren verwachtingen

BYLINE: Door Margot Dijkgraaf

SECTION: Boeken

LENGTH: 817 woorden

SAMENVATTING

Nagieb Mahfouz

De economische liberalisering onder president Sadat had funeste gevolgen voor
Egypte. In een korte roman tekent de grondlegger van de Arabische roman het
uitzichtloze bestaan van een jongeman.

VOLLEDIGE TEKST:

Reizen? Mahfouz' jonge hoofdpersoon kan er alleen maar van dromen. Vastgepind
zit hij in het appartement van zijn ouders, waar ook zijn grootvader woont. Hij
kan geen kant uit. Er is geen goed betaald werk, geen perspectief, geen toekomst
voor iemand die, zoals hij, filosofie heeft gestudeerd in het tijdperk van
president Anwar Sadat (1970-1981).  Al elf jaar geleden heeft hij zich verloofd
met zijn tienerliefde, maar van trouwen is het nog niet gekomen: waar zou hij
een woning van moeten betalen, een bruiloft of kinderen? 'Hij draagt niet alleen
de teleurstelling van één individu, maar die van een hele generatie met zich
mee',  schrijft Nagieb Mahfouz (1911-2006) - de Egyptische schrijver, en eerste
Arabische schrijver die de Nobelprijs voor literatuur kreeg in 1988 - in De dag
dat de leider werd vermoord.

In deze nu door Djûke Poppinga uit het Arabisch vertaalde roman geeft Mahfouz,
verhalend en to the point, uiting aan zijn kritiek op Anwar Sadat, die in 1970
president Nasser opvolgde en een meer pro-westerse koers ging varen. Na de
verloren Oktoberoorlog tegen Israël in 1973 zocht Sadat toenadering tot de
voormalige vijand, wat zes jaar later leidde tot de akkoorden van Camp David.
Door het sluiten van het vredesakkoord raakte Egypte in de Arabische wereld
geïsoleerd.

Mahfouz richt zijn venijn niet direct op de buitenlandse politiek van Sadat,
maar op zijn daarmee gepaard gaande economische maatregelen: van de Sovjet-Unie
werd Amerika de bondgenoot van Egypte en dus werd de economie geliberaliseerd.
De staatsbemoeienis met de economie werd afgebouwd en buitenlandse investeerders
werden met open armen ontvangen. De arme bevolking die onder de socialistische
politiek van Nasser een nieuw bestaan kon  opbouwen, verviel opnieuw tot
werkeloosheid en armoede.

Het is de uitzichtloosheid van de jeugd die in deze periode opgroeit die Mahfouz
in deze roman belicht. Het is een tijd 'waarin de roofdieren het voor het zeggen
hebben', een tijd van 'voortwoekerende verdorvenheid en corruptie'.

De ouders van de jonge hoofdpersoon Alwaan werken beiden dag en nacht om de
eindjes aan elkaar te knopen. De jongeman voelt zich wees; zijn ouders hebben
nauwelijks een uurtje per week tijd voor hem en dan zitten ze niet te wachten op
zijn geklaag. Hij voelt zich volstrekt overbodig, net als iedereen van zijn
generatie die beland is 'in een draaikolk die ons mee trekt in een waanzinnige
wereld'. Het meisje van wie hij houdt kan hij geen toekomst geven. Hij besluit
de verloving te verbreken, haar vrij te maken, zodat ze een ander kan trouwen
voordat ze te oud is om kinderen te krijgen. Ze huwt haar baas, die de scepter
zwaait in een staatsbedrijf in levensmiddelen, maar vraagt al na een paar weken
de scheiding aan. Van liefde of zelfs respect was geen sprake: ze werd geacht
dag en nacht haar huis open te stellen voor allerhande mogelijke toekomstige
klanten, als was het een kroeg. 'Ik had mezelf verkocht', laat Mahfouz haar
denken, 'zonder er iets voor terug te krijgen'.

Alwaan zit vast, verstikt in een situatie waarin geen beweging mogelijk lijkt.
Reizen? Het komt niet eens in hem op, verbitterd tot op het bot als hij is.
Jaloers kan hij worden op zijn grootvader die wilde nachten doorbracht in het
café, 'in rook en dronkenschap, met aandacht voor uiterlijke pracht en praal'.
Het was een andere tijd - waarin een  leider er wel in  slaagde om jongeren een
toekomst te bieden. Misschien, zo begrijpen we, betekent de dag waarop de leider
vermoord wordt - Sadat kwam op 6 oktober 1981 bij een fundamentalistische
aanslag om het leven - een ommekeer. Zeker is dat vooralsnog niet. Zelfs van een
bezoek aan het koffiehuis, de eeuwenoude troost voor alle verdriet in Egypte,
kikkert Alwaan niet op. Het café is symbool geworden voor verloren
verwachtingen. De gesprekken die er gevoerd worden over de leider die  geen
solidariteit toont met zijn eigen volk, stemmen hem  nog  treuriger.

In ieder boek van Mahfouz wordt er wel in het café gezeten, een plek waar de
auteur zelf ook vaak te vinden was. Zijn stamcafé in Kaïro hangt nog  vol met
foto's van de geliefde Nobelprijswinnaar. Daar wordt alles wat er gebeurt
besproken, daar kondigen veranderingen en revoluties zich aan. Dat er in deze
roman geen vreugde aan ontleend wordt, zegt genoeg: dit boek gaat over een
periode in de Egyptische geschiedenis waarin voor de gewone man alles tot
stilstand kwam.

Nagieb Mahfouz: De dag dat de leider werd vermoord. Vert. Djûke Poppinga. De
Geus,  121 blz. EUR 13,99

3

In deze korte, puntige roman van Nobelprijswinnaar Nagieb Mahfouz (1911-2006)
staat het armoedige leven van één jongeman model voor een hele Egyptische
generatie.

LOAD-DATE: 13 June 2014

LANGUAGE: DUTCH; NEDERLANDS

GRAPHIC: Naquib Mahfouz in Kaïro in 1989
Foto Chris Steele-Perkins/Magnum/HH

PUBLICATION-TYPE: Krant

JOURNAL-CODE: NRC Handelsblad


                         Copyright 2014 NRC Media B.V.
                              All Rights Reserved

                              61 of 127 DOCUMENTS



                                NRC Handelsblad

                              6 juni 2014 vrijdag

Geld = tv = macht = brood en spelen?;
Tamminga & Schinkel

BYLINE: Menno Tamminga

SECTION: Economie

LENGTH: 604 woorden


Is mediamagnaat en miljardair John de Mol (Talpa, SBS, tv-serie Utopia) een
gevaar voor de democratie? De vraag kwam bij me op bij lezing van de verkenning
van de denktank WRR over ongelijkheid in Nederland. Daarin werpt hoogleraar Bas
van Bavel op dat de samenballing van grote vermogens ook gevolgen kan hebben
voor de concentratie van economische macht in de handen van een kleine groep en
kan leiden tot onevenredige politieke invloed. De bovenbazen uit Geld moet
rollen van Marten Toonder, die elkaar grote aandelenpakketten toeschuiven en de
wereld beheersen, zijn helemaal terug van weggeweest. Nu niet als krantenstrip,
de bakermat van Toonders held, de heer van stand Ollie B. Bommel, maar in een
heuse wetenschappelijke publicatie.

Hoewel...

Hoe zeker is Van Bavel zelf van het wetenschappelijk bewijs? ,,Er is nog een
ander mogelijk gevolg van grote bezitsongelijkheid, namelijk de invloed die
vermogenden kunnen uitoefenen op de publieke opinie en de politieke
besluitvorming." Let in dit citaat op de woorden 'mogelijk' en 'kunnen'.

Om ons heen is 't bar. Van Bavel somt op: Murdoch (Newscorp) bij de Britten,
Bertelsmann-Mohr (RTL) in Duitsland, Berlusconi (geen introductie nodig) in
Italië. En wij? ,,Maar het proces is wellicht nog het sterkst in Nederland." Wij
hebben hen alle drie, plus John de Mol. Miljardairs die ,,in toenemende mate de
media, meer specifiek de televisiemarkt", zijn gaan domineren."

Da's niet eerlijk. Zijn de gedrukte media soms passé? En tellen gewone
miljonairs niet meer mee? Je zal maar tot de familie Van Puijenbroek behoren en
al decennia een trouwe aandeelhouder in het Telegraaf-concern zijn... Je wordt
niet eens genoemd. Of de familie Van der Vorm, grootaandeelhouders van de
investeringsmaatschappij HAL, die eigenaar is van de FD Media Groep. Genegeerd.
Of Derk Sauer, mede-aandeelhouder van NRC Media. Eerst word je in vragen van
PVV-Tweede Kamerlid Bosma uitgemaakt voor ,,radicaal-linkse eigenaar", maar bij
Van Bavel kom je niet eens voor in een voetnoot.

En die miljardairs die hier de televisie domineren, hoe doen ze dat? Brood en
spelen, zou ik denken. De Mol (mislukt Sport7), Berlusconi (AC Milan), Murdoch
(Fox Sports) weten wat de mensen willen.

Helaas. De beïnvloeding van de massa blijkt subtieler te verlopen. Schrijft Van
Bavel: ,,Zelfs zonder zeer wantrouwend te zijn, is te vermoeden dat vanuit deze
media een bepaalde invloed op de meningsvorming uitgaat die niet ingaat tegen de
belangen van de vermogende eigenaars. Zo wordt economisch bezit indirect omgezet
in publieke invloed." De tweede zin uit bovenstaand citaat is een stellige
conclusie die 'gestaafd' wordt door ontwijkende woorden als 'vermoeden',
'bepaalde invloed' en 'niet ingaat tegen'.

Ha, de hamvraag: wat zijn de belangen van de miljardairs waar hun tv-zenders
niet tegen ingaan? Een concreet antwoord ontbreekt, daarom moet ik speculeren.
In de geest van het onderwerp ongelijkheid: als de rijken steeds rijker willen
worden, dan moet de gewone man/vrouw hun producten komen. Méér van hun producten
kopen. Dus moet de koopkracht omhoog. Dus moeten de lonen omhoog.

Denk aan Henry Ford, de Amerikaanse industrieel die de lonen van zijn arbeiders
in 1914 verdubbelde zodat zij konden kopen wat zij maakten: Fords auto.

Eigenlijk is er dus maar een ding dat niet deugt aan de rol van de miljardairs
in de media. Ze doen hun best niet genoeg. Zij moeten gewoon meer reclame maken
voor hun  eigen belangen: onze hogere lonen.

Maarten Schinkel en Menno Tamminga schrijven in  deze column over economische
ontwikkelingen.

Ongelijkheid is ook:  vier miljardairs  domineren uw tv-scherm

LOAD-DATE: 6 June 2014

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2014 NRC Media B.V.
                              All Rights Reserved

                              62 of 127 DOCUMENTS



                                NRC Handelsblad

                              4 juni 2014 woensdag

'Typemachine'   terug in  bestuurskamer

BYLINE: Door onze redacteurenJan Meeus en Huib Modderkolk

SECTION: In het nieuws

LENGTH: 812 woorden

SAMENVATTING

Afluisterschandaal

Wat één klokkenluider kan bereiken: een jaar na 'Snowden' vechten burgers,
bedrijven en overheden voor hun privacy.

VOLLEDIGE TEKST:

Amsterdam. Wie online leeft, wordt online gevolgd. Het digitale spoor van iedere
gewone burger is groot  en het wordt steeds groter. We zijn permanent online,
smartphone in de aanslag. Het maakt het leven sneller,  soms gemakkelijker. Maar
het gevolg  is óók dat we steeds meer van onszelf weggeven.

Dat besef is misschien wel de belangrijkste verdienste van Edward Snowden.
Morgen precies één jaar geleden publiceerde de Britse krant The Guardian de
eerste in een lange serie onthullingen over de praktijk van de Amerikaanse
inlichtingendienst NSA.

Daarna buitelden de onthullingen over elkaar heen. Ook in Nederland. Tot het
hacken van webfora door de AIVD aan toe. De gevolgen hiervan werden samengevat
door Rob Wainwright, directeur van Europol.  ,,Na Snowden moeten we hard werken
om het publieke vertrouwen te herwinnen", verklaarde hij onlangs op een congres
over witteboordencriminaliteit bij advocatenkantoor Nauta Dutilh. Dat zal niet
makkelijk zijn, blijkt uit een voorbeeld van hoogleraar Gerrit-Jan Zwenne.
,,Meer dan voorheen vragen studenten mij tijdens colleges of privacy dood is. Of
het afgelopen is met de privésfeer. We zijn een stuk cynischer geworden."

In de praktijk vechten burgers, bedrijven en overheden terug. Drie manieren om
vertrouwelijke informatie te beschermen vallen op.

1 Versleutelen van berichten

Symbolisch is de aankondiging van Google -  gisteren. De zoekgigant ontwikkelt
een methode om e-mailverkeer te versleutelen. Google wil hiermee beveiliging van
communicatie voor een groot publiek toegankelijk maken, zegt internetondernemer
Alexander Klöpping.  ,,Dit is nog nooit zo groots aangekondigd. Dat hebben we
absoluut aan Snowden te danken." Voor mensen als Klöpping is  privacy  inmiddels
onlosmakelijk verbonden met technologische vooruitgang. ,,Neem Apple. Als zij nu
een vingerscan introduceren of een app voor het laden van medische gegevens in
je iPhone, gaat het meteen over privacy. Eerder raakten mensen vooral opgewonden
over de technische vooruitzichten."

2 Wees alert op lekken

Gooi geen vertrouwelijke gegevens in de prullenbak. Schrijf je wachtwoord niet
op een geel briefje, maar bewaar hem op een veilige plek. Dit zijn twee van de
tien gouden regels die Ikazia Ziekenhuis in Rotterdam een half jaar geleden
onder zijn werknemers verspreidde.

Controller Henk Vergunst van het ziekenhuis: ,,We weten dankzij Snowden hoe
gevoelige informatie kan weglekken. Daarom hebben we deze regels - soms haast
triviaal - opgesteld om te voorkomen dat medische gegevens op straat komen." Het
zijn eenvoudige handvatten die al jaren bestaan en sinds de onthullingen van
Snowden  in allerlei publieke instellingen weer opduiken om gevoelige informatie
beter te beschermen.

3 Communiceer offline

Het is maar één cijfer van beveiligingsbedrijf Fox-IT, maar het zegt alles over
de omvang van de problematiek voor het bedrijfsleven. Vijftig procent van alle
bedrijfcomputers bevat besmette software. Daarbij gaat het bijvoorbeeld om
kwaadaardige software waarmee de volledige inhoud van een harde schijf of een
computernetwerk kan worden gestolen.

De reactie van bedrijven is even veelzeggend als opmerkelijk: de typemachine is
terug in de bestuurskamer, zij het in een moderne vorm. Bedrijven, zo stellen
verschillende bronnen die actief zijn in de forensische accountancy, bewaren
zeer gevoelige bedrijfsinformatie niet meer  op gewone bedrijfscomputers. Ze
hebben steeds vaker een stand alone computer die niet is aangesloten op het
interne netwerk of het internet. Op zo'n computer staan de  vertrouwelijke
gegevens van een bedrijf.

,,Er wordt aantoonbaar minder gemaild", zegt een werknemer van een groot
accountantskantoor. ,,En als er al gemaild moet worden, zijn het korte
bevestigingen: zoals 'doen we' of 'we spreken elkaar later'."  En wat als je
informatie toch moet versturen? Een oude methode wint terrein: gevoelige
informatie gaat in  een verzegelde envelop  en wordt verstuurd per  koerier. Zo
ging het en zo gaat het weer in het post-Snowden tijdperk.

Film  Oliver Stone wil film over Snowden maken

Hollywoodregisseur Oliver Stone (67) wil een film maken over  Edward Snowden, de
Amerikaanse NSA-klokkenluider die nog altijd in Rusland bivakkeert. Het verhaal
van Snowden  ,,een van de grootste verhalen van onze tijd", zo zei Stone tegen
diverse media.  Het script zal gebaseerd zijn op een boek van journalist Luke
Harding van The Guardian. Journalisten van de Britse krant zullen een bijdrage
leveren. Stone maakte eerder films over de voormalig Amerikaanse presidenten
Nixon en Kennedy (titel: JFK).

Morgen is het één jaar geleden dat de eerste onthullingen over de NSA publiek
werden via The Guardian en The Washington Post.

LOAD-DATE: 4 June 2014

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2014 NRC Media B.V.
                              All Rights Reserved

                              63 of 127 DOCUMENTS



                                NRC Handelsblad

                              31 mei 2014 zaterdag

Twitter: onuitputtelijke bron of veel te kleine vijver?;
NRC Ombudsman Sjoerd de Jong

BYLINE: Sjoerd de Jong

SECTION: Opinie & Debat

LENGTH: 1023 woorden


Nog een leuke fittie op Twitter gehad onlangs, met een NRC-redacteur? Het zou
zomaar kunnen, want veel redacteuren van de krant zijn actief op Twitter.
Koploper is - cijfers van deze week - de  hoofdredacteur (55.100 volgers), maar
ook anderen mogen er zijn, zoals adjunct Marike Stellinga (20.300) of
verslaggever Tom-Jan Meeus (5.984). Topscorer met tweets is ex-chef internet
Peter van der Ploeg (105.800 tweets).

Wat doen ze daar allemaal?

Voor veel journalisten is Twitter een onmisbaar hulpmiddel geworden. De
voordelen zijn duidelijk: je kunt er bronnen en informanten aanboren en
koesteren (interactie). Het is ook een nuttig medium om lezers te betrekken en
inzicht te geven (transparantie). En, last but not least, het dient de promotie
van een medium. Een werkgroep van The New York Times concludeerde onlangs dat
journalisten op sociale media ,,hun eigen promotors [moeten] worden".

Keerzijde: het kan juist afleiden van je eigenlijke werk en een broeinest zijn
van roddel, ruzie en ideologisch bekvechten. Ook al omdat twitteraars die bij
een journalist aanhaken vaak zelf werkzaam zijn in, of betrokken zijn bij, de
media.

Mirjam Remie, webredacteur van NRC Handelsblad en auteur van een masterscriptie
over Twittergebruik door journalisten ('Vertrouwen komt te voet, en gaat per
tweet') analyseerde 3.268 tweets van Nederlandse journalisten. Zij windt er geen
doekjes om. Het persoonlijke, ,,op zelfexpressie gerichte karakter" van Twitter,
schrijft zij, is niet goed verenigbaar met ,,de journalistieke normen en
gebruiken in hun klassieke vorm". Journalisten geven veelvuldig hun mening, en
twitteren geregeld persoonlijke informatie. Klassieke journalistieke standaarden
zijn er ,,nauwelijks te handhaven".

Maar ja, wat houdt dat precies in? En wat zijn dan de do's en don'ts?

De krant nodigde vorige week NOS-redacteur Rachid Finge uit om licht in de chaos
van Twitter en Facebook te scheppen. Finge is, naast nieuwslezer, social media
reporter en leidde een project om de NOS een digitaal opkontje te geven. Met
succes: de NOS schoot omhoog met het aantal volgers op Twitter.

Het recept, volgens Finge: tweets vooral zelf schrijven - in plaats van
automatisch laten genereren, zoals veel nieuwsorganisaties doen - met een
persoonlijke toon ('je' in plaats van 'u',  waar NOS-redacteuren aan moesten
wennen). Dan is Twitter een goede manier om met je (uw) publiek in contact te
treden en het bij de berichtgeving te betrekken - voor kritiek achteraf, of tips
vooraf. Dat werkt des te beter bij breaking news, als gewone burgers ook aan
verslaggeving doen.

Fout: zuur of kinderachtig doen, concurrenten vliegen afvangen en je laten
meezuigen in fitties.  Leuk voor digitale ramptoeristen, zulke ruzies, maar je
schiet er meestal niets mee op - en vrije tijd is ook wat waard. Kortom, wees
sociaal en  toegankelijk, maar blijf vriendelijk.

En hoe doet NRC het? Finge zag ,,vrijwel alleen maar goeie dingen" van
NRC-redacteuren op Twitter. Maar hij legde ook de vinger op de zere plek, wat
het Stijlboek van de krant betreft: daarin staat namelijk wel wat de krant niét
wil met sociale media (geen interne informatie melden, niet beledigen of
schelden,  et cetera), maar niet wat de krant er nu eigenlijk wél mee wil.  Dat
zou kunnen zijn, zei hij: je volgers 'omarmen', nieuws begeleiden, een blik
achter de schermen geven, vragen beantwoorden.

Nog even los van het feit dat het Stijlboek, charmant archaïsch, nog sprak over
sociale media ,,zoals Hyves".

Verschillende twitterende redacteuren met wie ik sprak, gebruiken het middel ook
vooral op die ambachtelijke manier, als een medium om bronnen te koesteren, tips
en informatie uit te wisselen, of te laten merken dat een onderwerp je aandacht
heeft. Het gevaar: rondjes zwemmen in een vijver vol collega's en
gelijkgezinden, of te amicaal worden met bronnen.  Om die reden heb ik
bijvoorbeeld bedenkingen bij het op Twitter werven voor artikelen ('Ik zoek
scholieren voor een stuk over ').  Gooi het net vooral ook elders uit, zou ik
zeggen.

Bovendien, journalisten mogen dan hun eigen 'promotors' moeten worden, ze
blijven natuurlijk in de eerste plaats journalisten - ook op Twitter. Dat kan
weer nieuwe dilemma's opleveren, zoals: een journalist die op locatie, heet van
de naald, verslag doet via Twitter, zonder eindredactie ertussen, en daarna zijn
stuk schrijft voor krant of site, dat wél langs een eindredactie gaat.

Het kan leiden tot, soms verwarrende of geestige, discrepanties.

Verslaggever Marcel Haenen  twitterde begin maart vanuit de rechtbank dat een
oud-politieman onder ede had verklaard dat verdenkingen van seks met
minderjarigen leefden over drie hoofdofficieren van justitie, die hij bij naam
noemde.

Maar in het artikel van zijn hand dat die middag in de krant verscheen, waren de
namen van het drietal niet vermeld, althans afgekort tot een laatste initiaal:
W., H. en nog een W. Ook de naam van de getuigende ex-agent was trouwens,
curieus genoeg, afgekort, tot Leen de K.

Waarom?  De namen waren tenslotte on the record genoemd in een openbare zitting.
Maar de eindredactie oordeelde anders: het blijven beweringen uit één bron die
de krant op dat moment niet kon verifiëren - en die incriminerend zijn.

Je kunt twisten over de oplossing (initialen zijn óók incriminerend). Maar het
Twitter-punt is: moet wat elke redacteur twittert altijd stroken met wat er in
de krant komt - zelfs nog voordat hij of zij daarover heeft kunnen overleggen?

Dat vind ik niet. De verslaggever gaf gewoon door wat tijdens een openbare
zitting werd gezegd.  Of dat ook in de krant moet, is een volgende afweging.

Bovendien, als redacteuren worden gestimuleerd om zichzelf en hun merk aan te
bevelen, moeten ze ook een zekere vrijheid hebben.  Al zijn er voor de hand
liggende beperkingen.  Mirjam Remie geeft handzame aanbevelingen: blijf
betrouwbaar, check je feiten, geef alleen een mening binnen  je expertise,  pas
op met ironie, wees niet grof.

Wie zei het ook alweer? Fatsoen moet je doen - ook op Twitter.

O ja, hij was het (2.553 volgers)


        Reacties: ombudsman@nrc.nl

Volgens The New York Times moeten journalisten hun eigen promotors worden

LOAD-DATE: 2 June 2014

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NH_ART


                         Copyright 2014 NRC Media B.V.
                              All Rights Reserved

                              64 of 127 DOCUMENTS



                                NRC Handelsblad

                              31 mei 2014 zaterdag

Vught, Brabants Wassenaar ;
           Europese verkiezingen Twee dorpen in Noord-Brabant. Twee groepen
dorpsbewoners die  eensgezind volledig anders stemden. Tekst Arjen Schreuder,
foto's David van Dam

SECTION: Weekend

LENGTH: 995 woorden

SAMENVATTING

Reportage

Villadorp

Anders dan ,,het gewone volk" zien de inwoners van villadorp Vught ,,het nut van
Europa" wel. D66 scoorde er dit keer hoger dan de VVD.

VOLLEDIGE TEKST:

Het is niet zo heel moeilijk te verklaren waarom in Vught zo veel mensen op D66
hebben gestemd. ,,Het zijn allemaal kakkers", grinnikt Mathieu van Strien
terwijl hij een vol boodschappenkarretje naar zijn auto rijdt. ,,D66 is net als
de VVD toch een partij van blazers en jazzorkestjes. En alle mensen met te veel
geld hebben bij deze Europese verkiezingen gedacht: laten we deze keer eens niet
op de VVD stemmen, laten we eens wild doen."

Zelf woont Van Strien in ,,een wat kleiner huis" tussen de villa's in het
noorden van het dorp. ,,Ik ben een schipperskind. Ik ben hier verdwaald."
Enerzijds ,,schaamt" hij zich voor de drukte die Vughtenaren maken over relatief
kleine problemen. ,,Vroeger werd je tijdens een demonstratie weggesleept door de
Mobiele Eenheid. Nu wordt ons door de gemeente gevraagd te komen demonstreren
voor de verdiepte ligging van een spoorlijn en krijg je als beloning een ijsje
van de burgemeester." Anderzijds is het toch wel prettig wonen in het rustige
dorp. ,,Hier voetballen de kinderen nog op straat en zetten ze hun doelpalen
opzij als er een auto kalm aan komt rijden." En wat is er eigenlijk tegen
beschaafde omgangsvormen? ,,Naarmate ik ouder word, kan ik een zekere
beleefdheid wel waarderen. Het hoeft niet allemaal ruw en onbeschoft te zijn."

Het Brabantse Vught is een welvarende en aantrekkelijke woongemeente. Eigenlijk
altijd al geweest. Ambtenaren noemen eigener beweging de titel die de gemeente
in de omgeving heeft: het Wassenaar van het Zuiden. Advocaten en Kamerleden,
industriëlen en artsen wonen grosso modo in het noorden van de gemeente. In de
rest van het dorp, van het noorden gescheiden door een drukke verkeersweg tussen
Den Bosch en Tilburg, wonen veelal de mensen die het eigenlijk óók niet slecht
hebben. ,,Het is hier goed toeven", zegt Maarten van Oers, geboren en getogen
tussen de villa's en inmiddels woonachtig in het zuiden. Ja, ook koningin Máxima
is hier vaak geweest, bij de voormalige commissaris van de koningin Frank
Houben, een huisvriend van de Oranjes. ,,Ze heeft hier Nederlands geleerd. En ze
heeft hier leren fietsen."

Van Oers is projectinkoper en, veel belangrijker, prins Carnaval. Hij geeft hoog
op van het verenigingsleven. ,,Iedereen kent elkaar." Dat komt met name door de
vele sportclubs. ,,Daar komen de mensen elkaar tegen." Zelfs het carnaval begint
in Vught aardig op stoom te komen, vertelt hij, en dat is een hele prestatie met
een enerverende carnavalsstad als Den Bosch pal naast het dorp. Zelf stemt hij
niet op D66, maar hij begrijpt de D66-stemmers goed. ,,De partij is hier
behoorlijk actief."

Ja, de overvloed aan gegoede burgerij is het geheim van het succes van de
democraten in Vught. ,,Het gewone volk ziet het nut niet van Europese
verkiezingen en blijft thuis", redeneert bezoeker Ruud Mertens van een eetcafé.
,,Maar mensen zonder financiële problemen hebben over het algemeen een hogere
opleiding gehad en staan verstandelijker in het leven. Zij gaan stemmen. En dan
komen ze natuurlijk als snel uit bij een partij die Europees gezind is." Een
andere bezoeker stipuleert dat de vergrijzing in Vught nog niet sterk heeft
toegeslagen. Er wonen relatief veel gezinnen. ,,En wat is er nu logischer dan
D66 stemmen als je een goede opleiding hebt gehad, nog jong en progressief bent,
en oog hebt voor je omgeving omdat je een gezin aan het opbouwen bent?"

Langs de velden van hockeyvereniging MOP, waar je in het clubhuis mooi kunt
dineren maar ook gewoon een stokbroodje met Aziatische tonijn en avocado kunt
bestellen, maken we kennis met twee ouders die op D66 hebben gestemd. Ze kijken
naar de training van hun jonge kinderen. De één, Ivan Reijnen, heeft een
adviesbureau voor risicomanagement. Hij zegt: ,,Ik ben in deze fase van mijn
leven niet overmatig politiek geëngageerd. Als mijn vrienden over politiek
beginnen, haak ik al snel af." De ander is Maaike Hoefakker. ,,Ik denk niet veel
na over politiek." Niettemin voelen ze zich thuis bij de Europese gedachte die
D66 tijdens de campagne heeft uitgedragen. Hoefakker: ,,Het is goed om bij een
groter geheel te horen." Reijnen: ,,Ik ben pro-Europees. Niet dat jan en
allemaal bij de Europese club moeten horen, want als iedereen lid is, wat is dan
nog de club? Maar we moeten wel kijken hoe we er het beste van kunnen maken."

De aandacht voor onderwijs bij D66 bevalt hun ook wel. Dat D66 het kabinet heeft
geholpen de basisbeurs voor studenten af te schaffen, vinden zij zelfs als
ouders van opgroeiende niet zo slecht. Reijnen: ,,Ik heb geen moeite met het
leenstelsel. Ik ben ondernemer. Aan iets wat je krijgt, hecht je vaak minder
waarde dan aan wat je zelf moet verdienen." Hoefakker: ,,Het leenstelsel leidt
misschien tot een stukje bewustwording bij studenten."

Toch is het succes van D66 in Vught volgens hen vooral een gevolg van de lokale
politiek. Het bestuur heeft ,,goede dingen gedaan", zeggen ze. Het is niet voor
niets dat de coalitie van Gemeentebelangen, VVD en D66 na vier jaar onlangs
opnieuw mocht gaan  regeren. Met name de lobby van de D66-wethouder bij het Rijk
om het spoor in Vught verdiept aan te leggen, heeft veel sympathie gewekt. Ook
is er veel waardering voor de bouw van een onlangs geopend dorpscentrum met
nieuwe winkels. Maaike Hoefakker: ,,Ik heb vroeger VVD gestemd. De laatste tijd
voel ik me door D66 aangesproken."

Op het parkeerterrein van de golfvereniging in Vught laadt Tom Romein zijn clubs
in de kofferbak van zijn auto. Het is simpel, zegt hij. D66 was bij  vorige week
in Vught het voor de hand liggende alternatief voor mensen die bij de
gemeenteraadsverkiezingen op Gemeentebelangen hadden gestemd. ,,Deze mensen
hadden ook VVD kunnen stemmen. Maar die heeft te veel afstand genomen van
Europa."

Het gewone volk ziet het nut niet van Europese verkiezingen en blijft thuis

LOAD-DATE: 2 June 2014

LANGUAGE: DUTCH; NEDERLANDS

GRAPHIC: Twee enclaves: PVV en D66

PUBLICATION-TYPE: Krant

JOURNAL-CODE: NH_ART


                         Copyright 2014 NRC Media B.V.
                              All Rights Reserved

                              65 of 127 DOCUMENTS



                                NRC Handelsblad

                              30 mei 2014 vrijdag

Aanliggen  bij de Romeinen

BYLINE: Door Theo Toebosch

SECTION: Wetenschap

LENGTH: 1304 woorden

SAMENVATTING

Geschiedenis

Romeinen aten met hun rechterhand, lagen op hun linkerarm en wilden bij het
diner ook wat te ruiken hebben. Academici spreken op een festival over Romeinse
eetgewoonten.

VOLLEDIGE TEKST:

Amsterdam. De archeoloog, oudhistoricus en classicus komen dit weekend naar het
grote publiek toe. Op het Romeinenfestival in Nijmegen, dat een paar duizend
bezoekers trekt, geven ze lezingen over de eetgewoonten in de Romeinse wereld.
Dat is dit jaar het thema. Kim Beerden, historica aan de Universiteit Leiden, is
een van de sprekers. ,,Om de antieke wereld te kunnen begrijpen", zegt zij,
,,moeten we ook de voedselcultuur uit die tijd bestuderen."

Door films en televisieseries staan Romeinse eetgelagen op het netvlies van het
grote publiek. Minder bekend is dat ook parfums en geuren bij het eten een rol
speelden. ,,De dichter Catullus nodigt in een van zijn gedichten een vriend uit
om te komen dineren en dan belooft hij hem behalve eten zulke zeldzame en
aangename parfum dat de vriend een en al neus wil zijn",  vertelt Caro Verbeek,
promovenda aan de VU in Amsterdam. Zij heeft zich als kunsthistorica
gespecialiseerd in geur in antieke cultuur en moderne kunst en geeft dit weekend
ook een lezing op het festival.

Plinius de Oudere (letterkundige en natuurfilosoof, 23-79 na Chr.) begreep al
dat geur ook een belangrijk onderdeel van smaak is, aldus Verbeek. ,,Sommige
substanties ruik je alleen als je erop kauwt. Daarom is het volgens hem
belangrijk om tijdens een diner binnen en buiten het lichaam door geuren omgeven
te worden."

Voor hun parfums gebruikten de Romeinen onder meer wierook, mirre, kaneel,
rozen, venkel en oregano. We kunnen deze geuren reconstrueren en dezelfde
prikkels ervaren als Romeinen toen, stelt Verbeek. ,,Maar we zullen niet
dezelfde associaties als Romeinen hebben. Bij nardus ruiken wij alleen een
valeriaanachtige geur, maar Romeinen associeerden het ook met status en rijkdom,
omdat de plant afkomstig was uit de Himalaya en omdat farao's met nardus werden
gebalsemd." Naar de mening van de eerste-eeuwse Romeinse puntdichter Martialis
overdreven sommige gastheren het gebruik van geuren bij diners. Verbeek: ,,Hij
beklaagde zich erover dat er tijdens een maaltijd meer geur dan eten was."

Re-enactors

Het Romeinenfestival waarop Verbeek en Beerden spreken,  is begonnen als een
bijeenkomst van re-enactors,  mensen die geschiedenis zo waarheidsgetrouw
mogelijk naspelen. Inmiddels is het uitgegroeid tot een tweedaagse gebeurtenis
met demonstraties, workshops, rondleidingen, theater, een culturele markt en
lezingen door experts. Voor  archeoloog Stephan Mols, universitair hoofddocent
aan de Radboud Universiteit Nijmegen, is het de tweede keer dat hij er een
lezing geeft. ,,De vorige keer, in 2012, had de organisatie nog de fout gemaakt
lezingen te laten samenvallen met demonstraties door re-enactors. Daardoor waren
er bij mij maar weinig toehoorders. Maar dit jaar is alles beter geregeld."

Mols' lezing gaat deze keer over de Romeinse  tafelschikking en etiquette. ,,Het
algemeen bekende beeld is dat iedereen aanlag. Dat was voor een belangrijk deel
ook zo, maar uit afbeeldingen op grafreliëfs krijgen we de indruk dat vrouwen in
de eerste eeuw voor en de eerste eeuw na Christus niet mochten aanliggen, maar
moesten aanzitten. Waarschijnlijk hebben zij dat  overgenomen van de Grieken,
bij wie de vrouwen nooit mochten aanliggen." De aanligbedden stonden altijd in
groepen van drie. ,,Daarom heet een eetzaal een triclinium. Op ieder bed pasten
drie mensen." Er lagen dus negen mensen rond één tafel.

Inde muren van eetzalen in Pompeii zaten uitsparingen voor de aanligbedden. ,,De
bedden stonden zo opgesteld dat  iedereen bij de tafel in het midden kon en
niemand tegen de rug van een ander aankeek."

De etiquette eiste dat men op de linkerarm lag en met de rechterhand at, zegt
Mols. ,,Dat blijkt uit een passage van de Metamorfosen van de tweede-eeuwse
schelmendichter Apuleius, waarin aan een ezel tafelmanieren worden geleerd." Het
eten werd geserveerd op een kleine tafel in het midden. ,,Het Latijnse woord
voor tafel is mensa, maar mensa betekent ook gang. Er wordt gesproken over de
eerste, tweede mensa, enzovoort. Waarschijnlijk werd per gang de hele tafel
verwisseld."

Op die tafel werden soms relmuizen geserveerd, knaagdiertjes met een lange
pluimstaart. Dat is een van de onderwerpen waarover Kim Beerden zal spreken.
,,Wat de Romeinen aten is interessant, maar waarom ze het aten vind ik
interessanter." Terwijl het gewone volk meestal  granen at, deed de elite zich
tegoed aan speciaal gekweekte vissen, lijsters die in volières werden gehouden
en vetgemeste slakken en relmuizen.

De Romeinen wisten al dat de eekhoornachtige diertjes voor hun winterslaap een
dikke vetlaag kweken. Ze stopten de relmuizen in een speciale aardewerken pot
met gaatjes en mestten ze vet. Beerden: ,,Dergelijke potten zijn bij opgravingen
gevonden." Het vetmesten van relmuizen met lekkernijen als noten kostte tijd en
was het werk van slaven. ,,Het eten van relmuizen was daarom voorbehouden aan de
elite die wilde laten zien hoe rijk ze was. Zoals er nu mensen zijn die kaviaar
eten om te tonen dat ze het breed kunnen laten hangen."

De sprekers op het Romeinenfestival verlenen bewust hun medewerking. ,,Als
academici worden we betaald door de gemeenschap en dus is het onze taak onze
kennis uit te dragen", zegt Beerden. ,,Het Romeinenfestival is een goede
gelegenheid, omdat je weet dat de aanwezigen al enigszins geïnteresseerd zijn."
Ook Mols voelt zich verantwoordelijk. ,,Als afdeling provinciaal-Romeinse
archeologie van de Radboud Universiteit moeten we gewoon betrokken zijn bij zo'n
groot aan de Romeinen gewijd festival in Nijmegen. Om de kennis die vroeger in
de ivoren toren zat uit te dragen."

Groot publiek

Rien Polak, collega van Mols aan de Radboud Universiteit en vaste bezoeker van
het Romeinenfestival, ziet die ontwikkeling ook bij NWO. ,,Terecht vragen ze
steeds vaker hoe onderzoek onder de aandacht van het grote publiek wordt
gebracht." Toch plaatst hij een kanttekening. ,,Niet iedere academicus is
geschikt zijn kennis aan een groot publiek over te brengen. Daarom geef ik
bijvoorbeeld mijn kennis van het Romeinse fort Vechten door aan specialisten die
er een tentoonstelling van kunnen maken."

Mols is op dit moment bezig met Bureau Archeologie en Monumenten van de gemeente
Nijmegen en Museum Het Valkhof alle kennis over Romeins Nijmegen te bundelen en
het publiek onder meer  een vergelijking van de topgrafieën van de Romeinse en
moderne stad te kunnen bieden. Maar wil hij ook een stap verder gaan en als
academicus onderzoek doen naar vragen die bij het publiek leven? ,,Ja, we hebben
zelfs al een poging gedaan door rondleiders bij Het Valkhof te vragen welke
kwesties bij het publiek het meeste leven, maar daar kwam nog niet veel uit."
Ook Beerden staat niet meteen afwijzend tegenover meer invloed van het publiek
op onderzoek. ,,Maar een goede historische vraagstelling formuleren is toch een
vak. Mogelijk kunnen publieke instellingen als musea hierbij een bemiddelende
rol spelen."

Romeins smullen Kieuwen, visbotjes en  ingewanden

De wijn, de oester en de olijf waren niet typerend voor de Romeinse keuken. Die
werden al veel langer in het hele Middellandse-Zeegebied genuttigd. Misschien is
de artisjok wél echt Romeins.

Garum geldt als echt Romeins gerecht:  een vissaus die gemaakt wordt van
gefermenteerde vis en heel veel zout. Het mengsel moest maanden blijven staan
tot het vrijwel vloeibaar was. De geur van garum was berucht,  maar de smaak
gold als verrukkelijk. De hoogste vorm van garum  was de hamaition saus, die
uitsluitend van rottende kieuwen en ingewanden werd gemaakt.  Garum werd meestal
in grote hoeveelheden gemaakt in grote potten, door commerciële ondernemingen.

LOAD-DATE: 30 May 2014

LANGUAGE: DUTCH; NEDERLANDS

GRAPHIC: Op het tweejaarlijkse  Romeinenfestival, dit weekend weer in Nijmegen,
spelen mensen het Romeinse leven na.
Foto's Romeinenfestival

PUBLICATION-TYPE: Krant

JOURNAL-CODE: NRC Handelsblad


                         Copyright 2014 NRC Media B.V.
                              All Rights Reserved

                              66 of 127 DOCUMENTS



                                NRC Handelsblad

                              24 mei 2014 zaterdag

Op een vrachtwagen is de Unie pas echt hard;
Column

BYLINE: Marike Stellinga

SECTION: Economie

LENGTH: 618 woorden


Pvda-minister Lodewijk Asscher sprak deze week op een parkeerplaats langs de A4
met vrachtwagenchauffeurs.  Hij vertelde de chauffeurs over de wet tegen
'schijnconstructies' die hij na de zomer zal indienen en die de keiharde
concurrentie van goedkope Oost-Europese vrachtwagenchauffeurs moet verlichten.

Verkiezingstijd. De afgelopen weken pakte het ministerie van Sociale Zaken
opvallend veel misstanden aan. De persberichten uit de maand mei: ,,1 miljoen
euro aan boetes opgelegd aan transportbedrijven."  ,,EU stemt in met bestrijding
uitbuiting werknemers." ,,Strengere eisen aan uitzendbureaus."
,,Transportondernemer aangehouden voor mensenhandel." ,,Inspectie SZW betrapt
drie illegale bouwvakkers." ,,Asscher: Gelijk loon voor gelijk werk Europese
topprioriteit."

Asscher maakt zich al langer druk over oneerlijke concurrentie en ,,sociale
dumping" van werknemers uit Oost-Europa. Toch zal niemand bij de PvdA  het erg
vinden dat een populaire minister zo vlak voor de verkiezingen één van de
allergrootste zorgen bij de eigen achterban aanpakt en de boodschap  overbrengt:
we doen er echt wat aan.

Want het is hier waar Europa echt schuurt. Waar de Unie de gewone burger  pijn
doet: ze pakken onze banen af. Of: ze maken mijn kleine transportbedrijf  kapot.
Spreek met een vrachtwagenchauffeur en hij zal je vertellen dat je als bedrijf
ongeveer gek moet zijn om nog Nederlandse chauffeurs in te huren tegen een
Nederlands loon. De chauffeurs uit Oost-Europa zijn zo veel  goedkoper.

Het is niet een punt dat louter linkse partijen maken. Het was zelfs een van de
vijf kerntaken die VVD-premier Rutte deze week voor de EU aanwees: de aanpak van
misstanden op de gezamenlijke arbeidsmarkt. Ook de Britse, Duitse en
Oostenrijkse regeringen klagen  over de Grote Arbeiders Trek: mogen we onze
arbeidsmarkten niet wat meer afschermen?

In Brussel wordt de klagers vaak verbaal de mond gewassen. Asscher werd zelfs
xenofobie en populisme verweten. En hoewel dat verwijt ronduit hautain is, moet
je erkennen dat vrij verkeer van personen een van de hoekstenen is van de Unie.
Het is dus nogal begrijpelijk dat er geprikkeld op wordt gereageerd. Dit is nou
eenmaal de deal.

Maar dat zeg je niet makkelijk tegen al die vrachtwagenchauffeurs die aankloppen
en vragen: hoe moeten wij dit overleven?! En dus proberen landen als Nederland
hun arbeidsmarkten alsnog af te schermen, zelfs voor de legale Oost-Europeaan.
Asscher wil de detacheringsrichtlijn  aanpassen: niet alleen het loon moet
gelijk zijn, óók de sociale premies. Daarom kent Europa cabotageregels:
chauffeurs mogen in een ander land max 3 ritjes aaneengesloten rijden. Dat moet
de eigen chauffeurs op de eigen wegen beschermen.

Het is een begrijpelijke maar ook gekke figuur: leuk, dat Europa, maar vooral
als onze bedrijven daar geld verdienen, niet als zij hier komen werken. Al die
bescherming creëert bovendien 'Europese' regeltjes waar de goedwillende
ondernemer wellicht helemaal  gek van gaat worden. Het  vereist  een
controleapparaat dat er niet is. In de transportsector wordt fel geklaagd over
de lage pakkans voor overtreders van de 3-ritten-regel.

Dikke kans dat al deze moeite uiteindelijk niet helpt. De aantrekkingskracht van
goedkope hardwerkende Oost-Europeanen is simpelweg te groot. Als de ene
constructie niet meer mag, wordt er wel een andere verzonnen.

Oost-Europeanen zullen de voorwaarden, het loon, het karakter en het
arbeidsethos op onze arbeidsmarkt voorgoed veranderen. Tot verdriet van
misschien wel hele beroepsgroepen. Ook dat is Europa.

Marike Stellinga schrijft op deze plek elke zaterdag  over politiek en economie

'Europese' regeltjes waar  goedwillende  ondernemer  gallisch gek van gaat
worden

LOAD-DATE: 23 May 2014

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2014 NRC Media B.V.
                              All Rights Reserved

                              67 of 127 DOCUMENTS



                                NRC Handelsblad

                              23 mei 2014 vrijdag

'Het voelt niet zo, maar we leven in een Gouden Eeuw'

BYLINE: Door Michel Krielaars

SECTION: Boeken

LENGTH: 1563 woorden

SAMENVATTING

Interview

Keith Lowe

In 'Het woeste continent' woedt de oorlog tot ver na 1945 voort. Er vielen
talloze doden. 'Kijk naar Oekraïne: de oorlog is nog niet voorbij', aldus
historicus Lowe

VOLLEDIGE TEKST:

De Tweede Wereldoorlog eindigde helemaal niet in mei 1945, maar ging nog
jarenlang door. Althans, dat beweert de Britse historicus Keith Lowe (Londen,
1970) in zijn boek Het woeste continent (besproken in Boeken, 04.05.2012). Hij
beschrijft daarin hoe op de puinhopen van het verwoeste Europa tot in de jaren
vijftig door werd gevochten in de vorm van burgeroorlogen, wraakacties,
afrekeningen, etnische zuiveringen. Communisten, extreemrechtse partijen,
voormalige verzetsstrijders en soms zelfs bevrijde concentratiekampslachtoffers
deden niet voor elkaar onder in wreedheid. Er vielen opnieuw vele tienduizenden
doden - in Griekenland zelfs meer dan 100.000.

Volgens Lowe werden na 1945 oude vetes tussen links en rechts weer opgepakt,
keerde in Polen het vooroorlogse antisemitisme terug en verzetten in het
Balticum en West-Oekraïne partizanen zich tegen de nieuwe communistische
heersers. Diefstal, moordzucht en zedenverwildering leken in die anarchistische
omgeving de norm te zijn. Pas met het uitbreken van de Koude Oorlog werd de orde
enigszins hersteld.

,,We hebben in die periode eigenlijk te maken met vier simultane oorlogen", zegt
Lowe, die ter promotie van zijn boek Amsterdam aandoet. ,,In de eerste plaats
had je de oorlog van de Geallieerden tegen de Asmogendheden Duitsland, Japan en
Italië. Daarnaast woedde een ideologische oorlog tussen links en rechts, die ook
voor 1939 al aan de gang was en tot op de dag van vandaag voortduurt. Dan had je
nog een klassenoorlog, waarin de communisten de macht wilden overnemen, met name
in Oost-Europa. En tot slot was er een binnenlandse etnische oorlog, zoals in
Joegoslavië. Als een van die oorlogen wordt beëindigd, betekent dat niet dat de
andere dan ook meteen stoppen."

Overal heerste anarchie. Toen de dwangarbeiders van de nazi's werden bevrijd,
moesten ze na korte tijd opnieuw worden geïnterneerd, zo gewelddadig waren ze.
Hoe kon het zover komen?

,,De aanvankelijke impuls van de Geallieerden was om iedereen te bevrijden. Maar
toen anarchie uitbrak, beseften ze dat ze in de eerste plaats orde en gezag
moesten herstellen. Dat gold ook voor de concentratiekampen. De Joden mochten
van hun bevrijders kortstondig hun wraakzucht koelen op hun  beulen, maar op een
gegeven moment was het genoeg."

Heeft al dat geweld niet een moreel gedegenereerde, 'verloren' generatie
opgeleverd?

,,Psychologen hebben die traumatische gebeurtenissen op het niveau van de
samenleving als geheel nooit onderzocht. Terwijl we er nog altijd mee te maken
hebben. Het moment waarop we het achter ons kunnen laten, is dus nog altijd niet
bereikt. Kijk naar Oekraïne. Wat daar gebeurt (het voor fascisten uitmaken van
de interim-regering in Kiev door de Russen, mk) is een rechtstreeks gevolg van
de trauma's van de Tweede Wereldoorlog. Die oorlog is in dat opzicht nog altijd
niet voorbij.

,,In Oekraïne zie je nu een vergelijkbaar scenario als kort na 1945. Niemand
heeft in feite de situatie in de hand. Kleine gewapende bendes beheersen ieder
hun eigen hoekjes en doen daar alles wat ze willen, omdat niemand ze tegenhoudt.
Kort na het einde van de Tweede Wereldoorlog had je nog de geallieerde legers
die in zo'n roerig gebied hun gezag oplegden, maar wie doet dat nu?"

U schrijft dat in Polen het antisemitisme na 1945 weer enorm opbloeide. Hoe kon
dat gebeuren?

,,Je moet dat wel nuanceren. Joden worden altijd in de schijnwerpers gezet als
het over hun positie als nazislachtoffers gaat, terwijl de Polen vinden dat zij
daar zelf ook recht op hebben. Ze zijn daardoor afgunstig op de Joden.

,,Je moet ook niet vergeten dat de Polen de Holocaust van nabij zagen gebeuren.
Ze stonden niet te springen toen de Joden uit de kampen terugkwamen. Ze moesten
gestolen bezittingen teruggeven, zich schuldig voelen. Daarom wilde niemand de
Joden terug hebben en daarom werden ze opnieuw verdreven.''

U schrijft dat dat oplaaiende antisemitisme ook werd bepaald doordat direct na
1945 niemand nog iets wist over de omvang van de Jodenvervolging.

,,Waar hadden de Polen die informatie vandaan moeten halen? Ze wisten misschien
wat er in hun eigen regio was gebeurd, maar van de rest wisten ze door de
gebrekkige informatiestroom niets. Je wilde niet dat de Joden terugkwamen naar
je dorp. Wat er in het buurdorp gebeurde interesseerde je niet. Het is te
vergelijken met een boer die een koe heeft geërfd van zijn buurman die naar
Auschwitz is gestuurd. Als die buurman ineens terugkomt, wil je die koe niet
teruggeven."

Tegelijkertijd sloten in Oost-Europa veel Joden zich aan bij de communistische
partij en kregen ze ook daarvoor op hun kop.

,,Joden konden het niet goed doen: ze waren of kapitalisten die iedereen
uitbuitten of leidende communisten. Je kon dus twee kanten op met je
vooroordelen.

,,In Hongarije bestond de hele partijleiding uit Joden, wat niet wil zeggen dat
ze in die partij geliefd waren. Eerder het tegendeel was waar: de communisten
probeerden voortdurend aan te tonen dat ze geen Joodse partij waren door actief
Joden te vervolgen."

U constateert direct na 1945 een grote groei van de aanhang van communistische
partijen  in Europa.

,,In Oost-Europa wil niemand er tegenwoordig van weten. De communisten zijn de
bad guys geworden. Maar in 1945 waren ze de bevrijders. Ze kwamen met een
boodschap die de gewone man kon begrijpen: ze maakten het leven makkelijker voor
de boeren en de arbeiders. Dat gold voor Oost-Europa, maar misschien nog wel
meer voor West-Europa. De Communistische Partij in Italië had meer dan twee
miljoen leden."

Maar in Italië bleven de fascisten na 1945 aan de macht en vonden er amper
zuiveringen plaats. Wat ging daar mis?

,,De Amerikanen waren in Italië de baas. Zij hielden zich niet bezig met lokale
politiek, maar met supermachten en wilden een tegenwicht tegen het communisme.
Het werd belangrijker gevonden om orde en gezag te handhaven dan de ambtenarij
te zuiveren.

,,Italië is tegelijkertijd een speciaal geval. Het fascisme bestond er al
twintig jaar. Je kunt dan niet van een rechter verwachten dat hij fascisten gaat
berechten als hij zelf met die ideologie besmet is. Uit wantrouwen jegens de
justitiële instanties en de politie, namen sommigen daarom het recht in eigen
hand."

Een ander hoofdstuk in uw boek gaat over de etnische zuiveringen in Oost-Europa.
De Russen pikten een stuk van Polen in en verdreven de bevolking. De Polen
kregen een stuk Duitsland en deden hetzelfde. Daarbij ging het er heel
gewelddadig aan toe.

,,Na 1945 had iedereen nog altijd dezelfde opvattingen over nationaliteit,
etniciteit en ras als vóór de oorlog. Tijdens de oorlog belandden die ideeën
zelfs in een stroomversnelling. Daardoor was het na 1945 gewoon om
buitenstaanders over de grens zetten. Maar dat kon alleen doordat het oorlog
was. In de chaos na 1945 zwierven hele bevolkingsgroepen sowieso al rond. Het
was de enige tijd waarin  je een hele bevolkingsgroep het land kon uitzetten.
Als je het een paar jaar later had willen doen, had niemand het toegestaan."

In Joegoslavië werd na 1945 de etnische diversiteit gehandhaafd.

,,Inmiddels is overtuigend aangetoond dat als in 1945 de Serviërs uit Kroatië en
Bosnië en de Kroaten uit Servië waren gezet, de oorlog van de jaren negentig
daar niet was uitgebroken.''

Waarom heeft Tito dat dan niet gedaan?

,,Het was zijn bewuste politiek. Tito geloofde alles bijeen te kunnen houden in
een federatie. Bovendien was het communisme toen de bepalende factor, niet
etniciteit. Het systeem van Tito bestond zolang hij leefde. Toen de ideologie
die dit multi-etnische systeem oplegt, terzijde werd geschoven, kwam de oude
etnische haat meteen weer naar boven. De oorlog van de jaren negentig is dan ook
bepaald door de Tweede Wereldoorlog, compleet met die soldatenliederen en met de
Kroaten die de Serviërs 'cetniks' noemden en de Serviërs  die de Kroaten voor
'ustasha's'  uitscholden. Het was de taal van de Tweede Wereldoorlog."

Is uw kijk op de mensheid veranderd door het schrijven van dit boek?

,,Ik moest na afloop een paar maanden vrij nemen om los te komen van al die
gruwelijkheden. Tegelijkertijd maakte het me hoopvol: we leven in Europa nu in
een Gouden Eeuw, al voelt het daar niet naar. De kracht van de democratische
instellingen - parlement, rechtsstaat - voorkomt dat we in herhaling vallen en
dat onze duisterste kanten opspelen. Die instellingen houden de maatschappij
bijeen."

Populistische partijen keren zich tegenwoordig tegen die democratische
instellingen.

,,We hebben de afgelopen decennia veel profijt gehad van de stabiliteit en
kunnen ons niet voorstellen dat het anders zou zijn. Vanuit die veiligheid is
het een luxe om je tegen die instellingen af te zetten. Maar zelfs als de EU uit
elkaar valt, is dat niet het einde van de wereld, omdat de afzonderlijke naties
sterke instellingen hebben. Op korte termijn is er dus niets aan de hand. Maar
ik zou graag willen dat iedereen zich wat meer bewust werd van het belang van
die instellingen, want zonder hen zijn we nergens."

Keith Lowe: Het woeste continent. Europa in de nasleep van de Tweede
Wereldoorlog. Vertaald door Gerrit Jan Zwier. Balans, 494 blz. EUR 32,50

Na 1945 was het gewoon om buitenstaanders  over de grens zetten

LOAD-DATE: 23 May 2014

LANGUAGE: DUTCH; NEDERLANDS

GRAPHIC: Foto Roger Cremers

PUBLICATION-TYPE: Krant

JOURNAL-CODE: NRC Handelsblad


                         Copyright 2014 NRC Media B.V.
                              All Rights Reserved

                              68 of 127 DOCUMENTS



                                NRC Handelsblad

                              20 mei 2014 dinsdag

Kijk, hier is mijn stokoude moeder

BYLINE: Door onze correspondentJoeri Boom

SECTION: Media

LENGTH: 1085 woorden

SAMENVATTING

Achtergrond

India

Facebook en Twitter zijn populair in India. Bij de verkiezingen kon geen
politicus het zich veroorloven de sociale media te negeren.

VOLLEDIGE TEKST:

In de laatste week van de Indiase parlementsverkiezingen ging Narendra Modi, op
weg naar het premierschap van de grootste democratie ter wereld, bijna onderuit.
Vlak nadat hij zijn stem had uitgebracht, maakte hij een selfie met in zijn hand
het lotus-symbool van zijn partij. Hij zorgde ervoor dat zijn wijsvinger,
bestreken met een dun streepje onuitwisbare inkt ten teken dat hij had gestemd,
goed zichtbaar was, en twitterde de foto naar zijn ruim vier miljoen volgers.
Het kwam hem bijna te staan op twee jaar gevangenisstraf wegens het beïnvloeden
van kiezers die hun stem nog moesten uitbrengen. In de media werden onmiddellijk
vragen gesteld: zou de Verkiezingscommissie, die niet uit de jongste en webwijze
Indiërs bestaat, hem met de overtreding hebben laten wegkomen als ze beseften
hoe groot de invloed van sociale media was tijdens deze verkiezingen?

Modi riep afgelopen zaterdag zijn overwinning niet uit op tv, maar op Twitter.
,,India has won", twitterde hij toen duidelijk was dat de BJP de absolute
meerderheid in het parlement niet meer kon ontgaan. Vlak daarna kwam hij opnieuw
met een selfie: met zijn stokoude moeder, die door zijn haar kroelde. ,,Bij mijn
moeder om haar zegen te vragen", twitterde hij.

Behalve in de VS wordt nergens ter wereld zoveel gebruik gemaakt van Twitter en
Facebook als in India. Het land heeft ruim 200 miljoen internetgebruikers, op
een bevolking van 1,24 miljard. Dat aantal groeit snel. Het aantal
breedbandinternetters beslaat minder dan dertig procent van het totale aantal
gebruikers, de rest gebruikt een mobiele telefoon - vooral om mail te lezen en
sociale sites te bezoeken. Facebook maakte vorige maand bekend dat het nu ruim
100 miljoen gebruikers heeft in India. Twitter heeft 33 miljoen Indiase
accounts.

Het gebruik van sociale media is in India, waar 50 procent van de bevolking
jonger dan 25 jaar is, explosief gegroeid. Facebook krijgt er maandelijks
duizenden gebruikers bij. Ook Twitter is hard gegroeid. Tijdens de vorige
verkiezingen, in 2009, was welgeteld één politicus actief op Twitter. Hij had
zesduizend volgers. Nu zijn honderden nationale en deelstaatpolitici aan het
minibloggen, en hebben vele van hen meer dan een miljoen volgers.

Toename van 600 procent

Een studie van de onafhankelijke IRIS Knowledge Foundation stelde in maart vorig
jaar dat sociale media invloed zouden gaan hebben op de uitkomst van de
parlementsverkiezingen. Onderzoek van na de verkiezingen is nog niet
beschikbaar.

Het IRIS-onderzoek richtte zich op Facebook. Het toonde dat de twee grootste
partijen (BJP en Congrespartij) ruim dertig procent van hun zetels zouden kunnen
behouden of verliezen door sociale media-campagnes. ,,Geen enkele politicus kan
het zich veroorloven tijdens de komende verkiezingen de sociale media te
negeren."

Het waren vooral de politieke uitingen op Twitter die in het oog liepen. De
miniblogjes waren populair. Een politicus die zijn statement in 140 tekens moet
maken, heeft goed nagedacht over zijn boodschap, was de gedachte. Nog voor de
verkiezingen begonnen, meldde Twitter een toename van 600 procent van politieke
tweets in enkele maanden. ,,Twitter heeft de kloof overbrugd tussen beroemdheden
en de gewone man", zei onderzoeker Viahal Tripati tegen persbureau DNA India.
,,Het was bijna onmogelijk voor een kiezer om zijn vertegenwoordigend politicus
te bereiken, maar nu is het makkelijk geworden."

Het aantal twitteraars beslaat echter slechts zo'n vier procent van het
electoraat. Bovendien bevindt het zich voornamelijk in de hogere middenklasse en
in de steden. Hoewel India in hoog tempo urbaniseert, woont het overgrote deel
van de kiezers nog altijd op het platteland, met zijn geheel eigen problematiek.

Ook Facebook wordt vooral gebruikt door ,,jonge, technologisch bewuste,
goedopgeleide, stedelingen", aldus Simplify360, een bedrijf dat sociale media
analyseert. Het bedrijf stelde vast dat het meest besproken verkiezingsonderwerp
op Facebook de corruptie was. Verreweg de populairste politicus was Arvind
Kejriwal, leider van de Aam Aadmi Party (AAP), de 'partij van de gewone man',
die corruptiebestrijding als belangrijkste thema had. Maar de verkiezingen
werden gewonnen door Modi, op grond van zijn economische beloften.
Corruptiebestrijding speelde in zijn verkiezingsuitingen een minder grote rol.

Oude beloftes

Tijdens een recent bezoek aan het platteland van Uttar Pradesh, met 200 miljoen
bewoners India's bevolkingsrijkste deelstaat, bleek dat veel mensen een mobiele
telefoon hadden, en dat ook op veel plaatsen mobiel internet beschikbaar was,
maar dat vrijwel niemand daar gebruik van maakte. ,,Wij bellen alleen met onze
telefoons. Kun je er dan nog meer mee doen?", vroeg een visser uit het arme dorp
Kaman Ghar. Het aantal internetgebruikers op het platteland groeit echter snel,
en zal waarschijnlijk binnen enkele jaren op gelijke hoogte zijn met het gebruik
in de (rijkere) steden.

En dan zou het droombeeld van telefonie- en internetprovider Idea werkelijkheid
kunnen worden. In een populaire Idea-reclame staat een politicus voor een
kiezersgehoor op het platteland een verhaal af te draaien over hoe hij de
watervoorziening zal verbeteren. ,,We hebben hier 3G, hoor", roept een jongen,
en houdt zijn telefoon omhoog. Daarop speelt een filmpje van de vorige
verkiezingen waarin dezelfde politicus precies dezelfde beloftes doet. Zouden
kiezers nog stemmen op een politicus als ze op Facebook zien dat zijn
persoonlijke vermogen sterk is gegroeid sinds hij in functie is?, vroegen de
onderzoekers van IRIS af. ,,Met de opkomst van de sociale media is de democratie
de winnaar."

Sociale media in India Land van grote aantallen en snelle groei

Bevolking

1.283.810.000

(1,2 miljard)  inwoners

52

procent onder  de 25 jaar

150

miljoen gezinnen met middenklasse-inkomens

Internet

950

miljoen  gebruikers mobiele telefoon

205

miljoen internetgebruikers

110

miljoen smartphonegebruikers

90

miljoen Facebookgebruikers

33

miljoen Twittergebruikers

18

miljoen LinkedIn gebruikers

Groei

31

procent groei unieke bezoekers internet: van 56.318.000 (2012) naar 73.872.000
(2013).

86

procent groei  sociale netwerken in 1 jaar

48

procent van internetgebruikers is onder de 25 jaar

27

procent groei  online videogebruik in 1 jaar

Bron: Slideshare, december 2013

LOAD-DATE: 20 May 2014

LANGUAGE: DUTCH; NEDERLANDS

GRAPHIC: Foto Reuters, Amit Dave

PUBLICATION-TYPE: Krant

JOURNAL-CODE: NRC Handelsblad


                         Copyright 2014 NRC Media B.V.
                              All Rights Reserved

                              69 of 127 DOCUMENTS



                                NRC Handelsblad

                              17 mei 2014 zaterdag

Weinig Europeanen stemmen, doe er iets aan

BYLINE: Herman Lelieveldt

SECTION: Opinie & Debat

LENGTH: 1036 woorden

SAMENVATTING

En laat Europarlementariërs daarom ook lid zijn van hun nationale parlement,
aldus Herman Lelieveldt.

VOLLEDIGE TEKST:

Kan het Europees Parlement weer gezag en legitimiteit verwerven? Zeker wel, maar
dan moeten de parlementariërs terugkeren naar de moederschoot van hun nationale
partijen.

Tot 1979  waren alle Europarlementariërs tevens lid van hun nationale
parlementen -  al werd pas in 2004 de mogelijkheid om beide functies te
combineren definitief afgeschaft. Zo'n dubbelfunctie immers, zou onmogelijk goed
uit te oefenen zijn.

Een rare redenering, want als ministers in staat zijn om zowel nationaal als
Europees te opereren, dan moeten parlementsleden dit door een goede
taakverdeling in hun fracties toch net zo goed kunnen?

Tien jaar geleden deed toenmalig  minister van Buitenlandse Zaken Ben  Bot
tijdens een lezing aan de Duitse  Humboldt Universiteit ook al een dergelijk
voorstel. Bots idee vloeide voort  uit de almaar dalende opkomst voor  de
Europese verkiezingen en de lauwe  ontvangst van de  ontwerptekst van  het
constitutionele verdrag. Dat zou inderdaad een jaar later door zowel Franse als
Nederlandse kiezers worden verworpen.

Aan de vooravond van alweer de zevende directe verkiezingen  voor het Europees
Parlement heeft zijn pleidooi niets  aan kracht ingeboet.

Op zijn website pronkt het Europees Parlement ermee de enige direct door de
burger gekozen instelling te zijn die er is om  'u,  de burger, te
vertegenwoordigen'. Terwijl het in werkelijkheid in de afgelopen veertig jaar
alleen maar verder van de burger is afgedreven. Al direct na de eerste
verkiezingen in 1979 viel het politicologen op dat zo weinig kiezers de moeite
namen om te gaan stemmen, terwijl diegenen die dat wel deden zich hoofdzakelijk
door nationale issues lieten leiden. Die opkomst is sinds die eerste
verkiezingen alleen maar gedaald: in 2009 bedroeg ze gemiddeld  46 procent, een
daling van circa 20 procent. Die daling zal volgens recente prognoses nog verder
doorzetten.

De Europese verkiezingen zijn het schoolvoorbeeld van tweederangs-verkiezingen:
een mooie tussentijdse peiling voor de regeringscoalities in de lidstaten, maar
op geen  enkele manier gezaghebbend voor  waar het volgens de burger met Europa
naartoe moet.

Het Europees parlement heeft de daling van de opkomst keer op keer aangegrepen
om voor nog meer macht en bevoegdheden te pleiten. Geef ons het
medebeslissingsrecht en breid dat uit naar  alle beleidsterreinen, want heus,
pas  dan zullen de burgers zien dat we echt  wat in de melk te brokkelen hebben.
Pas dan ook, zullen ze en masse gaan stemmen.

Niets van dat alles. Het Europees Parlement is het enige  parlement in de wereld
dat steeds  minder kiezers weet te mobiliseren  ondanks het feit dat zijn
bevoegdheden stelselmatig zijn uitgebreid.

Deze keer probeert men ons in beweging te krijgen door de kandidaat voor het
voorzitterschap van de Commissie naar voren te schuiven. Maar ook als we ze dat
geven, zal de machtshonger van het Europees Parlement  niet gestild zijn: de
meeste Europarlementariërs willen in de toekomst ook  graag het recht om zelf
wetsvoorstellen in te dienen. Maar namens wie  doen ze dat als minder dan de
helft van de kiesgerechtigden gaat stemmen?

Deze gestage machtsuitbreiding leidt er alleen maar toe dat goed georganiseerde
belangenbehartigers steeds vaker ook de Europarlementariërs weten te bewerken -
en zo de gewone burger nog meer het nakijken geven. Zo leidde de uitbreiding
van de bevoegdheden op het gebied  van landbouw nauwelijks tot een  afname van
de landbouwsubsidies. Immers, de  parlementaire commissie op dat gebied zit vol
met agrarische belangenbehartigers die vooral luisteren naar de stem van de
boeren.

Het belangrijkste voordeel van het  dubbelmandaat is dat het Europarlement zich
op deze basis wél met recht kan beroepen op de stem van de Europese burger. Want
de opkomst bij nationale verkiezingen is in de meeste lidstaten  nog
onverminderd hoog. Daarmee  krijgt het parlement een troef in handen die  zijn
machtspositie ten opzichte van de  overige instellingen enorm vergroot.

Een tweede pluspunt is dat het dubbelmandaat benadrukt dat nationale  en
Europese politiek innig met elkaar  verstrengeld zijn. ,,Europese politiek is
meer dan ooit binnenlandse politiek", merkte Luuk van Middelaar terecht in  deze
krant op. Door een dubbelmandaat kunnen politieke partijen  alleen nog maar
zetels in het Europees Parlement verwerven als zij ook vertegenwoordigd  zijn op
landelijk niveau. Aan de ene kant zullen  landelijk succesvolle eurosceptische
partijen als  de SP en PVV het aantal Europese zetels krijgen waar ze gezien de
stem van nationale kiezers recht op hebben. Aan de andere kant zullen
anti-Europese one-issue partijen het moeilijk krijgen.

Een derde voordeel is dat het dubbelmandaat de ongezonde rivaliteit  tussen
nationale parlementen en het  Europees parlement kan wegnemen.   Omdat die
nationale parlementen  zich meer en meer bedreigd voelden,  is er nu een
uitermate complex systeem van gele en oranje kaarten waarmee zij  bezwaar kunnen
maken tegen  ongewenste  machtsoverdracht. Dat  hele systeem en die controle
daarop  kan echter veel directer plaatsvinden,  als de Europarlementariërs ook
zitting hebben in  de nationale parlementen en daar hun  fracties moeten zien te
overtuigen van  de noodzaak bevoegdheden naar  Brussel over te hevelen.

Last but not least: met de invoering  van het dubbelmandaat is iedereen -
kiezers, kandidaten, kranten - eindelijk verlost van die bloedeloze campagnes
die de Europese voorlichters  ons keer op keer voorschotelen.  Bespaar ons het
Europa van de chocoladerichtlijn en de universele telefoonoplader. We weten
allemaal dat  het echte debat over Europa - de eurocrisis, het bankentoezicht,
Oekraïne - dicht bij huis in onze nationale parlementen wordt gevoerd. Zorg er
dan ook voor dat het  Europees parlement daar zijn mandaat aan ontleent.

Europees Parlement trekt minder kiezers, maar breidt zijn bevoegdheden  steeds

verder uit


          Herman Lelieveldt doceert politicologie aan het University College
Roosevelt in Middelburg en is samen met  Sebastiaan Princen auteur van The
Politics of the European Union (Cambridge, 2011).

LOAD-DATE: 19 May 2014

LANGUAGE: DUTCH; NEDERLANDS

GRAPHIC: foto epa

PUBLICATION-TYPE: Krant

JOURNAL-CODE: NH_ART


                         Copyright 2014 NRC Media B.V.
                              All Rights Reserved

                              70 of 127 DOCUMENTS



                                NRC Handelsblad

                              17 mei 2014 zaterdag

Man van het volk  belooft India   voorspoed en transparantie

BYLINE: Door onze redacteur Joeri Boom

SECTION: In het nieuws

LENGTH: 634 woorden

SAMENVATTING

m/v in het nieuws

Narendra Modi

De man die met grote overmacht de Indiase verkiezingen won, komt voort uit een
hindoenationalistische beweging.

VOLLEDIGE TEKST:

New Delhi. Lang stond Narendra Modi bekend als een workaholic zonder
privé-leven. Tot hij in april opeens toegaf dat hij getrouwd was. ,,Jashodaben
Chimanlal is mijn vrouw", verklaarde hij toen hij zich officieel verkiesbaar
stelde. Het was een van de grootste verrassingen van de campagne. Modi,  al
sinds 2001 premier van de welvarende westelijke deelstaat Gujarat, had afgelopen
jaren steeds verklaard dat hij ongehuwd was.

Vrijdag won Modi met zijn Bharatiya Janata Party (BJP) en enkele kleine
bondgenoten, verenigd in de National Democratic Alliance (NDA), een  ruime
meerderheid in het parlement. Modi wordt India's nieuwe premier, en daarmee de
nieuwe sterke man van 's werelds grootste democratie. ,,Wij kunnen de dromen van
de gewone man verwezenlijken", zei hij vrijdag in een overwinningsrede voor  een
uitgelaten menigte aanhangers.

Narendra Damodardas Modi (63) is een man van het volk. In tegenstelling tot
Rahul Gandhi, die de campagne leidde van de vernietigend verslagen Congrespartij
en die afkomstig is uit de hoogste kringen, groeide Modi op in een arm gezin.
Hij hielp zijn vader in diens theestalletje. Op jonge leeftijd raakte hij
betrokken bij de Rashtriya Swayamsevak Sangh (RSS) - een organisatie geschoeid
op militant hindoenationalisme, die sterke invloed uitoefent op de BJP en
moslims beschouwt als hindoes wier voorouders de fout hebben begaan zich te
bekeren. Hij klom op in de RSS-rangen, tot hij eind jaren tachtig de overstap
maakte naar de politiek. Zijn vroomheid voerde zelden de boventoon in zijn
campagne. Maar in april verklaarde hij op een verkiezingsbijeenkomst dat God hem
gekozen had om het moeilijke werk te doen.

Met Modi krijgt India een eerste minister die in weinig lijkt op de vertrekkende
premier Manmohan Singh (81). Singh is een zachtaardige man van weinig woorden,
die  hevig onder vuur ligt wegens zijn slappe beleid en het gebrek aan regie dat
hij voerde. Modi daarentegen spreekt met luide, diepe stem en heeft een
autoritaire, controlerende regeerstijl, waarbij hij geregeld zijn
deelstaat-ministers buitenspel zette. ,,Hij regeert meer via angst en
intimidatie dan via consensus", meende een voormalig Amerikaans ambassadeur in
New Delhi in 2006 blijkens een bericht aan Washington dat uitlekte via
WikiLeaks.

Lange tijd werd Modi achtervolgd door de rellen van 2002 in Gujarat, die de
wereld schokten. Ze vormden de ernstigste uitbarstingen van religieus geweld
sinds India's stichting in 1947. Volgens officiële cijfers kwamen 1.180 mensen
om, voor driekwart moslims. Modi zou te weinig te hebben gedaan om de rellen te
stoppen. Volgens sommigen - het is  nooit bewezen - zou hij ze zelfs achter de
schermen hebben aangemoedigd.

Dat imago schudde hij afgelopen jaren van zich af. Hij richtte zich met succes
op de economische ontwikkeling van Gujarat, en smeedde nauwe banden met grote
industriëlen. De man die eerder bijnamen droeg als 'koopman des doods' en 'de
nieuwe Hitler', staat nu bekend als 'Mr. Development'. Het waren zijn
economische successen die hem de verkiezingsoverwinning brachten. Tijdens zijn
campagne heeft Modi ook veel nadruk gelegd op de noodzaak van transparantie en
goed bestuur.

Er blijven verhalen opduiken die hem in een kwaad daglicht stellen. Over het
doodschieten van enkele onschuldige moslims door de politie van Gujarat, waarbij
werd voorgewend dat zij terroristen waren. En over zijn vrouw, die hij zou
hebben verlaten om zich te wijden aan het veeleisende bestaan als RSS-activist.
Maar in het verleden heeft hij getoond dat hij   zijn imago van een sterke,
zakelijke leider die slechts getrouwd is met de natie  hardnekkig verdedigt.

LOAD-DATE: 16 May 2014

LANGUAGE: DUTCH; NEDERLANDS

GRAPHIC: Foto AFP

PUBLICATION-TYPE: Krant

JOURNAL-CODE: NRC Handelsblad


                         Copyright 2014 NRC Media B.V.
                              All Rights Reserved

                              71 of 127 DOCUMENTS



                                NRC Handelsblad

                              10 mei 2014 zaterdag

'Drink op Stalin, drink op onze zege'

BYLINE: Door onze redacteur Hubert Smeets

SECTION: In het nieuws; Blz. 9

LENGTH: 1178 woorden

SAMENVATTING

Oekraïense crisis

Pro-Russische elementen in de Donbass houden zondag een referendum. De stemming
wordt overschaduwd door geweld.

VOLLEDIGE TEKST:

Donetsk. Bataljon Oost wordt in paraatheid gebracht. Rond één uur, als de Dag
der Overwinning na de patriottische toespraken met sovjetliederen in een wat
vrolijker muzikale fase is gekomen, groeperen zich rond het standbeeld van Lenin
ineens gewapende 'landstormers' van de 'Volksrepubliek Donetsk'. Sommige
vervoeren hun wapen in een etui. Alsof ze een klarinet onder hun arm hebben.
Anderen dragen een kalasjnikov of een vergelijkbaar wapen onder hun
camouflagejack. Alleen de loop steekt onder de jaspanden uit. Ze zeggen zich te
willen voegen bij pro-Russische strijders die gisteren slaags raakten met
Oekraïense militairen in Marioepol aan de Zee van Azov.

Nooit is een Dag der Overwinning zo door de  actualiteit beladen geweest als nu.
De Grote Vaderlandse Oorlog, zoals de Tweede Wereldoorlog in Rusland heet, is
het referentiekader in het hier en nu geworden. De herinnering aan ,,Polen,
Fransen en Duitsers die het land in het verleden hebben bezet" wordt
aangeroepen. Nu zijn het de Amerikanen die via de 'fascistische junta' in Kiev
willen binnendringen. ,,Rusland, Rusland", scandeert de menigte.

Dit weekeinde zetten deze mensen een volgende stap om de dreigende bezetting de
pas af te snijden: met hun  referendum over de soevereiniteit van de Donbass.
President Vladimir Poetin van Rusland heeft gevraagd het plebisciet te verdagen.
Geen sprake van, was de reactie van de 'afgevaardigden' van de Volksrepubliek
die zich sinds 6 april hebben  verschanst in het bezette provinciegebouw in
Donetsk. Ze hebben het plebisciet wel in tweeën geknipt. Zondag leggen ze de
vraag voor of de Donbass onafhankelijk moet worden en een week later of die
soevereine republiek door Rusland moet worden geannexeerd. Of Poetin dat nu zelf
wil of niet.

De jonge mannen van Bataljon Oost - de meesten zijn twintigers - klitten voor
hun vertrek samen in groepjes van vijf tot tien. De circa 150 politieagenten op
het plein in Donetsk  durven  geen partij te kiezen.

Om half twee is er ineens beweging. De politie marcheert naar de ingang van het
gemeentehuis van het rayon Vorosjilov, de naar een van Stalins rechterhanden
vernoemde centrale wijk van Donetsk. Ook een groep van veertig jongens, die alle
demonstraties deze dag escorteren en al lopend spelen met plastic knevelstrips
of knuppeltjes, verzamelt zich daar.

Waarom? Om twee blauwe vrachtwagens van het Bataljon Oost met enig vertoon
uitgeleide te doen. Ongeveer zeventig man gaat op weg naar Marioepol. Op de open
laadbakken wapperen 'separatistische' en rode vlaggen. De landstorm houdt de
kalasjnikovs en geweren tussen de knieën geklemd met de loop  omhoog. Of de
milities ook daadwerkelijk gaan vechten, dan wel alleen voor de show zo martiaal
op pad gaan? Onbekend.

Vast staat wel dat er een paar uur later een colonne met strijders in Marioepol
arriveert. In de havenstad aan de Zee van Azov, die cruciaal is voor de staal-
en kolenexport uit de Donbass, wordt op deze feestdag dan al uren hard gevochten
tussen milities van de 'Volksrepubliek' en de  Oekraïense strijdkrachten. Er
zijn meerdere doden gevallen: gewone burgers, zo is 's middags op het
Lenin-plein omgeroepen.

Volgens Oekraïense media zouden juist zestig 'landstormers' de aanval op een
politiebureau in Marioepol hebben ingezet. Minister Arsen Avakov van
Binnenlandse Zaken meldt zelfs dat er twintig 'terroristen' zijn uitgeschakeld
en vier krijgsgevangen zijn gemaakt. Op de aanhangers van de Volksrepubliek
Donetsk maakt dat geen indruk. ,,Drink op het moederland. Drink op Stalin. Drink
op de overwinning", is een van de mildere oproepen die op het Lenin-plein
klinken.

Een paar honderd solidaire burgers voor de barricades bij het bezette
provinciegebouw  is het ermee eens dat de leiders nu toch niet naar het Kremlin
luisteren. ,,Er is geen weg meer terug. De zelfbenoemde macht in Kiev heeft nu
alle bruggen verbrand", zegt Aleksandr, een vijftigjarige boekhouder. Ook Varja,
gepensioneerd lift-conducteur in een kolenmijn in de voorstad Makejevka, is het
oneens met Poetin die vrijdag, na de traditionele parade op het Rode Plein, zijn
eerste overwinningsbezoek bracht aan de  geannexeerde Krim. ,,Poetin riep op tot
uitstel om tien levens te sparen", denkt Varja. ,,Maar uitstel zal alleen maar
meer levens kosten".

Beiden hebben er het volste vertrouwen in dat de Donbass en het iets oostelijker
gelegen Loegansk, zich zondag via de stembus onafhankelijk van Kiev verklaren.
Net als de maximaal 5.000 medestanders die 's middags optrekken naar het grote
oorlogsmonument bij het voetbalstadion van Sjachtjar Donetsk.

Dat vertrouwen lijkt buiten het zicht van de betogers nergens op gebaseerd. Daar
is de stad stil. De terrasjes op de Poesjkin-boulevard in het centrum zijn leeg.
In de winkels is geen klant te bekennen. In de cappuccino-tent Koffie Haus,
razend populair in Moskou, wijt de serveerster Masja dat aan de economische
crisis die in de stad al heeft geleid tot lege geldautomaten. ,,Mensen sparen
omdat ze niet weten hoe het morgen zal zijn".

Het is de helft van de verklaring. Want over de Poesjkin-boulevard wordt zelfs
amper geflaneerd door stelletjes of grootouders met kleinkinderen. Dat was
vorige jaren wel anders, zegt advocaat Edoeard Kovel die terloops onthult dat
Stalin al in 1924, dus lang voor zijn machtsontplooiing, precies in Donetsk werd
gekozen als erelid van de gemeenteraad. Waarmee hij maar wil zeggen dat Stalin
in de stad die ooit naar hem is vernoemd, altijd een speciale plek heeft
ingenomen.

In deze bijna leeggelopen stad moet het onafhankelijkheidsplebisciet worden
gehouden. Boris Litvinov, lid van het Sovjetpresidium van de volksrepubliek, is
'curator' van het referendum. Volgens Litvinov wordt er zondag gewoon gestemd in
de scholen, buurthuizen en andere gebruikelijke stemlokalen. Dat staat haaks op
de mededeling van de burgemeester die eerder heeft gezegd dat het
gemeentebestuur geen medewerking aan de stemming verleent. De lijst van
stembureaus, die bij het bezette provinciehuis is opgehangen, is ook niet
bijster lang.

Maar wat doet dat ertoe? De strijd in de Donbass gaat dit weekeinde niet over de
vraag wat de uitslag van het referendum zal zijn. Het draait om de vraag of het
fysiek plaats kan vinden. Daarom wordt er nu zo zwaar in Marioepol gevochten.

In de frontlinie kunnen geen verkiezingen plaatsvinden, redeneren de Oekraïense
strijdkrachten die langzaam oprukken. Hoe meer angst, des te beter. De landstorm
draait de redenering om. Als de Oekraïense opmars wordt weerstaan, zal elke
uitgebracht stem als een daad van heroïsch patriottisme kunnen worden uitgelegd,
zal de 'Volksrepubliek' kunnen zeggen. Een dag voor het referendum is de
kardinale vraag in Donetsk dan ook deze: blijft het in het centrum van de
Donbass zondag relatief rustig of komt het geweld, net als in Marioepol, nu ook
de stad binnen?

Er is geen weg meer terug. De zelfbenoemde macht in Kiev heeft nu alle bruggen
verbrand.

LOAD-DATE: 9 May 2014

LANGUAGE: DUTCH; NEDERLANDS

GRAPHIC: Het lichaam van een gedode politieman ligt buiten het politiebureau van
de Oost-Oekraïense stad Marioepol. Die was gisteren het toneel van hevige
gevechten tussen militairen en pro-Russische strijders.
Foto AP

PUBLICATION-TYPE: Krant

JOURNAL-CODE: NRC Handelsblad


                         Copyright 2014 NRC Media B.V.
                              All Rights Reserved

                              72 of 127 DOCUMENTS



                                NRC Handelsblad

                              10 mei 2014 zaterdag

Dat je denkt: weinig Europese democratie is zo gek nog niet;
Haagse Invloeden

BYLINE: Tom-Jan Meeus Illustratie Ruben L. Oppenheimer

SECTION: Weekend

LENGTH: 1442 woorden

SAMENVATTING

Op wie moet je letten om Den Haag te begrijpen? Deze week: Wilders-Bosma en de
vader van Europees lijsttrekker Esther de Lange (CDA).

Ofwel: de voordelen van minder Europese democratie.

Tekst Tom-Jan Meeus Illustratie Ruben L. Oppenheimer

VOLLEDIGE TEKST:

Ja mensen, het genieten kan weer beginnen. Waar is een feestje, hier is een
feestje: als je vanuit het CS de Haagse binnenstad instapt, richting Binnenhof,
kom je meteen de levensgrote 'Festivalagenda' voor de  komende maanden tegen.

Niets dan pret op het programma in de residentie. Bierproeffestival, Shopping
Night, Culinaire Dinertocht, Tong Tong Fair, Parkpop - en dit zijn maar een paar
van de programmapuntjes.

Toen ik het zag, dacht ik meteen: inderdaad, hier kun je beter geen poster van
Hans van Baalen bij hangen. Dan wordt wel erg zichtbaar welke positie Europa bij
de burger heeft: best onbelangrijk.

En als je doorwandelde naar de Kamer, het was reces, merkte je dat er met die
Europese campagne iets soortgelijks speelde: politieke partijen hadden er erg
weinig zin in.

Wilders natuurlijk wel. Volgens hem kunnen we alle Hollandse eurofielen uit
Brussel wegsaneren en met de opbrengst gratis drank op die festivals schenken.

Maar in zijn partijkas, hoorde ik, zit geen stuiver meer. Dus de PVV-leider is
nogal afhankelijk van Twitter en, jazeker, interviewverzoeken. Ik zag hem in
Britse, Duitse en Belgische media - alsof Henk en Ingrid stemrecht in Wiesbaden
of Worcester hebben.

Zo'n campagne is voor hem ook fijn omdat het ruimte geeft de rotzooi in de eigen
partij naar de achtergrond te drukken. Even dan. Opnieuw hoor je onheilspellende
berichten, nu weer over de weerzin die Wilders zou hebben tegen Martin Bosma,
zijn fractiesecretaris en tekstschrijver.

Niet alleen vindt de partijleider Bosma aartslui, Wilders is volgens
verscheidene bronnen ook van opvatting dat Bosma in feite niet te vertrouwen is.

Vorig jaar kwam het al eens tot een semi-openbare uitbarsting, toen Wilders in
de fractie eiste dat de PVV een SP-voorstel steunde om wachtgeld voor politici
te korten. Een deel van de PVV, onder wie Bosma, voelde daar niets voor:
oud-PVV-politici kunnen zelden een baan vinden, dus uitgerekend hun partij heeft
volgens Bosma belang bij fatsoenlijk wachtgeld. Een opvatting die veel PVV'ers
deelden.

Daarop beet Wilders volgens drie bronnen Bosma toe dat er voor zakkenvullers en
opportunisten geen plaats in de PVV was. ,,Ho ho ho!", reageerde Bosma volgens
de bronnen.

Even liep het uit de hand. Weliswaar legden ze het later bij, maar in de wereld
van Wilders was er geen twijfel meer dat  Bosma voor de partijleider heeft
afgedaan. De enige die dit misschien nog niet door heeft, zeiden ze, is Bosma
zelf.

D66, Wilders' ideale tegenstrever, wilde deze week evengoed de strijd aangaan.
Maar óók veel media bleven tot het weekeinde doen alsof er over anderhalve week
helemaal geen Europese verkiezingen zijn. Nieuwsuur trok zo weinig kijkers met
dat eerste Eurolijsttrekkersdebat, vorige week, dat Hilversum daarna weinig
aandrang meer voelde om campagnenieuws te brengen.

Zodoende hadden we tot dit weekeinde een campagne die uitblonk in haar
introvertie en richtingloosheid. Traditionele partijen - VVD, CDA, PvdA - vonden
het niet héél erg als ze onzichtbaar bleven: hoe meer aandacht voor de
verkiezingen, hoe hoger de opkomst, hoe groter de kans dat de meest
gepolariseerde partijen, PVV en D66, extra kiezers binnenhalen.

Dus die traditionele (en kleine) partijen voerden tot het weekeinde primair
campagne om eigen kiezers te bereiken, terwijl ze conflicten met andere partijen
meden: het is niet hun belang dat kiezers van andere partijen ook in de smiezen
krijgen dat die verkiezingen over anderhalve week al zijn. En dus voerden ze de
laatste weken campagne door zomin mogelijk in beeld te komen.

Zo bleken kandidaat-Europarlementariërs, dit verraste me nogal, veel debatten te
voeren op ministeries en bij andere (semi-)ambtelijke diensten. Er kwam geen
kiezer aan te pas, en wat meer was: die parlementariërs gedroegen zich ook niet
als politici - maar als voorlichters.

Zo zag ik in Utrecht vier Eurokandidaten op het 'EU Seminar van de Rijksdienst
voor het Wegverkeer', waar alleen professionals uit de wereld van de
verkeersveiligheid waren.

De meest ervaren Europarlementariër, Wim van de Camp (CDA), voelde feilloos aan
wat van hem verwacht werd. ,,Er is veel geld in Brussel", zei hij, ,,en ik zal u
uitleggen hoe we dit voor een deel naar u kunnen sluizen." Hier was de wereld
dus helemáál op zijn kop gezet: de politicus die ambtenaren adviseert. In plaats
van  andersom.

Het contrast tussen de non-campagne en de enorme hoeveelheden Europese
propaganda was onmogelijk te ontlopen. Je zou er bijna automatisch eurosceptisch
van worden. Zo had je in Leiden 'De week van Europa', een initiatief van
studenten met veel invloedrijke sponsors en een programma waarin globaal alle
stemmen aan het woord kwamen - Baudet, Boekestijn, Rutte, et cetera.

Ik dacht: ik ga eens luisteren, woensdag, naar een avondje zonder politici,
waarin het ging over de vraag of burgers 'de koers van de EU kunnen veranderen'.
Je zou denken dat dit de primaire behoefte (en frustratie) van burgers is.

In  een bibliotheek zaten een stuk of twintig studenten, die van universitair
docent politieke communicatie Chris Aalberts (Erasmus) overtuigend uiteengezet
kregen dat, daar had je het weer, de invloed van de kiezer op dat Europa zo'n
beetje verwaarloosbaar is. Sommigen waren zo te zien geen twintig: welkom in de
democratie.

Toch zat er wel avontuur in dit avondje. Daarna kwam een man, universitair
docent politicologie Hans Vollaard (Leiden), die het omgekeerde zei van wat je
steeds hoort over Europa: dat het juist goed is dat we niet te veel Europese
democratie hebben.

Zeker nu de populistische opvatting van democratie zo snel terrein wint, legde
hij uit, de idee dat alleen het eigen gelijk telt, zou meer democratie vanzelf
leiden tot Europese ontwrichting. Dus pleitbezorgers van méér Europese
democratie, zoals D66 en GroenLinks, moesten zich realiseren dat ze vooral
,,teleurstelling'' zouden oogsten als ze hun zin kregen.

Zo stond het er ongeveer voor, dacht ik, anderhalve week voor de Europese
verkiezingen: een vermoedelijke winnaar, de PVV, waar de conflictstof zich weer
opstapelde; traditionele partijen die zich klein hielden en waarvan de
parlementariërs zich gedroegen als voorlichters; populaire pleidooien voor meer
Europese democratie die zich tegen de Europese democratie zouden keren.

Je had geen Maurice de Hond nodig om een lage opkomst te voorzien, en oplopende
frustratie daarna. Dus ik dacht: ik ga nog eens kijken in mijn wijkje in
Woerden, het Schilderskwartier, waar ze stemmen volgens de landelijke trends, en
waar ik de afgelopen jaren leerde dat mensen zich vooral ergeren als politici
zich te groot maken.

Het was donderdag, twee weken voor de verkiezingen: er hing nog niet één
verkiezingsposter. Ik belde aan bij het lokale radiostation, RPL, waar ik vorig
jaar al eens sprak met redacteur Jan de Lange. Als gepensioneerde leraar Duits
leverde hij teksten voor de nieuwsbulletins aan. Destijds was hij, lokaal
CDA-bestuurder, gekant tegen de weigering van het landelijke CDA om met de
coalitie te werken. En het toeval wilde dat hij de vader van Esther de Lange
was, de Europees lijsttrekker van het CDA.

De Europa-promotie was ook bij RPL aangekomen. De gemeente hield dit weekeinde
'Europa-om-de-hoek kijkdagen', vertelde De Lange, en wat bleek: een bedrijf uit
de wijk had een paar jaar terug 2 ton EU-subsidie gekregen. Grappig. Verrassend.
Had het lokale nieuws gehaald. Maar verder zou de arrestatie  van ,,een
potloodventer", dacht Jan de Lange, meer mensen bezighouden.

Hij voorzag succes voor de eurosceptische partijen. Tegelijk viel hem ,,een
terugkeer van de redelijkheid" op. En ook hem leek het verstandig als partijen
niet bleven vragen om ,,meer Europese democratie". Dan stimuleer je alleen,
dacht  hij, dat mensen zeggen: hoogste tijd dat ik mijn zin krijg. ,,En als
mensen dat gaan denken, gaat het pas echt mis", zei Jan de Lange.

Buiten kwam ik een frisse dertiger tegen, zzp'er in de IT, op weg naar de
apotheek verderop. Hij keek uit naar de zomer, ,,de festivals", vooral één in
Hongarije. Ik vroeg hem naar de Europese verkiezingen. Hij ging ,,op zeker Geert
stemmen", zei hij. Hij was niet tegen Europa, hij was tegen Rutte met zijn
beloftes. Hij moest nog wel even opzoeken wanneer die verkiezingen ook weer
waren.

Opnieuw hoor je omineuze  berichten uit de PVV. Nu weer over de  waarschuwing
van Wilders dat Martin Bosma, secretaris van de fractie, niet te vertrouwen zou
zijn

LOAD-DATE: 12 May 2014

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NH_ART


                         Copyright 2014 NRC Media B.V.
                              All Rights Reserved

                              73 of 127 DOCUMENTS



                                NRC Handelsblad

                              8 mei 2014 donderdag

Deens roddelblad  schaduwde de sterren via hun creditcards

BYLINE: Door onze redacteurWilfred Takken

SECTION: Media

LENGTH: 659 woorden

SAMENVATTING

Creditcardschandaal

Het tijdschrift Se Og Hør volgde jarenlang het creditcardverkeer van prinsen,
politici en sterren. Het schandaal zou zo als verhaallijn in Borgen kunnen.

VOLLEDIGE TEKST:

Amsterdam. In Denemarken is een groot schandaal uitgebroken rond het
boulevardblad Se Og Hør (Zien en horen), dat jarenlang creditcardgegevens van
bekende Denen heeft gebruikt voor zijn onthullingen.

Van 2008 tot 2012 kon de redactie nauwgezet de gangen volgen van ten minste
achtentwintig leden van het koninklijk huis, politici en  artiesten. Se Og Hør
kreeg per sms actuele betalingsgegevens van een 45-jarige IBM-medewerker die was
ingehuurd door creditcardbedrijf Nets. Hij zou tienduizend kronen (1.300 euro)
per maand hebben gekregen voor zijn tips. De politie vermoedt dat het blad ook
beschikte over passagierslijsten van luchtvaartmaatschappij SAS. De politie
heeft invallen gedaan bij Nets en IBM. De betrokken bedrijven hebben onderzoeken
ingesteld.

De kwestie doet denken aan het Britse afluisterschandaal rond News of the World.
Ook sluit het aan bij de voordurende privacyschendingen op internet door onder
meer de Amerikaanse geheime dienst NSA. Niet voor niets heeft Amerikaanse
klokkenluider Edward Snowden zich via een opinieartikel in het Deense debat
gemengd:  ,,Het lek in deze databescherming onderwierp de Deense elite aan
hetzelfde schaamteloze toezicht als dat waarmee gewone burgers dagelijks
geconfronteerd worden."

De zaak kwam aan het licht nadat Ken Rasmussen, voormalig redacteur van het
blad, erover schreef in zijn sleutelroman Livet, det forbandede (Het leven, de
vloek). Daarin beschrijft hij nauwgezet hoe de tipgever en de redactie te werk
gingen. Iedere keer als een ster zijn creditcard gebruikte, kreeg het blad een
sms'je van de tipgever. Zo kwam het blad achter de geheime huwelijksreis naar
Canada van prins Joachim en zijn tweede vrouw Marie Cavallier. Ook de affaire
tussen oud-premier Morten Helveg Petersen en tv-presentatrice Line Baun
Danielsen kwam zo aan het licht. Ze zouden romantische reisjes gemaakt hebben op
kosten van de staat. Over deze aantijging loopt nog een rechtszaak wegens smaad.
Komiek Casper Christensen werd gesnapt in een  stripclub in Las Vegas terwijl
zijn vrouw in Zweden zat. Slachtoffers als acteur Mads Mikkelsen (Jagten,
Hannibal) en zijn vriendin, actrice Iben Hjejle (High Fidelity, Klovns) hebben
een aanklacht ingediend.

Henrik Qvortrup, toenmalig hoofdredacteur, zegt dat hij wist dat ze een goede
tipgever hadden, maar niet dat die zijn gegevens illegaal had verkregen.
Qvortrup is wegens de kwestie ontslagen als politiek commentator van zender TV
2. Zeven redacteuren van Se Og Hør zijn ook ontslagen. Anonieme redacteuren
klagen in andere media dat bij het boulevardblad een ,,angstcultuur" heerst, die
dit soort misstanden mogelijk maakt. De Deense media verwachten nog veel meer
ontslagen en rechtszaken.

Het schandaal is ook een gevoelige kwestie voor het betrokken creditcardbedrijf
Nets, dat in maart voor 17 miljard kronen (2,2 miljard euro) is verkocht aan
Amerikaanse investeringsmaatschappijen Advent en Bain Capital en aan Deens
pensioenfonds ATP. Die verkoop lag gevoelig in Denemarken omdat daarmee
privacygevoelige informatie over Denen in buitenlandse handen kwam.

Se Og Hør van uitgeverij Aller Media is het grootste tijdschrift van Denemarken
met een oplage van 133.000 exemplaren. Het blad begon als tv-gids en ontwikkelde
zich tot roddelblad, waarin nog steeds tv-gegevens staan. In de jaren tachtig en
negentig had het blad een oplage van wel 300.000 exemplaren. Se Og Hør  heeft
zusterbladen in Zweden, Noorwegen en Finland.

Het schandaal zou zo een verhaallijn kunnen zijn in  Borgen. De  tv-serie, over
de Deense politiek en pers, begint met een premier die de verkiezingen verliest
omdat hij inkopen van zijn hysterische vrouw heeft afgerekend met een creditcard
van het ministerie.

Het blad kreeg sms'jes zodra  sterren hun betaalpas gebruikten.

LOAD-DATE: 8 May 2014

LANGUAGE: DUTCH; NEDERLANDS

GRAPHIC: Sms'je over uitgave per creditcard van Deense prins Joachim, die
'Jokke' werd genoemd.
Het Deense blad Se Og Hør

PUBLICATION-TYPE: Krant

JOURNAL-CODE: NRC Handelsblad


                         Copyright 2014 NRC Media B.V.
                              All Rights Reserved

                              74 of 127 DOCUMENTS



                                NRC Handelsblad

                               6 mei 2014 dinsdag

Brieven

SECTION: opinie

LENGTH: 1336 woorden



        Eerwraak

       Meisjes deden niets slechts

In NRC van 28 april staat dat eerwraak wordt gepleegd als er 'mannelijke trots'
in het spel is, er een reputatie 'geknakt' is of de controle is 'verloren'. De
auteur geeft drie voorbeelden van slachtoffers van 'eerwraak' in Nederland:
Zarife, Gül en Zeynep. Zo te lezen voelden de daders zich beledigd, hadden ze
een kort lontje, of waren ze depressief. De moordenaar van Zeynep pleegde na
zijn daad zelfmoord: een familiedrama. Maar de moorden op Zarife, Gül en Zeynep
zijn geen eerwraakzaken. Wie dat zegt, besmeurt en bezoedelt hun nagedachtenis.

Bij eerwraak gaat het om het herstel van de familie-eer. Door het (vermeende)
wangedrag van een enkel familielid kan een complete familie sociaal worden
uitgesloten: de familie van Joran van der Sloot  en van Tristan van der V., de
Breiviks en Musserts. Eerherstel betekent dat buitenstaanders gewoon doen tegen
de familieleden.  Hopende op eerherstel neem je namens de familie publiekelijk
afstand van het 'slechte' familielid en zijn daden.

Maar in sommige gebieden in het Midden-Oosten blijft de sociale uitsluiting van
de hele familie  voortduren zolang het 'slechte' familielid leeft. Zijn of haar
dood is dan een oplossing. Alleen in zo'n geval is moord eerwraak.

Maar deze drie vrouwen hadden geen ernstig wangedrag vertoond. Ze waren
onschuldig, hun families hadden geen sociale problemen. Daarom kan het niet om
eerwraak gaan. Ik neem het graag op voor Zarife, Gül en Zeynep: slachtoffers van
een overspannen kerel met een kort lontje.


        Rob Ermers
        , auteur van Werkboek Eergerelateerd Geweld, 2010.


        4 mei

         Herdenk wie je wil

Geboren in 1950 ken ik de oorlog alleen van horen zeggen. Een vader en oom die
waren ondergedoken. Een oudoom en -tante bij de NSB. ,,Die wilden we niet meer
zien."  Wij waren goed, zij fout. Niet naar Duitsland op vakantie. Toen hadden
we grenzen, letterlijk en figuurlijk. Er was een vijand, het rode gevaar.
Prettig duidelijk.

Net nu we misschien de kans krijgen om samen in plaats van tegenover elkaar te
gaan leven, hebben jongere generaties blijkbaar behoefte aan nieuwe grenzen: het
morele kompas, wie herdenken we wel en wie niet, wie is er goed en wie is fout.
Beangstigend!

In vrijheid herdenk ik, wie ik wil herdenken. Dat hoort namelijk bij vrijheid!


        Johannes Crol
        Verbier, Zwitserland

        Militair ook vaak slachtoffer

Bij de vraag hoe we bijna zeventig jaar na de bevrijding de mensen willen
herdenken die hun leven tijdens de Tweede Wereldoorlog verloren, maakt
Federatief Joods Nederland onderscheid tussen 'daders' en 'slachtoffers'. Dode
Duitsers worden daarbij collectief als 'daders' betiteld.

De filosoof Rik Peels bepleit in NRC van 1 mei eveneens dat omgekomen Duitsers
niet herdacht moeten worden, omdat hun geen onrecht zou zijn aangedaan.

August Jentsch ligt begraven op de Duitse militaire begraafplaats in Ysselsteyn
(Limburg), in graf AQ-6-148. De 49-jarige hospitaal-soldaat werd op 1 mei 1945
doodgeschoten door Canadese troepen, toen hij een gewonde militair wilde helpen.
Even verderop, in graf AQ-5-105, ligt Obergefreiter Otto Tumbrink. Hij verloor
zijn leven op 18 april 1945 bij een poging de 15-jarige Meindert Hollander uit
een mijnenveld te redden. Ook de Nederlandse jongen kwam om.

Tussen de vele andere dienstplichtige Duitsers die bevel hadden gekregen het
naziregime te verdedigen, ligt bijvoorbeeld Horst Kaps. Hij was 17 jaar jong
toen hij stierf. Zijn ouders, die in Oost-Duitsland woonden, hebben graf
CM-9-216 nooit kunnen bezoeken.

Een Nederlandse vrouw beschreef kort na de bevrijding wat zij van hem vond: ,,Ik
had horen vertellen dat daar een gesneuvelde Duitser lag. Toen wij daar kwamen,
waren er reeds mensen aanwezig. Ik liet de kinderen op een afstandje staan, en
ging toen zelf ook eens kijken. 't Was een jongen van een jaar of zeventien. De
Canadezen hadden hem midden in het voorhoofd geschoten. Zijn gezicht zat vol
bloed, en hij werd al blauw. Hij lag daar met zijn papieren, en zijn helm op
zijn borst, terwijl zijn regenjas over zijn hoofd gelegd was. Wij stonden er
onbewogen naar te kijken. 't Was een Duitser, en dus onze vijand. In mijn hart
maakte ik hem allerlei verwijten. Zou hem hebben kunnen trappen. God, waren wij
dan geen mensen meer, dat wij zo konden haten?"

Horst, Otto en August zijn dus 'daders'? Het is niet te hopen voor de
nabestaanden van onze jongens en mannen die op de Nederlandse militaire
begraafplaatsen in Indonesië zijn achtergebleven. Zij probeerden immers ook een
bevrijding te verhinderen.  Wie een misdrijf pleegt is een dader;  maar verreweg
de meeste gesneuvelde militairen zijn slachtoffers. Dat geldt ook voor dode
Duitsers.

De dodenherdenking op 4 mei  is niet het moment om te vergeten.


        Franz Lenselink
        , historicus en reserveofficier


        Noordpoololie

       Geef consument de keuze

Waarom kan ik als consument in de winkel wel kiezen tussen scharreleieren en
eieren uit de legbatterij, maar bij de benzinepomp niet voor bijvoorbeeld Noorse
olie in plaats van olie van de Noordpool of uit Nigeria?

Ook de herkomst van brandstof aan de pomp moet transparant worden. Alleen dan
kun je het enige wapen van  de consument in een vrije-markteconomie,  het
boycotten van producten, in stelling brengen.

En als dat bij de individuele pomp niet kan  dan zou minimaal op merkniveau
duidelijk moeten worden wie olie van de Noordpool verwerkt. Milieubewuste
consumenten kunnen dan alle pompen van dat merk links laten liggen.

En dat zo'n consumentenwapen effectief kan zijn is in de negentiger jaren
overtuigend gebleken toen Shell bakzeil haalde in de Brent-Spar-affaire.


        F. Klok
        Groenekan


        Vermogensongelijkheid

       Ook  rijken hebben genoeg

Piketty constateert dat de rijken meer vermogen moeten afdragen.
NRC-columnisten Stellinga en Hertzberger reageren daar defensief op: mensen
onderaan de ladder hebben het toch goed genoeg?

De superrijke Warren Buffett en Bill Gates hebben eens geopperd dat je je af zou
moeten vragen in wat voor land je het liefst geboren zou willen worden, zonder
dat je vooraf weet in welke inkomensgroep je opgroeit: in een land met grote
ongelijkheid, voedselbanken, dure kinderopvang, afbladderend onderwijs en rijken
die zich steeds meer opsluiten in beveiligde buurten, of in een land met wat
minder ongelijkheid, ruimhartige kinderopvang, goed onderwijs, een gezond
arbeidsperspectief en een optimistische middenklasse?

De vraag stellen is hem beantwoorden. Maar je kunt de reactie van Stellinga en
Hertzberger ook omdraaien: hebben de rijken het zélf niet al goed genoeg?


         R.J.H. Maartens
        Utrecht

       Een ton is niets voor welgestelde

Rosanne Hertzberger bewees in  haar zaterdagcolumns dat ze weliswaar
optimistisch is   maar ook  naïef. Vermogensongelijkheid zou  geen probleem
zijn, want iedereen kan  vermogen opbouwen. Het is niet moeilijk schrijft ze,
als je elke maand 100 euro spaart, dan heb je over veertig jaar wel bijna
100.000 hele euro's.

Een ton is niet het vermogen waar de actuele discussie over gaat. Een ton is
voor jan modaal die zo stom is om daadwerkelijk vermogensbelasting te betalen.
De discussie gaat  niet over een ton over veertig jaar, maar over vier miljoen
nu. Mensen met dat vermogen 'verdienen' twee ton per jaar bij een rendement van
5 procent. Belastingvrij. Zonder daar iets voor te hoeven doen. Als die mensen
van hun rendement de helft opzijzetten, dan hebben ze over veertig  jaar ruim
12,5 miljoen extra en dus 16,5 miljoen in totaal. Daar sta je dan met je zojuist
trots bij elkaar gespaarde ton.

Of aan vermogensongelijkheid iets gedaan moet worden is een politieke discussie.
Maar het idee dat iedereen serieus vermogen op kan bouwen is ridicuul.

Tegen mensen die elk jaar twee ton rendement bij schrijven, valt niet te
concurreren met een normale baan. Dat is het essentiële punt van Piketty.


        N. Huppes
        Amsterdam

LOAD-DATE: 14 May 2014

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NH_ART


                         Copyright 2014 NRC Media B.V.
                              All Rights Reserved

                              75 of 127 DOCUMENTS



                                NRC Handelsblad

                             29 april 2014 dinsdag

Brieven

SECTION: opinie

LENGTH: 1258 woorden



        Energie

 We zijn verslaafd aan gas

In Stockholm luisteren ze vast met verbazing naar onze discussies over Russisch
aardgas. Deze welvarende metropool met twee miljoen inwoners heeft domweg geen
aardgasvoorziening.  Hoe doen de Zweden dat?

Voor wat betreft elektriciteit hebben ze een geografisch voordeel; ze hebben
waterkrachtcentrales in de bergen.  Verder heeft Zweden ook kernenergie. Maar
hun oplossing om woningen en bedrijven warm te houden kunnen we in Nederland en
elders in Europa ook toepassen. Maar liefst 96 procent van de gebouwen in
Stockholm en omliggende steden als Uppsala en Västerås is aangesloten op een
warmtenet.  De warmte voor deze netten wordt geleverd door afvalcentrales,
warmtekrachtcentrales met hout  als brandstof, restwarmte van de industrie en
enorme warmtepompen op zeewater en rioolzuivering.  Het is een model dat in veel
Scandinavische steden wordt toegepast. Ook Groot-Kopenhagen heeft een warmtenet
dat meer dan 90 procent van de gebouwen bedient.

Stel je voor dat we in Nederland ook eens grootschalig overgaan op warmtenetten.
Er is immers voldoende restwarmte en aardwarmte beschikbaar. Het zou ons in
staat stellen om onze gasbel in Slochteren te bewaren voor hoogwaardige
bestemmingen.  Warmtenetten leveren geen overlast, ze zijn onzichtbaar en
beperken de uitstoot van broeikasgassen. De benodigde investeringen zijn terug
te verdienen en maken ons onafhankelijk van Russisch gas. Zijn we zo
gasverslaafd dat we deze optie ons niet kunnen voorstellen?


        Klaas de Jong
        , directeur Energieprojecten.com

       Duitsland geen gidsland

In zijn pleidooi voor windmolens vraagt Pieter Pauw in NRC van 26 april ons het
prachtige voorbeeld van de Duitse Energiewende te volgen. Blijkbaar is hem
ontgaan dat de Wende in Duitsland zelf toenemend op inhoudelijke weerstand
stuit.

Bundeswirtschaftsminister Gabriel sprak recent in Kassel: ,,De Energiewende
staat te mislukken" en ,,Wij hebben de complexiteit van de Energiewende op alle
gebieden onderschat". De totale Duitse zon-, wind- en geo-energie leverde in
2011 volgens het IEA (Internationaal Energieagentschap) bij elkaar slechts 2
procent van de Duitse energiebehoefte. En dat niet voor niets; de Wende kostte
tot nu toe 120 miljard euro en het bedrag van de gegarandeerde subsidies kan
volgens ex-Umweltminister Altmaier oplopen tot 1000 miljard in 2020. Wind en zon
zijn immers gratis, maar wel duurder dan steenkool of kernenergie. Onderzoekers
van het 'Institut zur Zukunft der Arbeit' (IZA) berekenden dat als gevolg van de
Wende 86.000 banen verloren gingen, omdat door hogere stroomprijs méér banen
verdwenen dan de windmolens opleverden.

Duitsland is niet het gidsland dat Pieter Pauw ons aanbeveelt.


        Paul Braat
        Muiderberg


        Rosanne Hertzberger

       Ongelijkheid schaadt wel

In haar bijdrage van 26 april hekelt Rosanne Hertzberger onder de kop 'Piketty
heeft echt ongelijk' het werk van de jonge Franse econoom. Volgens haar is het
namelijk helemaal niet erg dat een klein deel van de bevolking een steeds groter
deel van het vermogen bezit, zolang Jan Modaal maar over een doorzonwoning en
een Senseo beschikt.

Het boek van Piketty gaat helemaal niet over Nederland en de armen waarover hij
het heeft hebben zeker geen onbezorgd leventje. Zo zijn er wijken in New York
waar de gemiddelde levensverwachting lager is dan in Afrika.

Het boek is vooral een nauwkeurige speurtocht naar data over ongelijkheid die
na een spectaculaire daling in de naoorlogse periode inmiddels met de
liberalisering van markten weer is  opgelopen.  En dat mag Hertzberger dan niet
erg vinden, maar uit talloze studies (onder andere van Richard Wilkinson) blijkt
dat ongelijke samenlevingen het op alle fronten (gezondheid, criminaliteit,
geestelijke gezondheidszorg) slechter doen dan meer gelijkmatige samenlevingen.

Dit gaat zelfs zo ver dat de kindersterfte onder  ongelijke samenlevingen onder
alle lagen van de bevolking, dus zelfs de rijkste, hoger is dan bij meer
gelijkmatige samenlevingen.


        Ton van Rietbergen
        , economisch geograaf aan de Universiteit Utrecht


        Misdaad

       Na de straf een schone lei

Aanpakken van misstanden binnen 'de harde kern' van Ajax-supporters zoals
relschoppen en geweld, daar zal iedereen voor zijn. Pijnlijk en subversief,
zeker een week voordat een andere zeer veelbesproken moordenaar rechtmatig, maar
omstreden, op vrije voeten wordt gesteld, is de opmerking: ,,Toch schoof een
voor moord veroordeelde hooligan aan bij overleg tussen Ajax, de politie en de
gemeente" ('Voetbalhooligans',  NRC ,26 april).

Ten eerste blijkt nergens dat deze man hooligan, relschopper in stadions, is.
Erger nog is de suggestie dat iemand die zijn straf heeft uitgezeten niet
opnieuw mag meedraaien in onze maatschappij. Iets waar deze krant zich juist met
alle kracht terecht tegen verzet als het de veelbesproken Volkert betreft. Maar
ook deze Ajax-supporter heeft zijn boete gedaan, en moet dus weer kansen
krijgen.  Als NRC dat al niet begrijpt én verdedigt, wie dan wel?


        Albert Appelo
        Groningen


        Onderwijs

       Dure schoolreis schandalig

Goed dat het fenomeen schoolreizen eens aan de kaak wordt gesteld in NRC van 26
april. De zoon van mijn hulp moest ook mee op schoolreis. Dat kon zijn moeder
niet betalen.  Toen ze de schoolleiding op haar financiële bezwaren wees, was
het antwoord dat ze haar zoon zoiets toch niet kon onthouden. Bij de gemeente
was er misschien nog wel een potje als ze er vroeg bij was. Zelf had de school
zijn eigen hulppotje afgeschaft, vanwege bezuinigingen. Mijn hulp heeft toen in
arren moede haar enige sieraden verkocht. En het ministerie van Onderwijs juicht
zoiets toe? Schande.


        Lex Plompen
        Den Haag


        Arnon Grunberg

       SS'er kent geen medelijden

Arnon Grunberg schrijft over zijn trip met Artsen zonder Grenzen naar Congo:
,,Oog in oog met dit lijden begrijp ik de SS'ers in het concentratiekamp beter
dan ooit. Met de ondermens kun je je niet identificeren. Hij stinkt, hij is
lethargisch, hij weet niet wat solidariteit is, hij lijkt nauwelijks meer op een
mens. Vernietiging is misschien het ware medelijden." Gewraakt citaat leest niet
alsof het ironisch bedoeld is. Hoe is het in vredesnaam mogelijk dat, de ellende
in Congo overziend, een weldenkend mens begrip kan opbrengen voor sadistische
beulen die door henzelf als inferieur bestempelde medemensen doden? Je moet wel
heel erg de weg kwijt zijn om dan te durven spreken van 'het ware medelijden'.


        Ruud van Gijzel
        Nijmegen


        NS

       Student, neem een trein later

De NS wil voor betalende reizigers de tarieven in de spits met 10 procent
verhogen. De oplossing voor de overvolle treinen in de spits kan echter veel
klantvriendelijker. Laat alle universiteiten, hbo's en mbo's voortaan om 10:00
uur beginnen. Dan reizen de meeste studenten na de spits en ontstaan er  veel
plekken voor betalende forenzen tijdens de spits.  Om ook 's avonds meer
zitplaatsen te krijgen, kan afgesproken worden dat de OV-studentenkaart niet
geldig is tussen 17:00 uur en 18:00 uur. Studenten reizen dan voor of na de
spits, een enkeling zal willen betalen om tijdens de spits te reizen. Een
simpele oplossing, met alleen maar winnaars: de NS krijgt meer betalende
reizigers en hoeft minder materieel te kopen, de betalende forens heeft meer
comfort, de student kan zijn wekker een uurtje later zetten.


        Laurens Zwaan
         Amersfoort

LOAD-DATE: 30 April 2014

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NH_ART


                         Copyright 2014 NRC Media B.V.
                              All Rights Reserved

                              76 of 127 DOCUMENTS



                                NRC Handelsblad

                             26 april 2014 zaterdag

Piketty heeft echt ongelijk;
column rosanne hertzberger

BYLINE: rosanne hertzberger

SECTION: Opinie & Debat

LENGTH: 770 woorden


Denkt u dat Nederland een mooi land is? Een redelijk egalitair land? Een sociaal
land met kansen voor iedereen? Dan bent u zo langzamerhand in de minderheid aan
het raken.

Je struikelt tegenwoordig over de denkers en schrijvers die het tegendeel
beweren. Vooral het ongelijkheidsdenken is hip.

Rutger Bregman schrijft maandelijks lange stukken in De Correspondent over de
verwoestende effect van ongelijkheid op legio sociale problemen, inclusief
criminaliteit, tienerzwangerschappen en alcoholisme. Jesse Frederik betoogt
telkens weer dat de 'rijkaards' hun centjes verstoppen voor de fiscus (en het
CBS) in box 2 en dat het in werkelijkheid dramatisch gesteld is met de
inkomensverdeling in Nederland.

En dan is er nu Capital in the Twenty-first Century, waarin de Franse econoom
Thomas Piketty betoogt dat al die ongelijkheid een onvermijdelijk gevolg is van
het kapitalisme. Europa dreigt in rap tempo terug te vallen naar de negentiende
eeuwse situatie waarin de rijkste burgers kunnen teren op geërfd vermogen,
terwijl de noeste arbeid van de rest van het land nooit echte rijkdom zal
brengen.

Echt, Marie-Antoinette is terug van weg geweest.

En alsof het afgesproken werk was, publiceerde het CBS begin deze maand ook nog
eens cijfers die lieten zien dat 1 procent van de Nederlanders 23 procent van
het vermogen bezit. De situatie is zo ernstig dat er draconische maatregelen
nodig zijn om de boel weer recht te trekken. Een belasting op vermogen zou een
oplossing voor al onze problemen zou zijn. Gewoon met de botte bijl alles een
kopje kleiner maken.

Piketty zou zo'n belasting het liefst wereldwijd invoeren zodat niemand zich kan
verstoppen. De Tweede Kamer heeft hem inmiddels uitgenodigd om zijn plannen toe
te lichten.

Nu ben ik wel een beetje een vreemde eend in de bijt, maar eigenlijk
interesseert me ongelijkheid niet zoveel. Het maakt me niet uit welke auto er
voor de deur in Laren geparkeerd staat. Mij gaat het om die anderen.

Heeft de gemiddelde Nederlander een beetje een aangenaam leven? Krijgt hij een
goede dokter, zitten zijn kinderen op een goede school, kan hij veilig over
straat? Op al die vragen klinkt een volmondig ja. Ook in een land waar 1 procent
al het vermogen bezit, blijven de levensstandaarden hoog. Verder verdient Jan
Modaal best aardig. De inkomens van onze middenklasse horen bij de top van de
wereld.

Sterker nog, als je ziet dat Nederland qua inkomen redelijk egalitair is, hoe
kan het dan dat het vermogen zo ontzettend scheef verdeeld is? Laten we ons voor
de verandering eens niet concentreren op de rijkste 1 procent, maar op de
Nederlander die met zijn vermogen 10 procent onder het gemiddelde zit. Volgens
het CBS heeft hij niet eens 17.000 euro bij elkaar verzameld. Niet eens één
modaal jaarsalaris.

Je kunt natuurlijk je hoofd blijven breken waarom de rijken zo rijk zijn, maar
een prangender vraag is: waarom heeft de rest van Nederland het nagelaten om
vermogen op te bouwen?

Een deel van het antwoord is te vinden in puur ongeluk. Vermogensopbouw is een
riskante hobby. Er was Icesave, er was DSB, er waren woekerpolissen. Maar een
ander antwoord? Dat is het totale gebrek aan urgentie om vermogen op te bouwen.
Die man met 17.000 euro, die crepeert niet, hij woont in een huis van 200.000
euro, volledig gefinancierd door de bank. Zijn hypotheek heeft hij nooit
afgelost, want de rente was aftrekbaar.

En waar had je eigenlijk extra vermogen voor nodig? De maatschappij beschermt je
tegen grote rampen, ziekte, werkeloosheid en arbeidsongeschiktheid. Ziektekosten
en aansprakelijkheid waren verzekerd. En de kinderen konden spotgoedkoop lenen
voor hun studie.

De gemiddelde Nederlander liet zijn spaarcentjes veilig sudderen op een
rekening. Om vermogen op te bouwen, had hij risico moeten nemen met beleggingen
of investeringen. En hij had spaarzaam, gedisciplineerd en geduldig, jaar in
jaar uit minder moeten uitgeven dan hij verdiende. Dat was het gewoonweg niet
waard.

Die vermogensongelijkheid is voor een belangrijk deel het gevolg van een
onbezorgd leventje in een aangeharkt land.

Het resultaat? Deze man is vergeleken met de 1 procent  rijksten straatarm met
zijn 17.000 euro maar woont in een leuk rijtjeshuis met diepe tuin, een
thuisbioscoop en een Senseo. Het leven in Nederland kan prachtig zijn zonder
vermogen. Ongeacht welke auto er voor de deur van de Larense villa staat.
Ongeacht welke intellectuelen er moord en brand schreeuwen over die ondraaglijke
ongelijkheid.

Rosanne Hertzberger is microbioloog.

Die vermogensongelijkheid is

voor een belangrijk deel het

gevolg van een onbezorgd

leventje in een aangeharkt land

LOAD-DATE: 25 April 2014

LANGUAGE: DUTCH; NEDERLANDS

GRAPHIC: Hertzberger, Rosanne 08-2013 005

PUBLICATION-TYPE: Krant

JOURNAL-CODE: NRC Handelsblad


                         Copyright 2014 NRC Media B.V.
                              All Rights Reserved

                              77 of 127 DOCUMENTS



                                NRC Handelsblad

                             26 april 2014 zaterdag

Bankpresident Klaas Knot: kans  op negatieve rentes

BYLINE: Door onze redacteurMaarten Schinkel

SECTION: In het nieuws

LENGTH: 569 woorden

SAMENVATTING

Eurozone

Als de gemiddelde inflatie in de eurolanden verder zakt, kan de Europese
Centrale Bank de rente tot onder nul procent verlagen, zegt DNB-president Klaas
Knot.

VOLLEDIGE TEKST:

amsterdam. Negatieve rentes zijn mogelijk in Europa als de inflatie in de
eurozone verder wegzakt. Dit zegt president Knot van De Nederlandsche Bank
vandaag in een vraaggesprek met deze krant.

De landen van de eurozone kampen met een zeer lage inflatie van 0,5 procent. Dat
is zeer dicht bij 'deflatie', waarbij de prijzen structureel gaan dalen.  De
Europese Centrale Bank, die het monetaire beleid in de eurozone voert, streeft
officieel naar een inflatie dichtbij 2 procent. De huidige inflatie zit daar dus
ver onder.

Het belangrijkste rentetarief van de ECB  is daarom al verlaagd tot 0,25
procent. Maar een andere rentevoet, de zogenoemde depositorente, staat al op nul
en kan niet verder naar beneden. Deze rente geldt voor banken die overtollig
geld bij de Europese Centrale Bank willen stallen.

Knot sluit niet uit dat deze rente onder nul kan worden gebracht als dat nodig
mocht zijn. ,,De laatste gegevens bevestigen dat het economisch herstel doorzet.
Dat herstel kan het inflatieniveau uiteindelijk ook weer bij het doel van
dichtbij 2 procent brengen," zegt hij. ,,Maar mocht het nu zo zijn dat de
inflatie blijft tegenvallen en we onze vooruitzichten voor de middellange
termijn neerwaarts moeten bijstellen, dan lijkt een rentestap het gepaste
antwoord. Een rente van nul procent is voor mij geen harde ondergrens."

Daarmee zou volgens Knot de depositorente dus 'in het negatieve' kunnen worden
gebracht. ,,Het betekent dat je dan sowieso nog een paar kleine rentestappen
kunt nemen."

Gewone burgers zouden overigens niets merken van een negatieve rente.
Verschijnselen als het betalen om te mogen sparen of geld op de rekening te
hebben, zullen zich niet voordoen. De maatregel blijft beperkt tot het
geldverkeer tussen banken en de ECB.

Volgende week komt Eurostat, het EU-statistiekbureau, met het inflatiecijfer
over april. Een hardnekkige deflatie geldt als zeer slecht  voor de economie,
omdat consumenten aankopen gaan uitstellen in afwachting van nog lagere prijzen.

Ook het evenwicht in de eurozone tussen vooral zuidelijke landen (met een zwakke
concurrentiepositie) en noordelijke landen kan bij lage inflatie of deflatie
moeilijker worden hersteld. Om de kosten verder te drukken zouden de lonen en
prijzen in het zuiden structureel moeten gaan dalen ten opzichte van het
noorden.

Knot is weinig enthousiast over de mogelijkheid van grootscheepse aankopen van
leningen door de centrale bank, zoals dat in onder meer de Verenigde Staten en
Japan als paardenmiddel wordt ingezet om de inflatie op te krikken. ,,Voordat
we, in potentie, daar miljardenbedragen voor gaat inzetten moeten we wel
overtuigd zijn van de effectiviteit van zo'n programma. Ik ben nog niet
overtuigd."

Europese centrale Bank Meer openheid

De Europese Centrale Bank neemt zich voor om notulen van de vergaderingen van
het bestuur te publiceren. Dat zei topman Mario Draghi donderdag. DNB-topman
Klaas Knot zegt:  ,,We werken alleen nog aan de details.''

Het gaat alleen nog om de timing en de mate van detail waarin de gesprekken
worden weergegeven. Ook overweegt de ECB om niet meer elke maand, maar eens in
de twee maanden te vergaderen. De Amerikaanse centrale banken hanteren   dit
vergaderschema ook.

LOAD-DATE: 25 April 2014

LANGUAGE: DUTCH; NEDERLANDS

GRAPHIC: Korte rente al lang laag

PUBLICATION-TYPE: Krant

JOURNAL-CODE: NRC Handelsblad


                         Copyright 2014 NRC Media B.V.
                              All Rights Reserved

                              78 of 127 DOCUMENTS



                                NRC Handelsblad

                             23 april 2014 woensdag

Over de haag

BYLINE: René Moerland

SECTION: Binnenland

LENGTH: 520 woorden


Arme Vrouwen geweerd

JEZUS LEEFT, Ikkiesvooreerlijk.eu en IQ, de rechten-en-plichtenpartij: het zijn
maar enkele van de partijen die volgende maand meedoen aan de Europese
verkiezingen. Maar één partij werd vorige week door de Kiesraad geweerd: de
Vrouwen Partij. De kandidatenlijst van de Vrouwen werd ongeldig verklaard, omdat
zij geen bewijs van betaling hadden ingeleverd van de waarborgsom van 11.250
euro. De Vrouwen Partij laat het er niet bij zitten en tekent bezwaar aan bij de
Raad van State tegen deze 'excessief hoge som'.  ,,Voor uw perceptie", schrijft
ze: bijna net zo veel als ,,het netto jaarinkomen van iemand met een
bijstandsuitkering". Daarmee staat Nederland volgens de vrouwen ,,op de laatste
plaats in rangorde van democratische verkiezingen in Europa".

De vrije geest van Toine

De presentatie van de stemwijzer; altijd een goed 'mediamomentje' weten ze bij
de politieke partijen. Maar niet zonder risico, want de Stemwijzer aan de hand
van stellingen die de lijsttrekkers  in het openbaar moeten invullen,  is tevens
een test over de kennis van het eigen partijprogramma. Ook voor partijen die
meedoen aan de verkiezingen voor het Europees parlement in mei. Er was goed
geoefend. Alleen Toine Manders, lijsttrekker van 50Plus meldde een curieuze
uitslag. Bij de 30 stellingen kwam zijn eigen voorkeur het meest  overeen met
het programma van 50Plus. Tot zover niets aan de hand. Maar Manders bleek het
ook met geen andere partij dan zijn eigen 50Plus zo vaak oneens.  ,,Het
illustreert de onafhankelijke geest van Toine", wisten zijn medewerkers.

Zij van groene wc-eend

Ook politieke keurmerken en kwaliteitsstempels zijn prachtig campagnemateriaal.
De Foundation Max van der Stoel (FMS), het buitenlandinstituut van de PvdA, nam
in de aanloop naar de verkiezingen op 22 mei het initiatief om er zelf eens één
uit te delen. Het onderzocht hoe het nu eigenlijk staat met de plannen van
partijen om ontwikkelingslanden ,,een kans te geven" op het gebied van onder
meer handel, biobrandstoffen en belastingen in de Europese Unie. Gisteren maakte
het instituut, genoemd naar oud-minister van Buitenlandse Zaken Max van der
Stoel van de PvdA, de winnaar bekend: GroenLinks. De eigen partij, PvdA, haalde
wel een troostprijs binnen. In zijn Europese verkiezingsprogram is de PvdA de
op-één-na-beste partij voor ontwikkelingslanden. Ex aequo met de SP, dat wel.

Aan de muur bij de VVD

Soms zijn verkiezingsposters en slogans te goed: dan krijgen ze tijdens de
campagne zoveel aandacht dat ze na de verkiezingen niet onmiddellijk vergeten
zijn. Zoals bij de VVD. ,,1.000 euro voor iedere hardwerkende Nederlander",
beloofde de partij in 2012. ,,In Rotterdam spreken we Nederlands", aldus de
afdeling Rotterdam bij de gemeenteraadsverkiezingen. Het succes bracht de VVD
in, zoals de Amerikanen zeggen, the toxic cycle of overpromise and
underdelivery. Niet dat ze dit in de VVD zelf zo zwaar opnemen. Blijven lachen.
Dus bij een van de partijwoordvoerders hangt sinds kort deze uitspraak,
vormgegeven als VVD-poster, aan de muur: ,,Wie gelooft onze posters nog? Wij
niet."

Redactie René Moerland

LOAD-DATE: 23 April 2014

LANGUAGE: DUTCH; NEDERLANDS

GRAPHIC: logo over de haag 3

PUBLICATION-TYPE: Krant

JOURNAL-CODE: NRC Handelsblad


                         Copyright 2014 NRC Media B.V.
                              All Rights Reserved

                              79 of 127 DOCUMENTS



                                NRC Handelsblad

                             18 april 2014 vrijdag

Hoe rijk is de  armste 1 procent?;
Tamminga & Schinkel

BYLINE: Menno Tamminga

SECTION: Economie

LENGTH: 612 woorden


Ongelijkheid is een groeimarkt. Wie, zoals topmanagers in het bedrijfsleven,
zijn beloning deels in aandelen krijgt,  zag de bedragen de afgelopen vijf jaar
in de stijgende beurstrend zomaar verdubbelen. De hardwerkende Nederlander heeft
het nakijken.

De ongelijkheid van bezit is nog schrijnender. Altijd zo geweest, overigens, zie
de cijfers sinds Quote in 1997 zijn eerste 500-lijst publiceerde. Afgelopen
zaterdag berichtte de Volkskrant op basis van maatwerkcijfers van het CBS over
2012 dat de rijkste 1 procent Nederlandse huishoudens ruim 23 procent van ons
vermogen bezit (exclusief pensioenen). Het CBS heeft, voor het eerst, alle
Nederlandse huishoudens verdeeld in honderd componenten van elk iets meer dan
74.000 huishoudens. Per procent heeft het CBS bezittingen en schulden in kaart
gebracht. De rijkste 1 procent van Nederland bezit na aftrek van schulden 273
miljard euro aan vastgoed, huizen, aandelen en bedrijven. Ook de CBS-cijfers
zeggen: rijken worden steeds rijker.

Maar de armste 1 procent? Wie zijn zíj? Voordat u verder leest, stel u zelf de
vraag: waar denk ik aan bij de armste 1 procent? Bedenk: niet arm in inkomen,
maar in vermogen.

Arm betekent schulden, was m'n eerste gedachte. Het inkomen van de armste 1
procent is zo laag dat ze alleen consumeren (huur, zorgpremies) en niks kunnen
sparen. Maar omdat hun inkomen zo laag is en er altijd wel onverwachte uitgaven
zijn, hebben ze wel schulden. Dus: per saldo een negatief vermogen. Arm in
vermogen is ook arm in inkomen. Mijn clichébeeld: mensen met een lange
'carrière' in de bijstand. Studenten. Klanten van de voedselbank. Huurders bij
een woningcorporatie.

Dat blijkt nog niet half goed. De armste 1 procent heeft wél kolossale schulden:
meer dan 52 miljard euro. Dat is bijna 7 procent van het totaal. Verrassend.
Sterker nog: de 1 procent armste lui hebben méér schulden dan de 1 procent
rijksten.

Welke banken en andere financiers zouden zonder morren die armste 1 procent
voorzien hebben van bijna 7 procent van de totale schuld?  Hoeveel stroppen
zouden zij nu in deze economische crisis lijden op wanbetalingen? Om het even
met uw eigen schulden te vergelijken: de armste 1 procent heeft gemiddeld
727.000 euro schuld.

Maar het beeld kantelt als je ook de bezittingen ziet: bijna 32 miljard euro.
Dat is 1,6 procent van het totaal. Dat is meer dan je bij een volstrekt gelijke
verdeling verwacht (1 procent), maar nog veel meer als je rekening houdt met de
ongelijkheid. Dan zouden de armste sloebers toch minder dan 1 procent van alle
bezittingen moeten hebben....

Maar zo arm als zij in de statistiek zijn, zoveel vastgoed blijken zij te
hebben. Hun bezit bestaat bijna volledig uit eigen woningen (bijna 23 miljard
euro) en overig onroerend goed (6 miljard euro). Van de armste 1 procent heeft
95 procent een hypotheekschuld en dus een eigen koopwoning.

Waar doen ze het van? Wie zijn deze mensen, zo arm als kerkratten maar wel met
een eigen huis? De bulk moet wel uit ondernemers bestaan met een negatief
fiscaal vermogen. Maar vooral zijn zij tweeverdieners en gezinnen met een
duurder koophuis. De gemiddelde hypotheekschuld is 547.000 euro. Ik stel me een
vinexlocatie voor, een huis dat aan het begin van de eeuw is gekocht. Met een
hypotheek die nu onder water staat: de lening is hoger dan de huidige waarde van
hun huis. Hun vermogen plaatst hen in de armste 1 procent, maar het kan niet
anders of zij behoren qua inkomen tot de hogere klassen in de samenleving.

Het blijft ongelijk verdeeld.

Maarten Schinkel en Menno Tamminga schrijven in deze column over economische
ontwikkelingen.

Ook de schulden zijn ongelijk verdeeld: de armsten bezitten 7 procent

LOAD-DATE: 18 April 2014

LANGUAGE: DUTCH; NEDERLANDS

GRAPHIC: Tamminga, Menno 07-2013 023

PUBLICATION-TYPE: Krant

JOURNAL-CODE: NRC Handelsblad


                         Copyright 2014 NRC Media B.V.
                              All Rights Reserved

                              80 of 127 DOCUMENTS



                                NRC Handelsblad

                             18 april 2014 vrijdag

In Donetsk wordt deze ochtend   niets ontruimd

BYLINE: Door onze redacteurSteven Derix

SECTION: In het nieuws; Blz. 6

LENGTH: 439 woorden

SAMENVATTING

Reportage

Pro-Russische activisten

Achter de barricades heerst scepsis. ,,Wat betekent meer bevoegdheden? Geen
reet!"

VOLLEDIGE TEKST:

Donetsk.  ,,Heb je het niet gehoord?", vraagt Konstanin. ,,Heel veel doden in
Marioepol." Konstantin is ,,coördinator" van de ,,zuidelijke flank" van het
provinciehuis in Donetsk, dat vanochtend nog steeds bezet werd door
pro-Russische actievoerders. Gisteren kwamen de VS, Rusland, de EU en de
Oekraïense regering overeen dat de ,,illegaal bezette overheidsgebouwen"
onmiddellijk moeten worden ontruimd. Maar hier, achter de barricades in Donetsk
in het oosten van Oekraïne, is dat nieuws nog niet overal doorgedrongen.
Kostantin heeft het nog over het nieuws van woensdag, toen in Marioepol drie
doden vielen door geweervuur van de Oekraïense Nationale Garde.

Konstantin pakt zijn telefoon: ,,Hallo? Kostja hier. Hoeveel doden zijn er
gevallen in Marioepol - 51  zeg je?" Hij belt een ander nummer. ,, Hoeveel
doden? 10 maar? Weet je het zeker?"

Over het akkoord in Genève heeft hij nog niets gehoord. Maar Kostantin wil graag
lezen wat de Russische minster van Buitenlandse Zaken Lavrov heeft verklaard.
Ingespannen tuurt hij naar het kleine schermpje van mijn telefoon. ,,Lavrov zegt
dat de overheidsgebouwen moeten worden overgedragen aan de rechtmatige
autoriteiten. Maar wie zijn die rechtmatige autoriteiten? Die junta in Kiev?"

Het is duidelijk: in Donetsk wordt vanochtend helemaal niets ontruimd. Op de
barricades rond het provinciehuis wappert nog steeds de wit-blauw-rode Russische
vlag, uit de speakers schetteren pro-Russische strijdliederen. Jongens lopen
rond met bivakmutsen en knuppels.

De gewone burgers op straat hebben het nieuws uit Genève wél gehoord. Op het
plein voor het overheidsgebouw wordt druk gediscussieerd. ,,We begrijpen niet
wat Lavrov bedoelt", zegt Aleksander, een man van een jaar of 60. ,,In plaats
van federalisatie heeft hij het nu ineens over meer bevoegdheden voor de regio.
Wat betekent dat, meer bevoegdheden? Geen reet!" Zijn Georgische vriend Zurag
valt hem bij. ,,Je kunt die lui niet vertrouwen." Lavrov ook niet? ,,Nee, ook
Lavrov  niet."

Igor, een veertiger die oogt alsof hij onderweg is naar zijn werk, is er ook bij
komen staan. ,,Weet je wat het is", zegt hij,  ,,er kan zo veel worden
afgesproken. President Janoekovits had óók een akkoord, maar dat werd de
volgende dag al weer verscheurd."

,,Als wij nu het gebouw ontruimen", zegt Alexander, ,,wordt het meteen bezet
door die Banderisten uit Kiev. En dan blijft alles hier hetzelfde." Igor roept:
,,Het volk geeft zich niet over! Hij kijkt grimmig. ,,Er gaat nog veel bloed
vloeien."

LOAD-DATE: 18 April 2014

LANGUAGE: DUTCH; NEDERLANDS

GRAPHIC: Een Oekraiense politieman kijkt toe tijdens een
pro-Oekraïne-demonstratie in de oostelijke stad Donetsk.
Foto AP

PUBLICATION-TYPE: Krant

JOURNAL-CODE: NRC Handelsblad


                         Copyright 2014 NRC Media B.V.
                              All Rights Reserved

                              81 of 127 DOCUMENTS



                                NRC Handelsblad

                             18 april 2014 vrijdag

Brieven

SECTION: opinie

LENGTH: 656 woorden



        Matthäus Passion

       Passie-heisa is snobisme

Ik snap de bijna hysterische verering van de Matthäus Passion niet. Het Erbarme
Dich is schitterend, maar de overige drie uur zijn niet om door te komen voor
een muzikaal oprecht mens. In een half uur Brandenburgische Konzerte, een veel
origineler werk van Bach, gebeurt melodisch meer dan in drie uur Passion. Toch
zou de Passion Bachs meesterwerk zijn. Ik vermoed dat dat komt, omdat
Brandenburg veel beter in het gehoor ligt. En dat dus snobisme de motor is
achter de Passie-heisa. Je houdt van de Radetzky Mars, maar daar deint ook Jan
met de Pet op mee, dus beluister je die stiekem. Frederik de Grote, die
verplicht de Matthäus Passion eens per jaar moest bijwonen, zei al: ,,Mijn vader
heeft dat rotwerk kunnen uitzitten, dus kan ik het ook."


        Mr. L. Venede
         Amsterdam



        Zzp'ers

       En die 24-uurszorg dan?

Yaël Vinckx is in NRC van 12 april van mening dat het min of meer terecht is dat
de fiscus aanklopt bij de zzp'ers in de zorg, omdat zij zich zouden ,,inlaten
met dubieuze constructies met bemiddelingsbureaus". Ik heb begrepen dat er niet
alleen in de zorg op deze wijze gewerkt wordt, maar ook in andere branches. De
zorg is alleen een van de eerste werkvelden die volgens de overheid en de
Belastingdienst aangepakt dienen te worden.

De overheid wil ,,schijnzelfstandigheid" aanpakken. Echter, niet de
bemiddelingsbureaus worden aangepakt, maar alleen de zzp'ers die voor zo'n
bureau werken. Het is  moeilijk om cliënten te werven buiten het
(bemiddelings)bureau om. Keer op keer blijkt dat cliënten liever hun zorg
regelen via een organisatie, waarvan ze hebben gehoord dat deze goed bekend
staat. De overheid wil 'schijnzelfstandigheid' aanpakken, maar laat deze bureaus
ongemoeid. Ze willen zeker zijn van continuïteit van zorg en vinden het een
veiliger idee dat er tussen cliënt en hulpverlener een organisatie zit.

De Belastingdienst is van mening dat AWBZ-zorg in loondienst verricht moet
worden.  Wat de overheid ook over het hoofd ziet, is dat de zorg die door
zzp'ers in de (thuis)zorg wordt verleend, voornamelijk 24-uurszorg is. Deze zorg
wordt gegeven aan ernstig zieke mensen, die over het algemeen nog maar kort te
leven hebben en thuis willen sterven. De verpleegkundige of verzorgende is met
een klein team 24/7 aanwezig bij deze cliënten thuis. Volgens mij mag een
werknemer in loondienst niet langer dan acht uur achter elkaar werken. Dus als
alle AWBZ-zorg alleen maar verricht mag worden in loondienst, dan houdt deze
24-uurszorg voor een groot deel op te bestaan. Dit heeft als consequentie dat
deze cliënten aangewezen zijn op een ziekenhuis, verpleeghuis of hospice. En dat
is volgens mij wat de overheid juist niet wil.


        Esther Herlaar
        , zelfstandig verpleegkundige in de (thuis)zorg.


        Woningmarkt

       Simpel: twee wordt een

Een betere doorstroming op de woningmarkt is natuurlijk een groot goed, (NRC, 15
april) maar nog mooier is het als mensen niet onnodig goedkope huurwoningen
vasthouden, omdat ze intussen samenwonen. Dat gebeurt  op grote schaal;  ik doe
het zelf ook. In het huidige systeem is de stap naar het opzeggen van je oude
woning groot. Soms heb je er tientallen jaren op moeten wachten en al die
opgebouwde rechten ben je in één klap kwijt. Als het samenwonen misgaat, kun je
nergens meer heen. De oplossing is simpel: compenseer mensen die een sociale
huurwoning 'teruggeven', omdat ze van twee woningen naar één woning gaan.

Dat hoeft niets te kosten, want het enige wat je ze geeft is het recht op een
nieuwe woning  wanneer ze dat ooit nodig hebben. De crux is dat misschien tien
procent ooit van dat recht gebruik zal maken (als we ervan uitgaan dat
samenwonen in de meeste gevallen goed verloopt). De overige negentig procent,
die niet meer onnodig een (goedkope) woning vasthoudt, is pure winst.


        Roy van de Graaf
        Amsterdam

LOAD-DATE: 18 April 2014

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NH_ART


                         Copyright 2014 NRC Media B.V.
                              All Rights Reserved

                              82 of 127 DOCUMENTS



                                NRC Handelsblad

                             14 april 2014 maandag

Beleef de Grote Oorlog met Marina en Käthe;
Zap

BYLINE: Door Hans Beerekamp

SECTION: Media

LENGTH: 510 woorden


Groter contrast tussen publiek en commercieel dan in de nieuwe series van
zaterdagavond kom je zelden tegen. RTL4 lanceerde twee in aanwezigheid van een
lachgraag publiek opgenomen programma's tussen de schuifdeuren, met
improvisaties en andere opdrachten voor bevriende BN'ers: Zaterdagavondjurk! met
Jeroen van Koningsbrugge en Dennis van de Ven, en Typisch Carlo en Irene met het
duo Boszhard & Moors. Het is statisch, weinig subtiel, naar binnen gericht  en
zonder veel pretentie.

Daartegenover stond het debuut, nog voordat BBC en Arte hetzelfde programma
uitzenden, van de Duits-Canadese coproductie 14 - Diaries of the Great War.
Vrijwel alle Europese publieke omroepen participeerden in  de  achtdelige reeks
gedramatiseerde documentaires, die hier   14-18 Dagboeken uit de Eerste
Wereldoorlog heet. Er wordt door elkaar Duits, Russisch, Engels en Frans, maar
ook Servo-Kroatisch en Welsh gesproken. Ambitie en virtuositeit kennen
nauwelijks grenzen in deze poging een breed publiek iets meer te vertellen over
WO I dan de bekende loopgraven.

Voor ongeveer de helft zien we origineel archiefmateriaal, veelal bewerkt of
ingekleurd. De andere helft bestaat uit nagespeelde dagboekfragmenten van
veertien goed gekozen protagonisten: het kozakkenmeisje Marina uit Zuid-Rusland
dat afscheid neemt van haar vader; de Berlijnse schrijfster Käthe Kollwitz; die
haar zoon ten strijde ziet trekken, Yves, een jongen van 10 uit Sedan die is
opgegroeid met de collectieve Franse herinnering aan het trauma van de vorige
oorlog, die van 1870.

Het is even wennen aan het procedé. Regisseur Jan Peter laat beelden letterlijk
voortdurend kantelen, bevriezen, reliëf krijgen, tot je er duizelig van wordt.
Het tempo ligt hoog, zeker als die Grote Oorlog niet direct tot je eigen
culturele erfgoed behoort. En de veertien personages maken een wat opgepropte
indruk, aangezien het nooit gemakkelijk is om in acht keer 52 minuten veertien
exemplarische intriges te volgen. Dramatisch valt daar wel wat op af te dingen.

Desondanks is het weergaloze televisie, die geen genoegen neemt met de
traditionele manier van historische documentaires samenstellen. We moeten mee in
een achtbaan van emoties, alsof we de geschiedenis niet zozeer geacht worden te
begrijpen alswel die zelf te ondergaan. Het perspectief is niet meer dat van de
politici en de generaals, maar dat van de gewone burger of soldaat, die midden
in de maalstroom staat. Of zoals het kozakkenmeisje Marina overkomt: een trein
die haar leven in komt denderen, nadat de oorlogsklokken geluid hebben. Ze staat
op de rails, steekt haar hand omhoog en de twintigste eeuw komt vlak voor haar
sissend en stoom blazend tot stilstand. Zo zou het niet lang blijven.

Rectificaties / gerectificeerd           Correcties & aanvullingen           In
'Beleef de Grote Oorlog met Marina en Käthe' (14 april, p. C9) is sprake van de
Berlijnse schrijfster Käthe Kollwitz. Dit is onjuist. Kollwitz (1867-1945) was
grafisch kunstenaar en beeldhouwer. Haar zoon Peter sneuvelde in WOI.

LOAD-DATE: 19 May 2014

LANGUAGE: DUTCH; NEDERLANDS

NOTES:                     Dit artikel bevat een correctie/aanvulling

GRAPHIC: '14-18,Dagboeken uit de Eerste Wereldoorlog'

PUBLICATION-TYPE: Krant

JOURNAL-CODE: NH_ART


                         Copyright 2014 NRC Media B.V.
                              All Rights Reserved

                              83 of 127 DOCUMENTS



                                NRC Handelsblad

                            10 april 2014 donderdag

Is roekeloze speculatie iets uit het verleden?;
Tamminga & Schinkel

BYLINE: Menno Tamminga

SECTION: Economie

LENGTH: 645 woorden


Het is dit weekeinde 110 jaar geleden dat Gratama's Bank in Leeuwarden op de
fles ging. Het was een kassierskantoor, een firma van de twee broers Gratama,
een lokaal kantoor, dus als de naam u niets zegt...

Zelf las ik het in de familiegeschiedenis die ik onlangs aantrof in de
nalatenschap van mijn vader. Mijn overgrootvader, boer te Friesland, had duizend
gulden aan de Gratama's toevertrouwd. Hij had zijn geld gelukkig gespreid over
meer banken. Zijn oudste knecht Klaas niet. Al zijn spaargeld lag bij de
Gratama's. Duizend gulden.

Het bestuur van hun bank had diverse 'harde' en 'zachte' controles waar
toezichthouders, politici en bankmensen tegenwoordig hoog van  opgeven. De twee
broers stonden met hun totale vermogen garant voor hun bank. Ze hadden alles te
verliezen. Ze behoorden tot de elite, zetelden in een prestigieus pand, hun naam
op de gevel, zij stonden in aanzien. Hun reputatie stond ook op het spel.

In zijn verslag aan het hoofdkantoor in Amsterdam zou de Agent van De
Nederlandsche Bank het debacle later samenvatten als ,,roekelooze speculaties en
het verstrekken van groote, niet behoorlijk gedekt credieten". Dit was voor de
moderne tijd van derivaten, flitshandel, rommelhypotheken en andere gekunstelde
financiële producten.

In de balans van Gratama's Bank van 4 miljoen gulden school meer dan 2 miljoen
euro verlies. De 1.700 spaarders kregen 38 procent van hun inleg terug. Debacles
als deze waren katalysator voor particulier initiatief, zoals de oprichting van
boerenleenbanken en spaarbanken waar het geld van de gewone man wel veilig was.

Wat leert het Gratama debacle?

Als eerste: scepsis moet de norm zijn bij de 'zachte' controlevormen die in de
mode raken: de bankierseed, lessen ethiek, het maatschappelijk statuut dat de
Vereniging van Banken lanceert. Zij houden mensen bij de les die dat anders ook
wel hadden gedaan. Zien de bestuurders die in het vorige decennium de groeiende
spanningen misten bij hun bank en in het financiële bestel het onheil de
volgende keer wel? En dóen ze dan ook iets? Bedrijfsblindheid en roekeloosheid
zijn van alle tijden.

Dezelfde scepsis geldt de materiële component. Gedragen mensen zich prudenter
als ze weten dat zij bij fouten zelf ook grote verliezen lijden? Soms wel, soms
niet, zag je in de kredietcrisis van 2008. Hét voorbeeld in Nederland: Dirk
Scheringa. Hij genoot in een hoorzitting in de Tweede Kamer van zijn status als
bankbaas die geen overheidssteun nodig had, maar verspeelde zijn hele vermogen
in de ondergang van zijn DSB Bank.

De tweede les: banken zijn inherent onveilig. Geld wil groeien. Geld kan altijd
groeien, daarom trekken banken groeibeluste medewerkers aan en andersom.
Salarisprikkels doen de rest. Groei geeft klanten vertrouwen en met vertrouwen
trek je extra geld aan voor extra groei. Zolang de samenleving ondernemerschap
en groei (meer krediet, meer hypotheek, financiële innovaties) even hoog
waardeert als vertrouwen, wordt zij van tijd tot tijd teleurgesteld. Groei,
zeker rappe groei, legt de basis voor nieuwe debacles of ontsporingen. Wie zelf
niet in groei doet, krijgt het zwaar als concurrenten het wél doen.

Na de bankencrisis kwamen de regels, zwaarder toezicht, op Europese schaal
zelfs. ,,Risico's in de financiële sector worden dus aanmerkelijk beperkt en in
de toekomst zal in voorkomende crisissituaties effectiever en efficiënter worden
ingegrepen", schreef minister Jeroen Dijsselbloem (Financiën, PvdA) dit jaar aan
de Tweede Kamer na een kritische evaluatie van het toezicht op stroppenbank SNS
Reaal. Al zijn voorgangers hadden het net zo kunnen opschrijven.

Maar met banken is één ding zeker: debacles uit het verleden zijn een garantie
voor de toekomst.

Maarten Schinkel en Menno Tamminga schrijven in deze column over economische
ontwikkelingen.

Geld wil  groeien. Daarom trekken banken groeibeluste mensen aan en andersom

LOAD-DATE: 22 April 2014

LANGUAGE: DUTCH; NEDERLANDS

GRAPHIC: Tamminga, Menno 07-2013 023

PUBLICATION-TYPE: Krant

JOURNAL-CODE: NRC Handelsblad


                         Copyright 2014 NRC Media B.V.
                              All Rights Reserved

                              84 of 127 DOCUMENTS



                                NRC Handelsblad

                             9 april 2014 woensdag

Over de haag

BYLINE: Redactie Derk Stokmans

SECTION: Binnenland

LENGTH: 346 woorden


Mam, wat doe je nou?

Tussen alle meevallers die ruimte  bieden aan lastenverlichting en douceurtjes
in de zorg, kreeg het kabinet ook te maken met een flinke financiële
tegenvaller. De sluiting van de sigarettenfabriek van Philip Morris in Bergen
op Zoom gaat 1.200 banen kosten. Dat  zijn 1.200 nieuwe WW-uitkeringen  voor
minister Asscher (Sociale Zaken, PvdA). Het laat zich raden wat hij  als eerste
deed toen hij dit slechte  nieuws vernam: z'n moeder bellen, en vragen of dit
nou moest. Irene Asscher-Vonk (69)  is commissaris bij de tabaksmaker. Of zou
dat grimmige telefoongesprek al eerder hebben plaatsgevonden? ,,Mam, als jullie
dan tóch besluiten de tent te sluiten, til het  dan wel over de
gemeenteraadsverkiezingen heen."

Wie zonder zonde is...

CDA-Kamerlid Pieter Omtzigt werpt zich op als internationaal hoeder van de
privacy. Als speciale rapporteur van de Raad van Europa doet hij onderzoek naar
,,massale surveillance" en gisteren was, via een videoverbinding, zelfs Edward
Snowden te gast. Omtzigt maakt zich zorgen over de gevolgen voor de privacy van
de gewone man en vrouw. De CDA'er zou er daarom goed aan doen eens naar de
PrivacyBarometer te kijken. Die houdt nauwkeurig bij hoe partijen stemmen bij
privacywetten. In het overzicht blijkt één partij te zitten die desastreus
scoort. Zelfs voor betere privacywetgeving is die partij niet te porren. Eén
keer raden om welke partij het gaat.

De hel van Elly Plooij

Tip voor al die jongeren die na de Europese verkiezingen hopen op een baan als
assistent van een Europarlementariër. Lees het deze week uitgekomen boek Het
oliemannetje van de Brusselse lobbyist Wytze Russchen. Hij begon in 1994 in de
Europese hoofdstad als assistent van de voor de VVD verkozen Elly Plooij. ,,Het
was een hel", schrijft Russchen. Als ,,slaaf" voelde hij zich door haar
behandeld. ,,Zes maanden lang, iedere dag. Het was nooit goed. Nooit een
complimentje, nooit waardering." De druppel was de keer dat hij dacht bij haar
thuis voor een partijtje te zijn uitgenodigd. Het bleek voor de bediening en de
afwas.

LOAD-DATE: 22 April 2014

LANGUAGE: DUTCH; NEDERLANDS

GRAPHIC: logo over de haag 3

PUBLICATION-TYPE: Krant

JOURNAL-CODE: NRC Handelsblad


                         Copyright 2014 NRC Media B.V.
                              All Rights Reserved

                              85 of 127 DOCUMENTS



                                NRC Handelsblad

                              7 april 2014 maandag

[  Corruptie  In 2013 stond India op nummer 94 in d...]*

SECTION: In het nieuws

LENGTH: 234 woorden


Corruptie

In 2013 stond India op nummer 94 in de lijst van corruptiewaakhond Transparency
International, die toen 176 landen telde. In het boek Corruption in India van
Bibek Debroy wordt geschat dat corruptie India jaarlijks 1,26 procentpunt
economische groei kost.

De regering onder leiding van de Congrespartij heeft te lijden onder
verscheidene grote corruptieschandalen, die zich tot in regeringskringen
uitstrekten. Een minister moest het veld ruimen wegens grootscheepse fraude met
de verkoop van telecomlicenties. Bij de verpachting van percelen waar steenkool
kon worden gedolven aan particuliere bedrijven, pleegden bestuurders
grootscheepse corruptie waardoor de overheid vele miljarden euro's misliep. Ook
Narendra Modi's BJP, die vermoedelijk de Congrespartij zal verslaan, was in het
verleden betrokken bij corruptieschandalen.

Op lager niveau lopen Indiërs vaak tegen overheidscorruptie aan. Bij de
belastingdienst, bij het afhalen van een rijbewijs, zelfs bij het aangeven van
een geboorte- of sterfgeval.

Eind 2012 ontstond vanuit een massabeweging tegen corruptie, waarbij
tienduizenden de straat op gingen, de Aam Aadmi Partij - de partij van de gewone
man. Korte tijd had de partij de macht in het lokale bestuur van de hoofdstad
Delhi. Er werd hard opgetreden tegen corrupte ambtenaren. Al na enkele acties
daalde de corruptie aanzienlijk.

* Vervangende titel / Replacement title

LOAD-DATE: 22 April 2014

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2014 NRC Media B.V.
                              All Rights Reserved

                              86 of 127 DOCUMENTS



                                NRC Handelsblad

                             5 april 2014 zaterdag

Doorgefokt;
Youp

SECTION: Achterpagina; Blz. 36

LENGTH: 675 woorden


'Dus Londen gaat waarschijnlijk naar Qatar", fluisterde een verwarde man tegen
mij in de tram. Vrijdagochtend in Lijn 1. Hij sprak bekakt. Heel bekakt zelfs.
Ik begreep dat hij het over een paard had. Een paard van een failliete
vastgoedboer.

,,Inclusief 170 rietjes sperma", grinnikte de kakker. ,,170 rietjes. Ze zetten
zo'n beest op een nepmerrie en vangen dan zijn zaad op! Dat is toch
paardenporno? Smerig werk lijkt me. Dat paardenvolk heeft ongetwijfeld wat extra
rietjes achterover gedrukt en thuis in de vriezer liggen. Denkt u niet? En nu
moet dat edele dier misschien naar dat snikhete Qatar omdat een of andere
plaatselijke tulband bij de komende Olympische Spelen goud wil winnen. Winnen is
belangrijker dan meedoen. Maar een paard over oxers laten springen in een
woestijn is gewoon dierenmishandeling! Dat een voetballer daar voor een paar
miljoen euro per uur tegen een bal gaat lopen schoppen, snap ik. Maar een paard
kan niet denken.

,,Vaak zijn ze ook nog doorgefokt. Net als honden. Weet u dat het halve Gooi met
doorgefokte golden retrievers langs de plastic hockeyveldjes staat? Die hondjes
kopen ze bij een malafide Friese fokker, de hele familie is vertederd door zo'n
pup en als het beest volwassen is zakt-ie door zijn broze heupen. En dan wordt
het niet liefdevol afgespoten, maar gaat het nog een paar jaar naar een dure
hondenfysio. Ik ben zelf trouwens ook behoorlijk doorgefokt. Ik ben namelijk van
adel. Heel erg van adel zelfs. Ik heb zowel een dubbele voor- als achternaam. Is
belangrijk in mijn familie. Dat we in het Blauwe Boekje blijven. Een van mijn
voorvaderen is daarom ooit op zijn volle nicht gaan liggen en daarna is het
redelijk misgegaan in de familie. Die nicht was ook al niet helemaal snugger.
Duitse incest.

,,Heeft u gelezen dat Ivo Opstelten wel degelijk wist dat er in 2001 vijf
miljoen gulden naar een drugsbaron is overgemaakt. Geboekt door Teeven! Fredje
heeft inmiddels zoveel doofpotten op zijn ministerie dat ie een steelband kan
beginnen.

,,Ik ben trouwens onderweg naar Laren. Ik ga ze daar feliciteren omdat de
plaatselijke hockeyclub gered is. Die was bijna bankroet. De burgemeester
vreesde een tsunami aan suïcides als de club echt failliet was gegaan. Alle
levens waren dan in een klap zinloos geworden. Gelukkig zijn ze gered door wat
vaders, die nog wat ongebruikte bonussen in een laatje hadden liggen. Dat heet
clubliefde. En door de ABN-Amro, die zijn sociale gezicht heeft laten zien en de
club vier ton heeft kwijtgescholden. Dat is het mooie van een staatsbank. Die
komt op voor het gewone volk. Vrees nu wel dat heel Nederland verhaal komt halen
bij Gerrit Zalm. En ik ben bang dat hij niet kan weigeren.

,,Het schijnt ook dat die Reinout Oerlemans wat tonnetjes in dat Larense
clubhuis heeft laten vallen. Dus springt dat showbizzafval zich niet voor niks
invalide van die duikplank in dat SBS-programma. Zal onze koning de noodlijdende
Wassenaarse hockeyclub van zijn dochters helpen? Volgens de PvdA heeft-ie geld
genoeg. Zijn opa prins Bernhard nog gevolgd deze week? Over doorgefokte adel
gesproken. En dat was ook nog een armoedzaaier.

,,Ik mag niet praten tegen vreemde mensen. Maar u bent niet vreemd. U zag ik
ooit op televisie, dus bent u niet vreemd! Ik ben wel vreemd! Heeft u ook
gehoord dat Philip Morris bijna 1.300 man gaat ontslaan? En die kregen dat te
horen in een haastig opgezette feesttent. Een feesttent! Wie zal die hebben
opgezet? De KWF Kankerbestrijding? Ook een slag voor oud-ministers Hansje Hillen
en Elco Brinkman! Die CDA'ers moesten van Philip het roken bevorderen. Net als
de moeder van minister Asscher. Is het zielig als er een longkankerfabriek gaat
sluiten? Het is trouwens ook heel erg voor de beeldende kunst. De tabakkers
sponsoren al jaren belangrijke musea. Longkankerkunst!

,,Maar nu ben ik op het CS en ga ik naar mijn trein. Als ie rijdt. En dan met de
bus! Als die niet wegbezuinigd is. En als u trouwens iets van mijn relaas wilt
gebruiken voor de krant dan mag dat! Ik ben namelijk gratis. En doorgefokt. En
vreemd! U niet!"

LOAD-DATE: 22 April 2014

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2014 NRC Media B.V.
                              All Rights Reserved

                              87 of 127 DOCUMENTS



                                NRC Handelsblad

                             5 april 2014 zaterdag

Waarom het Openbaar Ministerie Wilders opnieuw moet vervolgen;
de rechtsstaat Folkert Jensma

BYLINE: Folkert Jensma

SECTION: Opinie & Debat

LENGTH: 970 woorden


Nou Jansen, je hebt alle aangiftes tegen Wilders geteld? Zeker, meneer, de
teller staat op 5378. Allemaal serieus. En ik heb ook het  advies over de
vervolgingsbeslissing, waar u om vroeg.  Het zijn natuurlijk allemaal aangiften
wegens discriminatie en haat zaaien. Een zaaltje met cafépubliek 'minder,
minder, minder' laten roepen over 'Marokkanen' en dan beloven dat ook te zullen
'regelen' -  als dat geen haat zaaien is. Of oogsten, natuurlijk. Naar de
juridische kwalificatie hoeven we niet lang te zoeken. En ook niet over het
daderschap van Wilders. Het bewijs staat gewoon op YouTube.

Dan beginnen we met de routinevragen. Is het feit strafbaar, is de verdachte
strafbaar en moet er een straf volgen. Maar eerst natuurlijk: is de rechtsorde
zo  geschokt dat het strafrecht überhaupt gebruikt moet worden? Moeten we hier
wel aan beginnen? Het gelazer rond het vorige proces Wilders is niemand op het
parket  vergeten. Het  Openbaar Ministerie  kwam er nog wel redelijk uit, maar
de rechters zijn toen publiekelijk  door de mangel gehaald. Als ik er nog aan
denk, brr.

Goed, die geschokte rechtsorde is nu trouwens makkelijker aan te nemen dan de
vorige keer. Toen ging het om de film Fitna en allerlei akelige interviewcitaten
over moslims - dat was maatschappelijk vooral  een kwestie voor de bovenlaag, in
de slagschaduw  van 11 september. Wilders als  verdediger van de
joods-christelijke cultuur, wreker van de moord op Theo van Gogh,
verdienstelijke klokkenluider die de 'echte'  problemen toch maar benoemde. Hij
viel bovendien een religie aan, niet een bevolkingsgroep. Hooguit schoor hij
alle moslims over één kam.

Dat 'minder/minder' incident is heel iets anders. Dat raakt iedereen. Dit gaat
over ons, Nederlanders. 'Minder Marokkanen' roepen komt uit de  typische
apartheidstraditie, waarin  zwarten 'niet gewenst' waren. Het publiek voelt hier
nattigheid. Dat er in eigen kring  PVV'ers opstapten, zegt ook wat. Een
strafzaak zou deze keer dus beter begrepen kunnen worden. Maar zeker is dat dus
niet. Vergeet niet dat Wilders een virtuoos is in het claimen van de
slachtofferrol. 'Ze' zijn tegen mij - de rechters, de overheid, de elite,
Justitie. Een nieuw proces kan dat bevestigen. Dat is een machtig mediaframe,
waar we iets tegenover moeten stellen. Dit gaat om wie er ècht voor het volk
opkomt.

Wat ook niet helpt is dat we de vorige keer om vrijspraak vroegen. Dat gaat nu
tegen ons werken. De vorige keer gebruikten we als maatstaf de vraag of Wilders
een 'intrinsiek conflictueuze tweedeling' van de samenleving bepleitte. En wel
op een opruiende manier, althans  een 'onnodig buitensporige' manier. Wij vonden
toen van niet en de rechtbank ook niet. Zij het dat de rechters Wilders destijds
op de rand van het toelaatbare vonden balanceren. Over die grens moeten we ons
in een nieuw proces  heen zien te praten.

We krijgen van onze eerdere toegeeflijkheid  dus nog last. Als ik Wilders zou
moeten vrijpleiten, dan gebruikte ik dankbaar al onze argumenten van toen. Die
hele catalogus aan hatelijke uitspraken kon toen nog door de beugel, nietwaar.
Ook destijds generaliseerde hij al over Marokkanen wier criminele gedrag
voortvloeide uit 'cultuur en religie'. Hij had het toen ook al   over 'wat zich
hier voortplant' en 'uitgezet' moet worden. De rechtbank vond het destijds grof
en denigrerend, maar ook niet strafbaar. Dat het  nu anders is, moeten we echt
aannemelijk maken.

Verder blijft Wilders natuurlijk een politicus. Die zijn wettelijk immuun voor
vervolging bij alles wat ze binnen het parlement zeggen. Buiten het parlement
mogen zij, net als anderen, vrijuit kwetsen, choqueren of verontrusten.  Zoals
bekend moeten volgens het Hof in Straatsburg politici zich wel een beetje
matigen. Zij hebben een 'positieve plicht' om democratische waarden uit te
dragen, zo is daar eerder beslist. Dat betekent dat ze  bevolkingsgroepen niet
tegen elkaar op moeten zetten. Noem het maar de  noblesse oblige toets, de
keerzijde van hun onschendbaarheid. Daar ligt dus een kans.

Nu hebben we in het eerste proces tegen Wilders daar geen groot punt van
gemaakt. Dus als we nu wel om een straf vragen kunnen we daar last van krijgen.
Misschien helpt dan deze redenering: in het Haagse café ging het niet over een
geloof, de radicale islam, maar over gewone Nederlanders, met een Marokkaanse
achtergrond. Die voelen zich zwaar gediscrimineerd - zie het aantal aangiften,
maar ook de reacties in sociale media, het kopieergedrag op schoolpleinen  en de
angst die dat veroorzaakt. Burgers twitteren foto's van zichzelf met hun
paspoort, onder het motto #BornHere. Dit gaat over identiteit, over gelijke
kansen, over gelijk aanzien. Niet over de vraag wiens God de beste is. Wilders
neemt hier artikel 1 van de Grondwet te grazen.

Tenslotte. Wat heeft het strafrecht hier te zoeken? Strafrecht  draait om
vergelding, preventie, bescherming van de samenleving en heropvoeding van de
dader.  Wilders is een overtuigingsdader - hij laat zich niet afschrikken,
berispen of corrigeren. Hij herhaalde zijn mening   dat hij niets fout deed. Hem
bereiken we dus niet. Als we Wilders bestraffen, kunnen we alleen hopen dat we
anderen er van weerhouden hetzelfde te doen. Als je 'minder Marokkanen' roepen
onbestraft laat,  dan  dus ook 'minder Turken' of Antillianen roepen. Of wat er
verder maar verzonnen wordt. We hebben de racistische spreekkoren op de
voetbaltribunes al niet echt onder controle. Moeten daar de Wilders-zaaltjes bij
komen?  Niks doen is niet risicoloos, mijne heren.

Enfin, ik hoor het wel. Ik zou zeggen, recht uw rug en laten we maar doen waar
we voor zijn: vervolgen.  Hier heeft u alvast een conceptdagvaarding."

De auteur is juridisch redacteur

Een nieuwe vervolging gaat over de vraag wie er echt voor het volk opkomt:
Wilders of het Openbaar Ministerie

LOAD-DATE: 22 April 2014

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2014 NRC Media B.V.
                              All Rights Reserved

                              88 of 127 DOCUMENTS



                                NRC Handelsblad

                             5 april 2014 zaterdag

Deurne staat pal achter Goldies;
Roofoverval De inwoners van Deurne willen dat de politiek niet voor nog meer
onrust zorgt. Hulpverleners hebben het erg moeilijk met jongens zoals overvaller
Abdel H.

BYLINE: Door onze redacteurArjen Schreuder

SECTION: In het nieuws

LENGTH: 1207 woorden

SAMENVATTING

Reportage

Criminaliteit

In Deurne hopen inwoners dat de onrust na de overval op Goldies snel verdwijnt.


VOLLEDIGE TEKST:

Deurne. Willy en Marina zijn niet thuis. ,,Ze hebben het heel moeilijk", vertelt
hun advocaat Jan-Hein Kuijpers. ,,Ze zijn ontredderd." Hun witte Mercedes staat
in de garage, afgesloten met een rolluik dat ooit ergens anders moet hebben
gehangen, getuige de letters die nog net leesbaar zijn: Grieks restaurant. Tegen
de schutting van de buren is een bordje bevestigd met een tekening van een hond.
'Ons alarm werkt altijd', staat er.

Enkele keren per uur stopt iemand een kaartje in de brievenbus van de woning in
Deurne. Een neefje bijvoorbeeld met zijn moeder. ,,Zo kan mijn zoon het beter
verwerken", zegt ze. Het zijn steunbetuigingen aan het echtpaar dat vorige week
vrijdag in hun winkel Goldies, enkele honderden meters verderop, werd overvallen
en daarbij hun aanvallers doodde. ,,Die steunbetuigingen gaan de hele dag door,
al zes dagen lang", zegt Frank, een bewoner die in de zon buiten zit. ,,Die
mensen zijn voor het leven getekend. Het zal moeilijk worden. Het moet prettig
zijn om te weten dat heel Deurne achter hen staat."

Wat zich heeft afgespeeld is de juwelierszaak aan de rand van Deurne, in het
dorpje Walsberg, is nog onderwerp van onderzoek. Hoe zijn de beide overvallers
aan hun einde gekomen, in dat onooglijke pandje in een woonwijk, tussen de loods
van een schildersbedrijf en een leegstaande winkel in tegels? Een beschrijving
van de camerabeelden in de winkel sterkt advocaat Kuijpers in zijn overtuiging
dat het ,,de hel op aarde" is geweest. ,,Wie de beelden ziet, beseft dat het
regelrecht noodweer is geweest."

De winkel is dicht. Nog steeds staan er schermen omheen en hangen er roodwitte
linten. De politie surveilleert  intensief maar laat omwonenden weten dat de
bewaking zal verminderen. ,,We gaan langzamerhand naar een normale situatie",
zegt een agent tegen een buurman. Er komen camera's om de omgeving te bewaken.
Want in het Oost-Brabantse Deurne heeft iedereen zijn mening over de handelwijze
van Willy en Marina, maar inwoners zijn toch vooral bang dat sympathisanten van
de overvallers straks opnieuw verhaal komen halen.

Advocaat Kuijpers van de juweliers wil de gemoederen bedaren met zijn voorstel
om familie, vrienden ,,of voor mijn part de imam" van de Marokkaanse
slachtoffers de bewakingsbeelden van de overval te tonen. Dan zal ook hun
duidelijk worden dat hoofdofficier Bart Nieuwenhuizen niet voor niets al zo snel
met zijn oordeel kwam dat de juweliers uit pure zelfverdediging handelden. ,,En
dat is logisch", zegt een buurman van Willy en Marina. ,,Het zijn flinke mensen
die zich niet zomaar iets laten afpakken. Dat begrijp ik heel goed. Ik zou
hetzelfde doen. Als iemand mijn huis binnenkomt, dan heb ik hier ook een
honkbalknuppel staan."

Goldies ligt niet op een A-locatie. De winkel ligt om de hoek van een
provinciale weg waaraan verder een bakkerij, een cafetaria en een bouwbedrijf
zijn gevestigd. Niet een winkel waar je als passant met een dringende behoefte
om geld uit te geven toevallig tegenaan loopt. ,,Ik groette de mensen wel maar
ik ken ze eigenlijk niet", zegt juwelier Martijn van Hooff van de gelijknamige
zaak op de markt van Deurne, schuin tegenover het gemeentehuis. ,,Ik weet wel
dat Goldies adverteerde dat hij goud inkocht. Zelf loop ik daar niet mee te
koop, want voor je het weet trek je helers aan."

Het beeld dringt zich op dat Goldies een winkel was voor de gewone man. ,,Bij de
juwelier op de markt kost een batterijtje voor mijn horloge vijf euro, maar bij
Goldies drie euro", zegt een bejaarde vrouw. 'Contant geld voor uw oud goud' is
de slogan op de website van een ,,razend goedkope" winkel ,,zonder toeters en
bellen". Goldies ,,kan u bijvoorbeeld kwaliteitsjuwelen bieden die door de
verkoop per gewicht aan dagprijzen vaak te leveren zijn tegen een prijs die
vijftig procent lager ligt dan de adviesprijzen." In veel grote steden struikel
je over de goudinkopers. Voor Deurne was het bijzonder. De winkel was niet
aangesloten bij verenigingen van de Federatie Goud en Zilver, meldt secretaris
Patrick Thio. ,,Wij zeggen er liever niets over. Wel vinden wij het afschuwelijk
dat zoiets gebeurt in de best beveiligde retailbranche van Nederland, waar de
pakkans groot is en de kans op buit heel klein."

De winkel liep ,,behoorlijk goed", zegt een familielid van Willy en Marina dat
bij de oprichting van de winkel in 1996 betrokken was. ,,Ze hadden mijn
middenstandsdiploma nodig om te kunnen beginnen. Ik heb er een tijdje gewerkt.
Maar dat is al heel lang geleden", vertelt ze. ,,Hij deed veel op internet, daar
was hij volgens mij bekend van", zegt juwelier Martijn van Hooff. De
bakkersvrouw van bakker Ron, om de hoek, vertelt dat Goldies de prijzen laag kon
houden door het goedkope pand. ,,Er kwam veel gewoon volk. Tattoo's en zo. Dat
hou je toch niet tegen." Ze vindt het ,,verschrikkelijk" was er is gebeurd.

Bij de ondernemersvereniging Deurne kennen ze Willy en Marina ook. ,,Het zijn
goede ondernemers die keihard werken voor de kost, en heel creatief omgaan met
veranderende marktomstandigheden", zegt bestuurslid en keurslager Antoine van
Baars uit Deurne. Hij spreekt van ,,een mooie formule". Van Baars: ,,Een
topjuwelier zal minder vaak oud goud willen inkopen. Hij loopt daar niet mee te
koop. Klanten willen per se een exclusief sieraad hebben. Maar er zijn genoeg
mensen die tegen een redelijke prijs sieraden willen die zijn gemaakt uit een
oud sieraad. En dat kan hij, hè? Hij is een echte ambachtsman."

Discussie is er in Deurne ook over de sluisdeur in de winkel. Wie naar binnen
wilde, kwam eerst in een glazen hal, om daar pas te kunnen aanbellen. Dat heeft
dus niet geholpen. ,,De overvallers zagen er blijkbaar niet abnormaal uit. Ze
hadden geen bivakmutsen op of iets dergelijks", zegt een buurtbewoner. De sluis
werd volgens sommigen aangebracht na een vorige overval, vier jaar geleden, toen
Willy en Marina overvallers wisten te verjagen door te slaan met een tas.
Juwelier Van Hooff is ook wel eens slachtoffer geweest van een kraak. De winkel
heeft geen sluisdeur. ,,Maar ik heb wel dit", zegt Martijn van Hooff. Hij drukt
op het knopje van een minuscuul apparaat en met één klik is de deur hermetisch
afgesloten. ,,Voor als ik het niet vertrouw."

Dat Deurne pal achter Willy en Marina staat, heeft ook de kleine Marokkaanse
gemeenschap in het stadje ervaren. ,,Vroeger groette iedereen ons vriendelijk",
zegt een Marokkaanse vrouw met hoofddoek. ,,Iedereen lachte. Maar nu kijken de
mensen boos. Jongens vallen ons lastig en mijn dochter van twaalf is
uitgescholden voor kutmarokkaan." Ze heft de handen ten hemel. ,,Wij kunnen er
niets aan doen. Er zijn goede en slechte Marokkanen. Er zijn toch ook goede en
slechte Nederlanders?"

Keurslager Antoine van Baars hoopt dat de rust snel terugkeert in Deurne. ,,Daar
heb ik ook wel vertrouwen in." Wel vindt hij dat de kwestie niet moet worden
gebruikt voor politiek gewin. ,,Iedereen vindt het verschrikkelijk wat er is
gebeurd. Laat men Deurne  alsjeblieft niet gebruiken om onrust in Nederland te
zaaien. Laat dit alsjeblieft snel overwaaien."

Mijn dochter van twaalf is uitgescholden voor kutmarokkaan

Marokkaanse moeder

LOAD-DATE: 22 April 2014

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2014 NRC Media B.V.
                              All Rights Reserved

                              89 of 127 DOCUMENTS



                                NRC Handelsblad

                              4 april 2014 vrijdag

Voor EU-verkiezingen besluit OM over vervolgen  Wilders

BYLINE: Door onze redacteurMarcel Haenen

SECTION: In het nieuws

LENGTH: 680 woorden

SAMENVATTING

Vijf vragen over

Aangiftes tegen Wilders

Wat speelt mee bij de afweging over eventuele vervolging van PVV-leider Geert
Wilders?

VOLLEDIGE TEKST:

Den Haag.Ruim vijfduizend mensen hebben de afgelopen twee weken aangifte gedaan
tegen PVV-leider Geert Wilders. Zij vinden het discriminerend dat Wilders vorige
maand op de avond na de verkiezingen in een Haags bruin café aanhangers
mobiliseerde om 'minder, minder, minder' Marokkanen te roepen. Ze willen dat het
Openbaar Ministerie (OM) hem vervolgt.

1Wie hebben aangifte gedaan?

De aangiftes komen volgens een woordvoerder van het Haagse Openbaar Ministerie
uit het hele land, van jong en oud, allochtoon en autochtoon. Bijna iedereen
heeft fysiek zelf aangifte gedaan op het politiebureau. Een klein aantal
aangiftes is via volmacht door een ander gedaan. Er zijn ook enkele prominenten
die aangifte hebben gedaan. Het college van burgemeester en wethouders in
Nijmegen is bijvoorbeeld gezamenlijk naar de politie gegaan om zich over Wilders
te beklagen. ,,We doen dit bewust op deze manier om namens de Nijmeegse
samenleving een signaal af te geven dat hier grenzen ver zijn overschreden", zei
burgemeester Bruls.

2Is het van belang hoeveel aangiftes er tegen Wilders zijn?

Voor de beoordeling van de strafbaarheid van het handelen van Wilders doet het
er strikt juridisch gezien niet toe hoeveel mensen zich bij de politie hebben
beklaagd over discriminatie. De enorme hoeveelheid aangiftes kan  het OM wel een
signaal geven over de opportuniteit van een eventuele vervolging.

3Wie beslist over de vervolging?

Het Openbaar Ministerie in Den Haag moet besluiten of Wilders wordt vervolgd. De
uitlatingen zijn gedaan in Den Haag op een bijeenkomst van de Haagse afdeling
van de PVV. Het besluit wordt genomen in overleg met het Landelijk
Expertisecentrum Discriminatie van het OM. Deze club is in 1998 opgericht met
als doel ,,strafrechtelijke handhaving inzake discriminatie te optimaliseren".
Ook de top van het OM zal geconsulteerd worden. De PVV-leider geniet geen
onschendbaarheid. Een Kamerlid kan alleen niet worden vervolgd ,,voor hetgeen
zij in de vergaderingen van de Staten-Generaal of van commissies daaruit hebben
gezegd".

4Over welke strafbare feiten gaat het?

Het OM bekijkt of er sprake is van overtreding van de artikelen 137c en 137d van
het Wetboek van Strafrecht. Het eerste gaat over het ,,opzettelijk beledigen van
een groep mensen". Het tweede artikel gaat over aanzetten tot haat. Op beide
delicten staat een gevangenisstraf van een jaar of een geldboete. Het OM zal
moeten afwegen welk recht zwaarder weegt: de vrijheid van meningsuiting of het
verbod op discriminatie. Een politicus kan meer zeggen dan een 'gewone' burger,
maar hij overschrijdt een grens als hij zich onnodig grievend uitlaat.

5Wanneer neemt het OM een besluit over de vervolging?

Het OM in Den Haag laat weten ,,voortvarend" te werk te zullen gaan. Een besluit
zal minimaal nog enkele weken op zich laten wachten. Het is wel de verwachting
dat er een vervolgingsbeslissing is vóór de verkiezingen voor het Europees
Parlement.  Die zijn op 22 mei.

Tegenaanval Wilders Aangifte tegen Samsom

PVV-leider Geert Wilders heeft zijn aanhang gisteren  opgeroepen aangifte te
doen tegen de  PvdA'ers Diederik Samsom en Hans Spekman. 'Doe liever aangifte
tegen hen', zei Wilders gisteren ineens.

Samsom zei in 2011 in deze krant dat Marokkanen een ,,etnisch monopolie op dit
soort overlast hebben".

Spekman stelde in een interview in 2008 met Vrij Nederland: ,,De Marokkanen die
niet willen deugen moet je vernederen, voor de ogen van hun eigen mensen."

Beide opmerkingen gaan volgens Wilders verder dan zijn eigen vraag: ,,Willen
jullie meer of minder Marokkanen?"  De PVV-voorman: ,,Een etnisch monopolie, als
ik dat had gezegd was ik met pek en veren het land uitgegooid."

Helemaal consequent is Wilders' oproep tot aangifte niet, want hij zei erbij dat
hij hoopt dat ,,die twee mensen, net als ikzelf" níet vervolgd worden. ,,Als
Vrouwe Justitia echt blind is dan vervolgt zij ons allen of geen van allen. Ik
hoop geen van allen."

LOAD-DATE: 22 April 2014

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2014 NRC Media B.V.
                              All Rights Reserved

                              90 of 127 DOCUMENTS



                                NRC Handelsblad

                              4 april 2014 vrijdag

Is het te vroeg voor grappen?

BYLINE: Merijn de Waal

SECTION: Cultuur

LENGTH: 725 woorden

SAMENVATTING

Film

Spanje staat in de rij voor de feelgood-film 'Ocho apellidos vascos' over een
Baskisch-Andalusische liefde. De film maakt vooroordelen belachelijk, maar neemt
geen politieke stelling. Daar is niet iedereen klaar voor.

VOLLEDIGE TEKST:

Door onze correspondent  Merijn de Waal

Avond aan avond en van noord tot zuid: overal in Spanje staan lange rijen voor
de bioscoop. Het land rent sinds twee weken massaal naar de cinema's om Ocho
apellidos vascos ('Acht Baskische achternamen') te zien. De romantische komedie
over een aanvankelijk onmogelijke liefde tussen Amaia uit Baskenland en Rafa uit
Andalusië, breekt record na record. Een succes dat, volgens de makers, aantoont
dat gewone burgers een stuk ontspannener met de regionale diversiteit van Spanje
omgaan dan veel politici en media.

De verhaallijn zelf is niet heel bijzonder: jongen wordt verliefd op meisje en
zij - na enkele plotwendingen - ook op hem. Wat de film vooral tot een sensatie
maakt, is de humor. Grappen over de vooroordelen die Basken en Andalusiërs over
en weer koesteren. De zuiderlingen met hun mooie weer zouden alleen maar
feesten, vrijen en middaglange siësta's slapen. Basken zouden in hun
regenachtige hoekje van het land een saai en preuts leven leiden en heimelijk
allemaal sympathiseren met de ETA.

Clichés waarin soms best een kern van waarheid zit. Maar die de film uitvergroot
tot karikaturen. En die in het 'happy end' overwonnen worden doordat Rafa en
Amaia - en hun families - elkaar beter leren kennen.

Ocho apellidos vascos  is niet de eerste filmhit over regionale verschillen.
Frankrijk ging in 2008 en masse naar Bienvenue chez les Ch'tis. In Italië was
Benvenuti al Sud een groot succes. En ook in Spanje zijn eerder films rond dit
thema gemaakt. Het grote verschil is de politieke context. Zijdelings
ridiculiseert de film namelijk ook het radicale Baskische nationalisme van
terreurgroep ETA en haar politieke sympathisanten.

De kale borroka (zoals Baskisch straatvandalisme van nationalistische jongeren
wordt genoemd) bijvoorbeeld wordt op de hak genomen als Rafa met zijn sigaret
per ongeluk een afvalbak in brand zet. Hierop wordt hij door Amaia's vissersdorp
ineens aangezien voor een geheime ETA-commandant. Met alle gevolgen van dien.

,,Sommige van die grappen hadden tien of vijftien jaar geleden niet kunnen
worden gemaakt", zegt scenarist Borja Cobeaga over de telefoon uit Baskenland.
,,We hadden deze hele film niet kunnen maken als ETA nog steeds moorden pleegde
in onze straten of bommen liet afgaan."

Sinds 2010 neemt ETA echter een staakt-het-vuren in acht en militair is de
beweging al langer sterk verzwakt. Het taboe op grappen over het Baskisch
conflict is daarmee aan het verdwijnen, merkt Cobeaga. In Baskenland maakt hij
voor de regionale televisie het komische programma Vaya Semanita, waarin
politici - ook van nationalistischen huize - doelwit zijn. ,,Daar konden we pas
mee beginnen tijdens een eerder ETA-bestand."

Dat zijn grappen het nog beter doen in de bioscoop, begrijpt hij wel.
,,Gezamenlijk lachen in een zaal is toch anders dan thuis op de bank. Er gaat
bijna een therapeutisch effect van uit." Dat de film ook in Baskenland zelf een
enorme hit is, doet hem deugd. ,,Het toont dat de Baskische samenleving en in
haar verlengde ook de Spaanse behoorlijk volwassen is."

Toch klinkt er ook kritiek op de film. Een recensent van de krant Gara, een
ETA-spreekbuis, vond de film passen in een ,,achterlijk Spanje, geregeerd door
het meest ranzige rechts". Hij vond het ongepast dat sommige Baskische rollen
niet door autochtone Basken worden gespeeld. En ook aan het andere uiterste van
het  politieke spectrum wordt de film veroordeeld. Verenigingen van
ETA-slachtoffers en ultrarechtse Spaanse nationalisten noemen het ,,te vroeg"
voor grappen. Bovenal vinden ze dat de film niet voldoende stelling neemt tegen
ETA en haar politieke sympathisanten.

Cobeaga denkt dat opiniemakers, politici en media een les kunnen trekken. ,,Onze
samenleving loopt veel passen vooruit op een deel van onze politici. Of op
productiemaatschappijen die het uit zelfcensuur niet aandurfden eerder een film
als deze te maken. Het succes ervan leert ons dat er niet zoveel extremen zijn
als sommigen ons willen doen geloven. Spanjaarden denken niet zoals veel van de
overspannen commentaren op internet. Ze zijn veel relaxter."

LOAD-DATE: 22 April 2014

LANGUAGE: DUTCH; NEDERLANDS

GRAPHIC: De komedie over Amaia uit Baskenland en Rafa uit Andalusië breekt
records

PUBLICATION-TYPE: Krant

JOURNAL-CODE: NRC Handelsblad


                         Copyright 2014 NRC Media B.V.
                              All Rights Reserved

                              91 of 127 DOCUMENTS



                                NRC Handelsblad

                             31 maart 2014 maandag

Crisis Meer vraag naar hulp bij problematische schuld

SECTION: Binnenland

LENGTH: 94 woorden


Amsterdam. Meer mensen hebben schulden, en die schulden worden ook groter. Dat
blijkt uit cijfers van de Nederlandse Vereniging voor Schuldhulpverlening (NVVK)
over 2013. Vorig jaar meldden zich 89.000 mensen bij de schuldhulpverlening,
tegenover 84.500 een jaar eerder. Hun gemiddelde schuld steeg van 33.500 euro
naar 37.700 euro. Volgens NVVK-voorzitter Joke de Kock beginnen de gevolgen van
de crisis echt voelbaar te worden voor ,,de gewone man". De Kock: ,,De
economische vooruitzichten zijn positiever, maar bij veel mensen zijn juist nu
de reserves op." (NRC)

LOAD-DATE: 22 April 2014

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2014 NRC Media B.V.
                              All Rights Reserved

                              92 of 127 DOCUMENTS



                                NRC Handelsblad

                             22 maart 2014 zaterdag

Doe geen aangifte tegen Wilders,  dat is hypocriet

SECTION: Opinie & Debat

LENGTH: 1110 woorden

SAMENVATTING

Wilders zaait geen haat, hij oogst haat. Die jaren heeft kunnen gedijen onder
aanmoediging van de PvdA, constateert Zihni Özdil.

VOLLEDIGE TEKST:

'De Marokkanen die niet willen deugen, moet je vernederen, voor de ogen van hun
eigen mensen." In 2008 deed de nog onbekende PvdA-politicus Hans Spekman deze
uitspraak, en ik noemde dat een racistische leus. Mijn progressieve collega's
waren het oneens met mij. Want we moesten problemen natuurlijk wel 'benoemen'.

In 2011 zei PvdA-politicus Diederik Samsom, hij had net een jaartje als
straatcoach in Amsterdam-Slotervaart meegelopen, dat ,,Marokkaanse jongeren een
soort etnisch monopolie op straatoverlast hebben". Daarom moest de politie niet
schuwen hen ,,een fysieke draai om de oren te geven".

Ik was geschokt. Een politicus die overlast koppelt aan etniciteit, en ook nog
eens pleit voor lijfstraffen? Dat zou reden voor royement moeten zijn. Maar nee,
ook toen vond de progressieve goegemeente dat Samsom aan het 'benoemen' was.
Sterker, zijn racistische uitspraak bereidde mede de weg voor zijn
PvdA-lijsttrekkerschap in 2012 voor.

Zou ik een jaartje meelopen in Scheveningen, en  vervolgens claimen dat
,,Hollanders een etnisch monopolie op overlast hebben", dan zou niemand mij
serieus nemen. Want 'etnisch benoemen' doen we alleen als het om 'de Ander'
gaat. Vooralsnog zorgen de zeer kostbare banken-, acquisitie- en
faillissementsfraude niet voor enorme chocoladeletters in De Telegraaf: 'Blanke
mannen roven pensioenen'.

Plots was er afgelopen week enorme verontwaardiging. Waarom? In Den Haag had
PVV-leider Geert Wilders gepleit voor een stad met ,,als het even kan wat minder
Marokkanen". Op verkiezingsavond herhaalde hij dat pleidooi met een vraag aan
zijn publiek: ,,Willen jullie meer of minder Marokkanen?" En zijn publiek
scandeerde: ,,Minder, minder, minder!"

Dat was kennelijk 'de laatste druppel'. Een grote verontwaardigingsklucht
barstte los. Aangiftes tegen Wilders werden gretig gedeeld op social media. Het
wonderlijkst  waren echter de plotselinge steunbetuigingen door de gevestigde
media. Zelfs De Telegraaf, die jarenlang haar brood verdiende door een xenofoob
en islamofoob publiek te verkopen aan adverteerders, hekelde Wilders.

Deze verontwaardigingsklucht is zeer schadelijk. Aangiftes en open brieven tegen
Wilders reduceren antiracisme tot gimmicks voor de goegemeente die zich beter
wil voelen dan het PVV-gepeupel. Het reflecteert elitaire minachting jegens dat
segment van de samenleving dat zijn racisme eerlijker en iets platter formuleert
dan de Spekmans en Samsoms van ons land.

Onze ombudsman had namelijk gelijk. De Nederlandse politiek is over de gehele
breedte racistisch. Maar om voor mij volstrekt onbegrijpelijke redenen weigert
de progressieve goegemeente aangifte te doen tegen de net zo racistische
uitspraken van Spekman en Samsom.

Door ons blind te staren op Wilders, verliezen we uit het oog dat hij niet het
probleem is, maar een symptoom van het probleem. En dat probleem is
institutioneel racisme. Zo weten we al twintig jaar lang dat tussen de 40 en 50
procent van de bevolking minder allochtonen in Nederland wil. Een peiling van
het tv-programma EenVandaag liet na de 'minder Marokkanen'-vraag van Wilders
zien dat maar liefst 43 procent van de Nederlandse bevolking het inhoudelijk
eens is met de PVV-leider.

Het is dus een kortzichtige misvatting dat Wilders haat zou zaaien. Nee, Wilders
oogst haat. Haat die jarenlang heeft kunnen gedijen. Mede doordat progressieve
elites vroeger een wezenlijke discussie de kop hebben ingedrukt. Wij
'allochtonen' - deze absurde term zegt het al - werden onder het mom van
'integratie' weg-gesubsidieerd richting apartheid.

Een aangifte tegen Wilders brengt ons terug naar de donkere dagen van deze
multiculturele gedachtepolitie. Het is hypocriet - waarom geen aangifte tegen
andere politici? - en contraproductief.

Discriminerende werkgevers, stereotypering in de massamedia en een witte
mannelijke top in de instituties van Nederland zijn voorbeelden van het echte
probleem. Maar daar doen we geen aangifte tegen. Integendeel, zij die
institutioneel racisme aan de kaak wilden stellen in Nederland, werden jarenlang
geminacht door dezelfde goegemeentes die nu uit hun slof schieten tegen Wilders.

In de afgelopen dagen riepen velen dat als Wilders hetzelfde over joden had
gezegd, niemand meer op hem zou stemmen. Dat klopt. Maar niemand analyseert
waarom dat klopt. Wij hebben namelijk wél werk gemaakt van het bewustzijnsproces
over antisemitisme en de gruwelen van de holocaust. Daarom levert antisemitisme
niets meer op voor politici. Als het gaat om institutioneel racisme, is dat
bewustzijn er niet. Op school leren we er niks over.

Bewustzijn creëren is moeilijker dan aangifte doen. Het betekent dat we moeten
toegeven dat ons land niet exceptioneel is. Ook wij liepen eeuwenlang in de
voorhoede van de trans-Atlantische slavernij en de virulent racistische
culturele productie die daarmee gepaard ging. En dat werkt nog altijd door in
alle domeinen van onze samenleving.

Ik ben Wilders dus zeer dankbaar en steun hem. Want dankzij hem ligt alles open
en bloot op tafel. Nu kunnen we, mits we stoppen met gimmicks, doorpakken en
werken aan een bewustzijnsproces. Dankzij Wilders kunnen we racisme aanwijzen
zonder te worden gebagatelliseerd door de progressieve goegemeente. Daarom zeg
ik: Hup PVV!

Verontwaardiging en aangiftes maken Wilders alleen maar populairder


          Zihni Özdil is publicist en historicus. Hij is als wetenschappelijk
docent en promovendus verbonden aan de Erasmus Universiteit Rotterdam.

Matthijs Rooduijn

Stap 1 van de  strategie van Wilders is het provoceren van de gevestigde
politiek door middel van gepeperde uitspraken over immigranten, moslims of
Marokkanen. Er staan dan politici op die zich hier emotioneel  over uitlaten.
Idealiter komt  ook de Tweede Wereldoorlog er nog even bij.  Dan  kan Wilders
overgaan tot stap 2: zichzelf presenteren als slachtoffer van het politiek
correcte systeem dat probeert degenen die de daadwerkelijke zorgen van het
gewone volk verwoorden te muilkorven.

Er komen dan  aangiftes (inmiddels al meer dan 100) en uiteindelijk
strafvervolging. Dat hebben we ook bij Jean-Marie Le Pen van het Franse Front
National gezien. Onderzoek van de communicatiewetenschappers Joost van Spanje en
Claes de Vreese liet zien dat dergelijke strafvervolgingen de populariteit van
de betreffende politicus alleen maar versterken. Op het moment dat Wilders voor
het gerecht moet verschijnen, kan hij zich als slachtoffer voordoen.


          Matthijs Rooduijn

LOAD-DATE: 22 April 2014

LANGUAGE: DUTCH; NEDERLANDS

GRAPHIC: opiauteur Özdil Zihni

PUBLICATION-TYPE: Krant

JOURNAL-CODE: NH_ART


                         Copyright 2014 NRC Media B.V.
                              All Rights Reserved

                              93 of 127 DOCUMENTS



                                NRC Handelsblad

                             22 maart 2014 zaterdag

De burgemeester is niet gewoon;
 De correspondent Diederik van Hoogstraten

BYLINE: Diederik van Hoogstraten

SECTION: Weekend

LENGTH: 583 woorden


Nummer 442 aan 11th Street is een bescheiden huis in een gewone straat in
Brooklyn. Burgemeester Bill de Blasio woont er al vele jaren en nog steeds; hij
wil graag overkomen als een man van het volk.

Laatst bezocht ik er vrienden in de buurt. Op een late avond liep ik door 11th
Street, toen twee zwarte SUV's stopten bij het politiehokje voor nummer 442.
Agenten voor het tuinhekje. Een bodyguard liep met De Blasio naar de voordeur.
De heren bekeken mij met argwaan. ,,Hi, how are you?" zei de burgemeester
uiteindelijk.

De Blasio is niet de eerste die bedankte voor de ambtswoning, aan de Upper East
Side. Zijn voorganger, de schatrijke Michael Bloomberg, vond zijn eigen huizen
beter. Voor De Blasio dient zijn terugkeer naar Brooklyn een doel - het past in
zijn persoonlijke verhaallijn. Hij haalt pizza om de hoek, traint in de
sportschool twee straten verder, en groet de buren.

De Blasio is al sinds de campagne van vorig jaar een zelfverklaard populist, die
het namens de 'gewone' man en vrouw opneemt tegen de rijken. Aangezien Wall
Street en 'de 1 procent' een cruciaal onderdeel vormen van de belasting
betalende bevolking, klinkt in de lokale media de vraag of de campagne tegen de
toplaag verstandig is. De meeste politici nemen zich na hun verkiezingszege voor
álle ingezeten te dienen. De Blasio heeft vanaf dag één op tegenstellingen en
scheidslijnen gehamerd.

Er wringt iets in zijn narrative van een gewone kerel met een zwarte vrouw en
twee hippe tienerkinderen. Hij ís niet gewoon. Als gekozen burgemeester dient
hij ruim acht miljoen mensen.

De buurt, Park Slope, is een elite-enclave voor progressieve rijken die
anderhalf  miljoen dollar voor een bescheiden huis betalen. En de meeste New
Yorkers maken niet zo veel misstappen in hun nieuwe baan.

New York is een antagonistisch bolwerk. Iedereen heeft er een mening. Debat
wordt er gekoesterd. Maar De Blasio heeft in no time machtige vijanden weten te
maken, ook in zijn eigen partij. Met de gouverneur van New York, Andrew Cuomo,
ligt hij overhoop, omdat De Blasio tegen zogeheten charter schools is. Cuomo is
vóór en gaat de confrontatie niet uit de weg. Deze populaire scholen zijn een
mengvorm van openbaar en privé-onderwijs. De leerlingen zijn veelal afkomstig
uit arme wijken en doen het er veel beter dan op de beroerde openbare scholen.
Maar de meeste, en de beste, charters verwelkomen geen vakbonden - een
belangengroep waaraan hij schatplichtig is.

Ook Bloomberg, die niets dan steun aan De Blasio heeft beloofd, viel vorige week
diens beleid aan. Charters zijn ,,een voorbeeld voor alle scholen", zei hij in
een tv-interview. De Blasio's belastingverhoging voor de hoogste inkomens?
,,Grootse populistische retoriek. Maar wel een ramp."

Dat de burgemeester niet gewoon is, blijkt ook uit de enorme SUV waarin hij
wordt rondgereden. Zijn chauffeur werd onlangs gefilmd toen hij 25 kilometer per
uur te hard reed en stopborden negeerde. Dat gebeurde vlak nadat De Blasio had
beloofd het verkeer weer veilig te maken door streng op te treden tegen
overtreders.

Ook boycotte hij de Saint Patrick's Day Parade. Er zou niet genoeg steun voor
homo's en lesbiennes zijn - ook al heeft het Ierse feest niets te maken met
geaardheid. Zijn besluit viel slecht onder gewone mensen die graag hun afkomst
vieren.

Het burgemeesterschap vergt finesse en politiek gevoel. Misschien dat De Blasio
dit nog ontwikkelt als hij naar Gracie Mansion verhuist. Zijn woordvoerster
heeft laten weten dat het gezin toch uit Brooklyn weggaat.

LOAD-DATE: 22 April 2014

LANGUAGE: DUTCH; NEDERLANDS

GRAPHIC: logo_HoogstratenvanNY

PUBLICATION-TYPE: Krant

JOURNAL-CODE: NRC Handelsblad


                         Copyright 2014 NRC Media B.V.
                              All Rights Reserved

                              94 of 127 DOCUMENTS



                                NRC Handelsblad

                             21 maart 2014 vrijdag

Doe ik net een dutje, belt prompt Kofi Annan

BYLINE: Door Hieke Jippes

SECTION: Boeken

LENGTH: 923 woorden

SAMENVATTING

Tony Benn

De vorige week overleden Britse Labourpoliticus Tony Benn was ruim 50 jaar
Lagerhuislid. Hij begon als cartoonkarakter, maar werd met stoffige pet en
eeuwige pijp steeds meer een darling of the nation.

VOLLEDIGE TEKST:

De krachten voelde hij al afnemen, noteerde de vorige week overleden
Labourpoliticus Tony Benn in A Blaze of Autumn Sunshine. Dit  laatste van zijn
acht delen tellende dagboek, dat hij sinds 1940 bijhield, beslaat de jaren
2007-2009 en is de kroniek van een oude man, waarin de elder statesman nog
steeds strooit met beroemde namen. Hoeveel dagboeken beginnen immers met: 'Ik
deed net een dutje toen Kofi Annan belde'.

Tot hij in juli 2009 een beroerte kreeg, woonde de in 1925 geboren Benn nog
altijd alleen in dat grote huis aan Holland Park, waar elke zichzelf
respecterende journalist wel eens op bezoek is geweest om door hem beleerd te
worden. Jij zette je bandrecorder op tafel, hij zette de zijne ernaast. Zijn
bandje werd nog dezelfde avond bijgezet in een archief dat vele tientallen
meters besloeg en waaruit zijn redacteur Ruth Winstone uiteindelijk de te
publiceren gedeeltes selecteerde.

Toen het mijn beurt was om hem te interviewen, werd het fietsenhok naast zijn
tuinhek net bewoond  door een zwerver, wat Benn tolereerde. Volgens hem had Mrs.
Thatcher het 'de gewone man' onmogelijk gemaakt om genoeg te verdienen en in een
behoorlijk huis te wonen. 'Bennite' bestond toen al lang als adjectief om
ultralinks-Labour te etiketteren.

De voormalige minister in de kabinetten Wilson en Callaghan stelde zich op in
hetzelfde kamp als Michael Foot, net als Benn een schat van een man, maar als
politiek ideoloog de rampzaligste Labourpremier die de Britten in de twintigste
eeuw hebben gekend. Beiden lieten zich de macht van de vakbonden welgevallen en
associeerden zich rustig met Arthur Scargill, de links-militante
mijnwerkersleider. Andrew Marr merkt hierover in A History of Modern Britain op:
'ogenschijnlijk zonder oog te hebben voor wat er in (hun) zijn naam werd
aangericht'. Marr doelt op de knokploegen en de intimidatie waarvan Scargill en
andere militant linkse vakbondsleden zich bedienden teneinde de partij in hun
richting te sturen.

Het is een open vraag wat er met Labour en met het land zou zijn gebeurd als
militant-links in 1980 de overhand in de partij had gekregen. Dennis Healy en
niet Benn won tenslotte op het nippertje de strijd om het vice-leiderschap van
Labour.  Dertien Labour Lagerhuisleden waren toen al overgestapt naar de nieuw
gevormde sociaal-democratische partij SDP van Roy Jenkins. Uiteindelijk wist
Neil Kinnock eind jaren tachtig de macht van de vakbonden in de partij te
breken.

Benn is meer dan vijftig jaar Lagerhuislid geweest. In die periode veranderde
hij van een cartoonkarakter in een, op zijn 88ste, niet langer serieus te nemen
darling of the nation - een zeldzaam voorbeeld van een politicus die linkser
werd naarmate zijn jaren vorderden. De sociaal-democraten in Blairs New Labour
was hij mede daarom een doorn in het oog. Toen Benn in 2003 in de aanloop naar
de Irakoorlog Saddam Hussein voor tv-zender Channel 4 interviewde, noemde Blairs
woordvoerder, Alastair Campbell, hem een  'slijmbal'.

Benn was makkelijk te bespotten: de man die van zijn vader een adellijke titel
erfde en naar het Hogerhuis moest, maar zo aan zijn Lagerhuiszetel hing dat hij
voor elkaar kreeg dat de wet op de adel werd gewijzigd. De 2de burggraaf Anthony
Wedgwood Benn veranderde in Tony Benn en keerde terug in het Lagerhuis.

De eeuwige pijp, de stoffen pet, en altijd de kroes thee stevig in het zicht,
riepen de verdenking op dat Benn voor 'gewone man' wilde spelen. Geen
demonstratie ging voorbij, geen herdenkingsoptocht voor de strijd van de
arbeidersklasse, of hij hield er een toespraak. Dat dit op patriciërstoon
gebeurde, verhinderde zijn gehoor niet hem toe te juichen. Benns dagboeken staan
vol ontmoetingen met eenvoudige werkers, die hem aanspreken om hem te zeggen dat
hij als enige echt voor hen opkwam.

Na zoveel jaar hangt er dus een aura van bijna-heiligheid om Benn. Zijn
opgewekte onschuld, zijn niet aflatende hoop op de verheffing van de
arbeidersklasse, zijn blijvende geloof in het goede, en de pure volharding
waarmee hij zich door de ongemakken van de oude dag worstelde om politiek
relevant te blijven - hij was sinds zijn vertrek uit het Lagerhuis voorzitter
van de Stop The War Coalition -  waren bijna vertederend. Zoals: 'Maandag 15
oktober. Opgestaan om vijf uur en om even voor zessen was ik bij het postkantoor
in mijn buurt, in de veronderstelling  dat er gestaakt zou worden over de
plannen tot sluiting van postkantoren. Maar er waren geen stakers, dus ik ben
weer gegaan met achterlating van de stickers met 'Steun Het Postkantoor'.

In juli 2009 komt de autumn blaze ten einde. Benn is inmiddels wegens zijn
slechte gezondheid verhuisd naar een serviceflat. Trots en glorie zijn beperkt
tot prestaties van kinderen en kleinkinderen, onder wie zoon Hilary,
schaduwminister in Labours oppositiekabinet, en kleindochter Emily, die bij de
laatste verkiezingen werd geselecteerd als Labourkandidaat voor een
parlementszetel die in Conservatieve handen bleef.

In Benns dagboeken ontmoet je veel eenvoudige werkers

Ruth Winstone (red.): The Last Diaries of Tony Benn.  A Blaze of Autumn
Sunshine.  Hutchinson, 304 blz.  EUR 31,95

4

Dit laatste deel van Benns dagboeken (2007- 2009) vertedert door zijn niet
aflatende hoop op verheffing van de arbeidersklasse en zijn worsteling om
politiek relevant te blijven.

LOAD-DATE: 22 April 2014

LANGUAGE: DUTCH; NEDERLANDS

GRAPHIC: Tony Benn in 2009: Blairs woordvoerder Alastair Campbell noemde hem een
'slijmbal'
Foto Hollandse Hoogte
 cover Tony Benn

PUBLICATION-TYPE: Krant

JOURNAL-CODE: NRC Handelsblad


                         Copyright 2014 NRC Media B.V.
                              All Rights Reserved

                              95 of 127 DOCUMENTS



                                NRC Handelsblad

                             21 maart 2014 vrijdag

...en de onaanraakbare Obama in zijn 'bubble'

BYLINE: Door onze redacteurMarc Chavannes

SECTION: Het Grote Verhaal

LENGTH: 467 woorden

SAMENVATTING

Embedded

Hunkerend naar ventilatie op reis met de Amerikaanse president.

VOLLEDIGE TEKST:

amsterdam. Het reizen van de Amerikaanse president is een gekwadrateerde vorm
van je normaal verplaatsen. In 2005 mocht ik mee  in het mobiele Witte Huis van
de toenmalige president George W. Bush. Nu komt Barack Obama  naar Den Haag.
Maar ook een beetje niet, want Amerikaanse presidenten verplaatsen zich in een
legendarisch bubble, een letterlijk en figuurlijk gepantserde omgeving die hen
omsluit. Alles is bijna net als thuis, hermetisch afgesloten voor kwade geesten
én het gewone volk.

Zodra de president zich verplaatst - om even te golfen of staatszaken overzee te
behartigen - doet zijn legioen beveiligers er alles aan om de presidentiële
onaanraakbaarheid te handhaven.  De tocht met Bush die ik bijwoonde ging naar
Riga, Moskou en Tbilisi - een symbolische route waarbij twee ex-sovjetstaten als
boekensteunen het bezoek aan Poetins Rusland omklemden. Wat het Kremlin dacht
van dit soort morele steun aan Letland en Georgië weten we intussen.

De veiligheidssluizen om de Bushballon waren grimmig, de informatievoorziening
minimaal. Het 'meevliegen met Air Force One' bleek relatief te zijn. We reisden
met twee 747's - als de echte AF1 een lekke band kreeg, kon men direct het
toestel van ons gewone persmuskieten inzetten.

Een ijzeren routine schrijft voor dat in het echte presidentiële vliegtuig en
bij zijn aardse verplaatsingen een handjevol elektronische en geschreven pers
mee mag, the pool, die daarvan getrouw, vaak licht-ironisch verslag doet aan
'hoi polloi' in het volgvliegtuig en de volgbus. De leden van de pool wisselen
per dag, maar buitenlanders dringen er niet toe door, hoogstens een enkele
BBC'er.

Al in Riga werd duidelijk dat het leven in de bubble trekken van een reizende
gevangenis heeft. Men heeft het liefst dat je in het bubblehotel blijft, op een
dieet van officiële briefings, en geen contact zoekt met de overkant. Je bent
embedded in het reizende Witte Huis.

De Russische pogingen tot grenscontrole werden door de bubble vrijwel genegeerd.
In Moskou stond het Witte Huis aan het Rode Plein, maar geen Rus in zicht. Eén
keer kon ik de bubble even ontsnappen om in de stad te ventileren. Het leek
opeens op reizen. Bush bleef onzichtbaar in een binnenbubble.

Iedere stap die een Amerikaanse president zet is geplande pantomime. Dus houden
presidenten  saaie beleidstoespraken in volop draaiende fabrieken  en nodigen
zij gewone mensen uit bij hun jaarlijkse State of the Union.  Juist daarom
hunkert de presidentiële beroepsgroep naar een hamburger op de hoek. En heeft
Obama ingesteld dat hij bij zijn dagelijkse post tien brieven van gewone burgers
krijgt. De helft maakt hem voor gek uit, zei hij. Maar liever dat dan alleen
maar die zuurstofarme bubble.

LOAD-DATE: 22 April 2014

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2014 NRC Media B.V.
                              All Rights Reserved

                              96 of 127 DOCUMENTS



                                NRC Handelsblad

                             19 maart 2014 woensdag

Kiezersbedrog over de euro;
Column

BYLINE: Coen Teulings

SECTION: Opinie

LENGTH: 679 woorden


Afgelopen week liet zowel Klaas Knot als Wouter Bos zijn licht schijnen over de
toekomst van de euro, de eerste bij de presentatie van het jaarverslag van De
Nederlandsche Bank, de tweede op een bijeenkomst in de Balie in Amsterdam. In
beide gevallen ging dat niet onopgemerkt voorbij. Knot liet weten dat hij de
invoering van euro-obligaties op termijn wenselijk vindt. Doe je dat niet dan
loop je het risico dat de economie van de eurozone opnieuw zal ontsporen. Een
monetaire unie zonder coördinatie van economisch beleid is onmogelijk, aldus
Knot. Een muntunie kan niet functioneren zonder een vorm van onderlinge
verzekering tussen lidstaten en dus van onderlinge controle ter voorkoming van
misbruik van die verzekering. Zonder zo'n verzekering zullen financiële markten
bij gelegenheid tegen individuele lidstaten blijven speculeren. Europa heeft
deze les de afgelopen vijf jaar door schade en schande geleerd. Alleen de
interventie van de ECB kon de markten tot rust brengen. Alleen daardoor kan
Europa nu hopen op economisch herstel. Klaas Knot heeft dus gelijk.

Hoewel Knot dit al eerder had gezegd, moesten deze uitspraken zo kort voor de
Europese verkiezingen wel tot beroering in politiek Den Haag leiden. Politieke
partijen zijn vooral bezig om de kiezer uit te leggen dat Brussel te veel
bevoegdheden heeft, zo ongeveer op het niveau van de Verordening over
Postduiven. Dan is er geen behoefte aan iemand die erop wijst dat die
Postduivenverordening misschien terug naar Den Haag kan, maar dat voor de grote
maatschappelijke vraagstukken de discussie omgekeerd zal zijn: welke extra
bevoegdheden hebben Brussel en Frankfurt nodig om de muntunie goed te laten
functioneren? Euro-obligaties en Europees economisch beleid zijn daarvoor
onontbeerlijk. Uit angst voor de PVV houden de andere partijen echter de kiezen
op elkaar. Een vorm van dubbel kiezersbedrog. Van de PVV omdat zij een
onhaalbare optie voorspiegelt, en van de andere partijen omdat zij niet willen
zeggen waar het dan wel op staat.

Ik neem aan dat Wouter Bos daarom voor een referendum over de euro heeft
gepleit. Bos constateert dat het euro-project aan legitimiteit heeft ingeboet.
De kiezer moet maar zeggen wat hij wil, ofwel uit de euro, ofwel erin, maar dan
ook het volle pond, dus inclusief euro-obligaties en Europees economisch beleid.
Een halve keus werkt niet. In dat  opzicht zijn Bos en Knot het dus eens.

Zijn voorstel, een referendum over de euro, kan echter niet werken. Op zichzelf
is een referendum een prima middel, maar niet voor de vraag of we in de euro
moeten blijven. Onze maatschappij is gebaseerd op fiduciair geld, dat wil
zeggen, op vertrouwen. Wij hebben biljetten van vijftig euro in onze
portemonnee, omdat we erop vertrouwen dat we daar morgen in de supermarkt mee
kunnen betalen. Wij hebben pensioenverzekeringen, omdat we erop vertrouwen dat
we dat over tien jaar nog steeds kunnen. Over de vraag of we die belofte wel of
niet nakomen kun je niet per referendum beslissen. Belofte maakt schuld. Je had
bij referendum kunnen beslissen over de invoering van de euro. Je kunt niet per
referendum beslissen om wel of niet met de euro door te gaan. Dat ondermijnt het
vertrouwen.

Dat klinkt ondemocratisch,- referendum kan niet - maar als we blijven zal
verdere integratie onvermijdelijk zijn. Het is alsof we in een fuik zijn
gezwommen. Dat klopt. Dat is de gok die Kohl, Mitterand, Lubbers en Kok rond
1992 hebben genomen: we beginnen vast met de monetaire unie, dan komt de
politieke unie er later vanzelf. Nu de eurozone de ellende van de afgelopen tijd
heeft overleefd met slechts wat schrammen en bulten, maar zonder botbreuken,
begin ik te denken dat dit viertal gelijk krijgt. Dat is in ieder geval in het
belang van Henk en Ingrid, en ik ben ervan overtuigd dat zij dat zullen
begrijpen. Het zou wel handig zijn als er een politicus opstaat die hun dat wil
uitleggen.

Coen Teulings is hoogleraar economie aan de Universiteit van Cambridge en van
Amsterdam. (C.N.Teulings@uva.nl)

Je kunt niet per referendum beslissen over al of niet doorgaan met de euro

LOAD-DATE: 22 April 2014

LANGUAGE: DUTCH; NEDERLANDS

GRAPHIC: Teulings, Coen 9-2013 021

PUBLICATION-TYPE: Krant

JOURNAL-CODE: NRC Handelsblad


                         Copyright 2014 NRC Media B.V.
                              All Rights Reserved

                              97 of 127 DOCUMENTS



                                NRC Handelsblad

                             18 maart 2014 dinsdag

De koning en de fiscus

SECTION: Economie

LENGTH: 271 woorden


Een beroep op het gelijkheidsbeginsel is altijd een interessante manier om  een
ogenschijnlijk vanzelfsprekende uitzonderingspositie ter discussie te stellen.
Waarom betaalt de koning bijvoorbeeld geen belasting en gewone burgers wel?

Een man maakt bezwaar tegen zijn belastingaanslag omdat hij vindt dat de in de
grondwet vastgelegde belastingvrijstelling voor (bepaalde) leden van het
Koninklijk Huis op grond van het gelijkheidsbeginsel ook voor hem moet gelden.

De rechtbank Zeeland-West-Brabant overweegt dat een beroep op het
gelijkheidsbeginsel alleen slaagt als het gaat om twee vergelijkbare gevallen,
of als twee ongelijke gevallen onevenredig ongelijk worden behandeld.

Vergelijkbaar zijn de man en de koning in elk geval niet, omdat hij geen lid is
van het Koninklijk Huis en geen uitkering van het Rijk ontvangt. Dan de tweede
categorie. Daarover zegt de rechtbank dat de belastingvrijstelling als doel
heeft ,,de geleidelijke afkalving van het oorspronkelijke vermogen van de koning
te voorkomen" en zo zijn financieel onafhankelijke positie te waarborgen. Voor
deze regeling, die uit eind jaren zestig stamt, is aansluiting gezocht bij
andere westerse monarchieën.

Bovendien kan een duidelijke scheiding tussen de functionele kosten van het
koningschap en persoonlijke uitgaven niet op verantwoorde wijze worden gemaakt,
aldus de rechter. Bij de man kan dit wel en er is ook geen evidente reden waarom
hij financieel onafhankelijk zou moeten zijn.  Alleszins redelijke afwegingen,
vindt de rechtbank, om een onderscheid te rechtvaardigen. De man moet net als
iedere gewone burger inkomstenbelasting betalen.

LOAD-DATE: 22 April 2014

LANGUAGE: DUTCH; NEDERLANDS

GRAPHIC: FOTO ANP

PUBLICATION-TYPE: Krant

JOURNAL-CODE: NRC Handelsblad


                         Copyright 2014 NRC Media B.V.
                              All Rights Reserved

                              98 of 127 DOCUMENTS



                                NRC Handelsblad

                             15 maart 2014 zaterdag

Betrokken werknemers? Goede cijfers!

BYLINE: Door Dewi Gigengack

SECTION: ECONOMIE

LENGTH: 1663 woorden

SAMENVATTING

Werknemersaandeel

Maak mensen mede-eigenaar van het bedrijf waar ze werken. Dat is goed voor
bedrijven, burgers én de democratie, zegt de Amerikaanse socioloog Blasi. Hij is
deze week in Nederland.

VOLLEDIGE TEKST:

'Het kapitaal in dit land is in handen van een zeer kleine minderheid", schreef
de Amerikaanse politicus Thomas Jefferson in een brief. ,,De consequenties van
die enorme ongelijkheid berokkenen het gros van de mensen zoveel ellende dat de
wetgever niet genoeg kan herverdelen."

Het hadden net zo goed de woorden kunnen zijn van Hans Spekman volgens wie
nivelleren een feest is, of van Barack Obama in zijn vijfde State of the Union.

Maar de zinnen werden al in 1785 opgetekend door   politicus  en 'Founding
Father' Jefferson, en gingen over Frankrijk. De Founding Fathers van de
Verenigde Staten - de politici die de Amerikaanse onafhankelijkheidsverklaring
ondertekenden en de grondwet ontwierpen - gruwelden van het oude Europa met zijn
aristocraten en monarchen. In hun verse democratische republiek was de
gelijkheid van mensen het uitgangspunt en een gelijke verdeling van vermogen de
praktijk.

Het contrast met het huidige Amerika, waar de rijkste 20 procent van de
bevolking 86 procent van kapitaal bezit, is gigantisch. De verschillen tussen
arm en rijk en het wantrouwen van burgers in de politiek en de financiële sector
zijn precies waar de grondleggers van de VS voor vreesden.

Laten we hun oude idealen weer afstoffen, zeggen drie Amerikaanse hoogleraren
nu. Socioloog Joseph Blasi en economen Douglas Kruse en Richard Freeman
presenteren in hun net verschenen boek The citizen's share hun oplossing: maak
mensen aandeelhouder van het bedrijf waar ze werken. Dat is goed voor bedrijven,
burgers én de democratie.

,,Veel Amerikanen reageerden verbaasd op ons boek. Ze wisten niet dat de
grondleggers van ons land voor inkomensgelijkheid waren", vertelt Blasi, die
deze week in Nederland was voor een congres over werknemersaandelen.

Blasi ontdekte dat de eerste Amerikaanse president George Washington al in 1792
een wet ondertekende die winstdeling voor kabeljauwvissers garandeerde. En in
1862 werd onder president Abraham Lincoln de Homestead Act van kracht, die
boeren in staat stelde het land waarop ze werkten op te eisen. Blasi: ,,De
grondleggers waren geen communisten of socialisten, maar ze hadden wél een
moraal: ze wilden een economie die werkt voor iedereen."

Vaakst in vorm van winstdeling

Werknemers laten meedelen in de prestatie van hun bedrijf komt het meest voor in
de vorm van winstdeling, zowel in Nederland als de VS. Aandelen verkopen of
schenken aan werknemers gaat een stap verder en maakt van de werknemer
mede-eigenaar. Andere constructies zijn opties op aandelen of converteerbare
obligaties (een lening aan de werkgever die wordt uitbetaald in geld of
aandelen).

In de VS heeft een vijfde van de honderd grootste bedrijven (de 'Fortune 100')
een aandelenplan voor werknemers. Van de 200.000 kleinere ondernemingen zijn er
zo'n zesduizend in handen van de werknemers - de helft daarvan voor meer dan
vijftig procent. ,,Een bescheiden sector", duidt Blasi deze aantallen. ,,Té
bescheiden." Wel komen werknemersaandelen in alle branches en in alle lagen van
de beroepsbevolking voor, wat volgens de hoogleraar betekent dat het fenomeen
nog flink kan groeien. Het zou zelfs de ruggengraat kunnen vormen van een nieuw
soort economie, denkt hij. ,,Een waarin burgers samen een vermogen van betekenis
kunnen opbouwen, waardoor ze écht onderdeel zijn van de samenleving." Koeltjes
vervolgt hij: ,,Wist je dat veel Amerikanen 'kapitalisme' een vies woord vinden?
Dat hoeft niet als kapitalisme collectief is."

In Nederland heeft 13 procent van de bedrijven een vorm van financiële
participatie, schat de Stichting Nederlands Participatie Instituut. Kijk je naar
regelingen die voor alle werknemers toegankelijk zijn, is dat maar 4 procent.
Dat zijn vooral beursgenoteerde bedrijven. Zo kregen de werknemers van Ziggo bij
de beursgang in 2012 aandelen in het bedrijf, naar rato van het aantal werkzame
jaren daar. Ook ingenieursbureau Grontmij, pigmentbedrijf Holland Colours en
supermarktconcern Sligro Food Group kennen bedrijfsbrede aandelenplannen.

Werknemers zijn productiever

Bedrijven die van hun werknemers hun aandeelhouders maken, presteren beter. Hun
werknemers zijn productiever, loyaler en denken meer mee met het bedrijf. Dat
blijkt zowel uit het onderzoek van Blasi als uit Britse en Nederlandse studies.

De omzet van bedrijven met financiële participatie groeit met 2 tot 3 procent
per jaar sneller dan die van bedrijven zonder aandelenregeling, berekende de
Amerikaanse onderzoeksorganisatie National Center for Employee Ownership. In het
Verenigd Koninkrijk, waar 2,6 miljoen werknemers mede-eigenaar zijn, was de
waarde van aandelen van bedrijven met een 'Employee Stock Owner Plan' tussen
1992 en 2012 gemiddeld 10 procent hoger dan die van aandelen aan de Financial
Times Stock Exchange, de belangrijkste index van de Londense beurs.

Zulke bedrijven zijn beter bestand tegen recessies, suggereert Brits onderzoek
van de Cass Business School: de financiële crisis van 2009 had minder invloed op
de omzet en winst van bedrijven die (deels) in bezit waren van het personeel en
er werden nog steeds banen gecreëerd. De Radboud Universiteit analyseerde in
2010 de resultaten van bijna 2.200 Nederlandse beursgenoteerde ondernemingen en
bevestigde dat aandelenparticipatie een positieve invloed heeft op hun
concurrentiepositie.

Ook voor werknemers zijn er voordelen. Zij zijn trotser op hun werk, blijven er
langer werken en hebben hogere lonen en betere werkcondities, ontdekte Blasi. De
Edinburgh Napier University signaleerde dat werknemers-eigenaars zich minder
vaak ziek melden en hun bedrijf vaker aanraden aan anderen.

Wat als er moet worden bezuinigd?

Lastig wordt het als belangen van werknemers en eigenaars conflicteren,
bijvoorbeeld bij bezuinigen of inkrimpen. ,,Ons onderzoek laat zien dat
werknemers akkoord gaan met ontslagen", relativeert Blasi. ,,Ze beseffen dat een
onrendabel bedrijf geen toekomst heeft."

Blasi pleit voor belastingprikkels om werknemersaandelen te stimuleren. Dat
zeggen ook onderzoekers van de Erasmus Universiteit, die deze week onthulden dat
fiscale aspecten een reden zijn voor werkgevers om níet aan werknemersaandelen
te beginnen. ,,Als je zoals de geestelijk vaders van ons land overtuigd bent dat
verspreiding van rijkdom een vereiste is voor een democratie, dan is het juist
om het belastingsysteem daarvoor te gebruiken", vindt Blasi.

Discussies over werknemersaandelen gaan vaak over praktische zaken, merkt Blasi.
Hij plaatst het aandelenidee in een bredere context. ,,Wat voor soort bedrijven
willen we? Wat is de relatie tussen het zakenleven en de maatschappij? Wat is de
beste manier om werk te organiseren?"

Het bracht hem tot de conclusie dat werknemerskapitalisme leidt tot een betere
democratie. ,,Daar geloofden de grondleggers ook in", weet Blasi.

Concentratie van kapitaal leidt tot een rijke elite en een verdwijnende
middenklasse. Uiteindelijk resulteert dat in een 'nieuwe aristocratie' met
vrijwel exclusieve toegang tot kennis en macht - een ondermijning van de
democratie en een bedreiging voor de gewone burger. Blasi: ,,Als burgers genoeg
kapitaal hebben om zichzelf te onderhouden, zijn ze vrij van politieke
manipulatie. Ze kunnen tot hun eigen conclusies komen als kiezers, gebaseerd op
een rationele analyse in plaats van beloften van politici."

4 Tips hoe je  eigenaar wordt            1.         Maak ze warm

Wil je jouw werkgever overtuigen om werknemersaandelen in te  voeren, dan hoef
je niet direct naar de directie. De personeelsafdelingen spelen vaak een
sleutelrol bij het invoeren van een aandelenplan, samen met de juridische en
financiële  afdelingen. De directie overtuig je uiteindelijk door te zeggen dat
de werknemers  productiever en loyaler worden.

2.         Verzin de vorm

Het gunstigst voor werknemers is een constructie waarbij aandelen worden
geschonken aan het personeel. Dit betekent dat je geen risico loopt met eigen
geïnvesteerd geld. Een andere optie is dat men voor aandelen kan kiezen in
plaats van een winstuitkering of bonus.

3.         Iedereen erbij

Alleen bij een bedrijfsbreed plan kun je  spreken van werknemerskapitalisme.
Zorg dat iedereen, van de schoonmaker tot het management,  betrokken is. Als de
werknemers minimaal 5 procent van de aandelen in handen hebben, hebben zij ook
juridische zeggenschap.

4.         Pas wel op

Aandelen die snel in waarde stijgen lijken aantrekkelijk, maar het is beter om
een plan te hebben op basis van dividenduitkering. Zo blijft het gunstig, ook
voor nieuwe collega's, om  later meer aandelen bij te kopen.

Wie is Joseph Blasi?  Hoogleraar, onderzoeker en auteur van dertien boeken

Socioloog Joseph Blasi is hoogleraar corporate governance aan de Rutgers
University in New Jersey. Daarnaast is Blasi onderzoeker bij de
non-profitorganisatie National Bureau of Economic Research.

Hij is gespecialiseerd in werknemerseigenaarschap en financiële participatie en
doet daar al veertig jaar onderzoek naar.

Blasi publiceerde dertien boeken, waaronder Employee ownership (1988), The new
owners (1991, met Douglas Kruse), In the company of owners (2003, met Douglas
Kruse en Aaron Bernstein) en Shared capitalism at work (2010, met Douglas Kruse
and Richard Freeman).

Blasi's nieuwste boek, The citizen's share, dat hij samen schreef met Richard
Freeman en Douglas Kruse, verscheen afgelopen november in de VS en werd
besproken in onder meer The New York Times, The Economist en Newsweek. Het wordt
vooral gelezen door opiniemakers, wetenschappers en beleidsmakers. Ook
circuleren er exemplaren bij politici en leden van het Amerikaanse Congres,
schreef Newsweek.

LOAD-DATE: 22 April 2014

LANGUAGE: DUTCH; NEDERLANDS

GRAPHIC: foto arjen born

PUBLICATION-TYPE: Krant

JOURNAL-CODE: NH_ART


                         Copyright 2014 NRC Media B.V.
                              All Rights Reserved

                              99 of 127 DOCUMENTS



                                NRC Handelsblad

                             14 maart 2014 vrijdag

Amusement Joris' Showroom

SECTION: Media

LENGTH: 92 woorden


Joris Linssen ontmoet paradijsvogels. Gewone Nederlanders met een bijzonderde
leefwijze. Mensen die het nèt even anders doen. In de derde aflevering van
Joris' Showroom trekt de presentator op met Christien Mouw. Ze groeide op tussen
de koppensnellers in Nieuw Guinea en werd daar één met de natuur. Hier is ze
schaapsherder. De Elspeter Heide is haar huis, maar dan zonder muren en zonder
dak. Ook ontmoet Linssen Marten Dek. Met zijn oude klipper doorkruist hij de
wateren en leeft hij zelfvoorzienend. Ver weg van de maatschappij.

Ned. 1, 22.20-23.00u.

LOAD-DATE: 22 April 2014

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2014 NRC Media B.V.
                              All Rights Reserved

                              100 of 127 DOCUMENTS



                                NRC Handelsblad

                             11 maart 2014 dinsdag

Vaarwel spare ribs, vaarwel buitenwereld

BYLINE: Rosan Hollak

SECTION: Media

LENGTH: 634 woorden

SAMENVATTING

House of Cards 2 Politicus Frank Underwood neemt afscheid van zijn laatste
restje menselijkheid.

VOLLEDIGE TEKST:

'Je was een goede klant, meer niet.' Weinig mensen zijn in staat om politicus
Frank Underwood te kwetsen. Toch is er in Netflix-serie House of Cards iemand
die dat wel kan: Freddy, de man die Underwood zijn spareribs serveert in
Freddy's BBQ Joint.

In het tweede seizoen van de Amerikaanse politieke dramaserie, gebaseerd op de
gelijknamige Britse BBC-serie uit 1990, moet Underwood (Kevin Spacey)  afstand
nemen van zijn zwarte vriend, die een crimineel verleden blijkt te hebben.
Underwood heeft zich inmiddels vanuit het Huis van Afgevaardigden opgewerkt tot
vicepresident en hij kan zich geen mediaschandalen veroorloven.

Zou het de vicepresident om de vriend gaan of om de ribs? Als hij na zijn
afscheidsbezoek in zijn SUV gelaten terugrijdt uit de achterbuurt waar Freddy
woont, lijkt het dat laatste te zijn. Zeker als Underwood zich ook nog naar de
camera wendt en constateert: ,,Ben ik hypocriet? Dat kan je wel denken. De weg
naar de macht is geplaveid met huichelarij en gewonden. Je mag er nooit spijt
van hebben."

Tja. Als er nog iets menselijks te vinden was in Frank Underwood, dan was het
zijn liefde voor spareribs. De uitgebreide lunches in Freddy's BBQ Joint waren
de spaarzame momenten waarop Spacey politicus af was. Hij kon even mens zijn,
een man die houdt van een goed stuk vlees en een gesprek zonder bijbedoelingen
of verborgen agenda's. Dat verklaart waarom de berekenende politicus onverwacht
de moeite neemt om Freddy, na jaren vriendschap, voor het eerst in zijn huis op
te zoeken om hem de jobstijding te brengen. Freddy was voor Frank het laatste
contact met de gewone man. Met het afscheid van Freddy sluit hij de buitenwereld
voorgoed buiten.

Wat rest is de politiek. En zijn verbond met echtgenote Claire (Robin Wright),
de charmante queen of minimalism die eveneens hard moet knokken om de schandalen
van zich af te slaan. Gaat het ze lukken en zal Underwood het hoogste ambt
bereiken? Wie het wil weten, moet tot het einde van dit seizoen blijven kijken
en zich door het wat voortkabbelende begin heen bijten. Want eigenlijk raakt dit
seizoen - met cyberspionage, corruptie in China, een dreigende oorlog met Japan
en seks met een voorleesfetisjist -  pas halverwege echt op gang.

Net als in het vorige seizoen wordt langzamerhand duidelijk hoe ingenieus het
echtpaar Underwood iedereen om zich heen  bespeelt. Het is hun onderkoelde spel,
in combinatie met de zorgvuldig uitgedokterde verhaallijnen, waar House of Cards
zijn succes aan dankt. En het feit dat de serie, net als het meer idealistische
The West Wing, inzicht geeft in hoe het machtsspel in Washington DC wordt
gespeeld.

Maar zelfs dat verklaart nog niet alles. Want wat is het geheim van de
Underwoods? Hoe kunnen ze samenblijven terwijl ze alles en iedereen om zich heen
kapot maken? Hun geweten moet toch af en toe knagen? Het zijn vragen die ook in
dit tweede seizoen blijven boeien. Want ook al lijkt hun relatie emotieloos,
deze is een stuk steviger dan bijvoorbeeld die van de president en de first
lady. Wellicht vormt juist het meedogenloze samenspel om de macht de basis voor
hun huwelijk. Niet voor niets antwoordt Underwood op Freddy's vraag hoe het met
Claire en de mediaschandalen gaat: ,,Ze slaat zich er wel doorheen. Claire heeft
een harnas van drie lagen om zich heen"'. Hij is duidelijk trots op zijn
keiharde vrouw. En Claire? Zij weet dat haar man slechts naar haar luistert. Hun
verbond komt het beste tot uiting in het sigaretje dat ze  met elkaar delen, in
de avond,  bij het raam. Althans, als er van Claire gerookt mag worden.

Televisieserie op Netflix

House of Cards

Seizoen 2

13 afleveringen  van 50 minuten.

Abonnement Netflix 7,99 euro  per maand

4

LOAD-DATE: 22 April 2014

LANGUAGE: DUTCH; NEDERLANDS

GRAPHIC: Vicepresident Frank Underwood (Kevin Spacey) luncht in Freddy's BBQ
Joint.
Foto Netflix

PUBLICATION-TYPE: Krant

JOURNAL-CODE: NRC Handelsblad


                         Copyright 2014 NRC Media B.V.
                              All Rights Reserved

                              101 of 127 DOCUMENTS



                                NRC Handelsblad

                             10 maart 2014 maandag

Ivo de ongrijpbare

BYLINE: Door onze redacteur Annemarie Kas

SECTION: Binnenland

LENGTH: 1765 woorden

SAMENVATTING

Profiel Justitie Morgen debatteert minister Ivo Opstelten (VVD) met de Eerste
Kamer over de rechtsstaat. Of het ook écht tot een debat komt, is maar de vraag.
Hij verstaat de kunst van het vragen ontwijken en geeft zelden echt antwoord.
Hij heeft meer met het aanpakken van criminaliteit dan met de rechtsstaat.

VOLLEDIGE TEKST:


        Den Haag/Zwijndrecht. ,,Tassen dícht, dames en heren, u hoort het." Bám:
de ferme tekst van Ivo Opstelten gaat gepaard met een vuist op tafel. De
minister van Veiligheid en Justitie is in gesprek met een
zakkenrollerspreventieteam, in een winkelcentrum in Zwijndrecht. Een groepje
burgers spreekt winkelend publiek aan op openstaande tassen en portemonnees die
voor het grijpen liggen. Veiligheid op straat in combinatie met  een vleugje
VVD-eigen-verantwoordelijkheid, hoe Ivo Opstelten wil je het hebben? ,,Heel goed
en scherp dat u dit doet", complimenteert hij het team. Duim omhoog.

De goedgeluimde Ivo Opstelten is de nestor van het tweede kabinet-Rutte. Voor
zijn zeventigste verjaardag  kreeg hij onlangs van premier Rutte een dvd-box van
de Deense politieserie The Killing. ,,Die wilde ik ook hebben, het is altijd
goed om je te oriënteren op de actuele punten in de bestrijding van misdaad."

Die nadruk op veiligheid en repressie komt altijd en overal terug bij Opstelten.
Als gevolg van die boeven-moet-je-aanpakkenmentaliteit achtervolgt hem  ook al
sinds 2010 dezelfde kritiek, toen hij aantrad als minister. Opstelten zou te
weinig rechtsstatelijk besef hebben. En onvoldoende aandacht voor de rechten van
verdachten of voor de inbreuk op de privacy van 'gewone' burgers bij de aanpak
van criminelen.

Morgen krijgt de minister de gelegenheid om het tegendeel te bewijzen. Hij gaat
met de Eerste Kamer in debat over het functioneren van de rechtsstaat. Over de
optelsom van bezuinigingen in de rechtspraak, over strafrecht, over grondrechten
en  over de toegang tot het recht.

Opstelten en het debat

Tenminste, de senaat zal een poging wagen. Want één van de grootste frustraties
van parlementariërs die geregeld met Ivo Opstelten spreken, is dat hij zich
amper laat vastpinnen. Hoe scherp de vraag ook, het lukt Opstelten om géén
inhoudelijk antwoord te geven.

Lars Duursma,  debatdeskundige en directeur van trainingsbureau Debatrix, ziet
hoe Opstelten zich ongrijpbaar weet te houden.  ,,Hij herhaalt vaak de vraag en
maakt daar vervolgens een nietszeggend, algemeen statement van." Een journalist
vraagt de minister in de aanloop naar een debat: is morgen een belangrijke dag
voor u? ,,De dag van morgen is altijd belangrijk, ja."

Ander voorbeeld: Opstelten zegt in een debat eerst dat er volgens hem géén
tegenstelling is tussen veiligheid en het schenden van privacy.  De SP reageert
geagiteerd. Zijn al die debatten over wetgeving die een inbreuk maakt op de
privacy van mensen volgens de minister dan voor niets? Opstelten: ,,Nee,
natuurlijk voeren wij die discussie terecht. Daarom voeren wij die ook."

Beperkende factor is dat Tweede Kamerleden een minister maar enkele keren mogen
onderbreken. Na een eerste ronde antwoorden volgt een tweede kans, maar dat is
bij Opstelten vaak niet genoeg. D66'er Magda Berndsen  verzucht geregeld: ,,Ik
constateer maar weer dat de minister geen antwoord geeft op mijn vraag."

Nog een techniek die Lars Duursma Opstelten vaak ziet gebruiken is  de drogreden
van de stroman - die is gemakkelijker aan te pakken dan de echte tegenstander,
de werkelijke vraag. ,,Opstelten maakt een karikatuur van de vraag die iemand
hem stelt." Onlangs vroeg een verslaggever Opstelten naar de aanpak van
zorgfraude en waarom het Openbaar Ministerie daarvoor geen capaciteit vrijmaakt.
,,Het zou heel raar zijn als iemand aangifte komt doen en diegene zegt, oké,
daar zitten een paar officieren van justitie, die hebben totaal geen ander werk,
dus die doen dat meteen."

Verder, zegt Lars Duursma, doet Opstelten ,,moeiteloos en met grote
zelfverzekerdheid onlogische en tegenstrijdige uitspraken, zonder ook maar  een
spier te vertrekken". Ter illustratie een citaat van de site www.watzegtivo.nl:
,,Jazeker, ik kan dat doen. Ik eh, doe het niet, omdat ik het ook niet kan."
Niet voor niets zijn de interviews die de minister afgelopen jaren aan
geschreven media gaf, op de vingers van twee handen te tellen.

Opstelten en de VVD

Binnen de VVD is minister Opstelten een graag geziene gast. Hij is een
pragmatische liberaal. Of zoals de minister zichzelf afgelopen zaterdag nog
typeerde:  ,,Ik ben geen ideologisch bestuurder. Ik ben een no-nonsenstype en
kijk naar wat werkt." Zijn lik-op-stukbeleid is wel authentiek. Opstelten begon
in zijn tijd als burgemeester in Rotterdam als eerste in Nederland met een
zerotolerancebeleid tegen overlast van junks en hangjongeren.

Opstelten is trouw aan zijn partij en dus is de partij dat aan hem. Dat geldt
vooral ook voor  premier Mark Rutte.  In de eerste, slechte jaren van zijn
leiderschap had Rutte vanaf 2008 de onvoorwaardelijke steun van Opstelten als
partijvoorzitter. Opstelten hielp Rutte waar hij kon en ,,bracht rust in de
tent", heette het toen, mede dankzij zijn jarenlange bestuurlijke ervaring.

Hoewel Opstelten bij de totstandkoming van Ruttes tweede kabinet Henk Kamp moest
laten voorgaan als informateur, een klusje dat hij in 2010 wel kreeg, zou de
band tussen Rutte en Opstelten nog  steeds prima zijn.

Op straat is Opstelten vooral een hartelijke Bekende Nederlander. Hij beent
energiek door het Zwijndrechtse winkelcentrum, schudt handen en slaat op
schouders, probeert zelfs mensen die zitten te telefoneren een flyer aan te
smeren. Inhoudelijk doet hij niet zo'n moeite om mensen voor de VVD te winnen of
om diepgaande vrijzinnige gesprekken te voeren. Wie zegt dat hij PvdA of D66 zal
stemmen,  is net zo vlug weer van hem af. ,,Denk er nog eens over. Nou dág!"
Later licht hij toe: ,,Ja, daarvoor ben je nou liberaal. Iedereen mag stemmen
wat hij wil!"

Opstelten en de rechtsstaat

Eén van Opsteltens voorgangers, Ernst Hirsch Ballin (CDA), sprak onlangs bij een
hoorzitting over de rechtsstaat in de senaat nog vol liefde over het Nederlandse
rechtsstelsel. Hij zei dat ,,wij dankbaar moeten zijn" voor de Nederlandse
grondrechten en voor  de Europese rechter, die soms oordeelt dat het nationaal
beleid anders moet. ,,Dat hebben wij zelf gewild, dat ons rechtsstelsel gebonden
zou zijn aan de Europees aanvaarde rechtsnormen op het gebied van de rechten van
de mens. Daar moeten wij politiek niet op reageren in termen van: daar hebben
wij last van."

Zulke erkentelijkheid en gewogen woorden over de rechtsstaat zijn van Opstelten
niet zo gauw te verwachten. De VVD-fractie in de Tweede Kamer vindt zelfs dat
toetsing aan internationaal recht beter helemaal afgeschaft kan worden.

Tijdens de begrotingsbehandeling vorig jaar, toen de minister in de Tweede Kamer
zijn plannen voor 2014 verdedigde, zei Opstelten dat ,,de rechtsstaat zich bij
uitstek manifesteert in het handelen van politie en Openbaar Ministerie". Zij
moeten zich ,,houden aan rechtsstatelijke kernwaarden" en ,,weten zich door de
rechtsstaat begrensd". Wat die kernwaarden dan precies zijn, vat de minister in
één zin en zonder toelichting samen: de scheiding der machten, het
legaliteitsbeginsel, een onafhankelijke en onpartijdige rechtspraak plus de
bescherming van grond- en mensenrechten.

De senaat zal morgen méér van Opstelten vragen. Want wat zegt het als 80 procent
van de strafzaken in Nederland niet meer door een rechter, maar alleen door het
Openbaar Ministerie  wordt afgedaan? Is het recht méér dan alleen een
beleidsinstrument voor politie en OM om hen die de wet overtreden, aan te
pakken? En welk effect hebben de bezuinigingen op de rechtsbijstand, Openbaar
Ministerie en rechtspraak?

Geert Corstens, president van de Hoge Raad, zei bij de hoorzitting dat het ,,een
volstrekt veilige veronderstelling is" dat de drempels om naar de rechter te
stappen voor burgers  eerder te hoog dan te laag zijn, vanwege bijvoorbeeld de
kosten die aan een rechtszaak zijn verbonden. Opstelten zal met argumenten
moeten komen om te laten zien dat de toegang tot de rechter  wél voldoende is
gewaarborgd. Al hebben de senatoren geen overspannen verwachtingen. Tijdens de
voorbereidende hoorzitting met experts viel in de wandelgangen te horen: nu
voeren we een inhoudelijk debat, maar als de minister 11 maart komt, zal dat een
stuk moeilijker zijn.

Marcel Haenen                  De zaak-Demmink zal de hele bewindsperiode van
Opstelten het nieuws nog domineren


          De gerechtelijke procedures tegen Joris Demmink - van 2002 tot zijn
pensioen in 2012 de hoogste ambtenaar op Veiligheid en Justitie - domineren
waarschijnlijk nog de hele bewindsperiode van minister Opstelten het nieuws. Ze
hebben juridische, en mogelijk ook politieke consequenties.

De eerste verhoren afgelopen week in de civiele procedure voor de rechtbank in
Utrecht waren pijnlijk voor Demmink, en vervelend voor de minister die zijn
hoogste ambtenaar altijd heeft gesteund. Zo vertelde oud-agent Leen de Koter dat
een politieteam dat in 1997 onderzoek deed naar seksueel misbruik door
hooggeplaatste magistraten ook Demmink op de korrel had. Opstelten heeft dit
altijd ontkend. Het onderzoek werd voortijdig beëindigd, nadat het was
uitgelekt.


          De komende weken worden nog zes mensen onder ede verhoord over de
verdenkingen ten aanzien van Demmink. Vandaag was de beurt aan een secretaresse
van Justitie. Later worden twee gevangenisdirecteuren gehoord die zeggen van
haar iets te hebben vernomen over seksuele escapades van Demmink.

Denkbaar is dat stichting De Roestige Spijker - die de procedure is begonnen -
of Demminks advocaat Harro Knijff daarna nog nieuwe getuigen wil horen - zoals
oud-procureur-generaal René Ficq, die zaterdag in de Volkskrant zei dat de naam
Demmink niet in het onderzoek voorkwam.

Als de zaak in Utrecht klaar is, verplaatst het decor zich naar de rechtbank in
Rotterdam. Daar claimt Demmink een ton schadevergoeding van het Algemeen
Dagblad. Die krant heeft zich volgens Demmink schuldig gemaakt aan smaad door te
schrijven dat hij in de jaren 80 contacten zou hebben onderhouden met een pooier
van minderjarige jongens.

Daarna wacht mogelijk een strafzaak. Het OM is op last van het hof in Arnhem
strafrechtelijk onderzoek begonnen naar de verdenking dat Demmink in de jaren 90
twee minderjarige Turkse jongens zou hebben verkracht. Justitie denkt dit
onderzoek binnen een jaar af te ronden.


          Marcel Haenen

LOAD-DATE: 22 April 2014

LANGUAGE: DUTCH; NEDERLANDS

GRAPHIC:  met wit
Foto Phil Nijhuis
Foto ANP

PUBLICATION-TYPE: Krant

JOURNAL-CODE: NH_ART


                         Copyright 2014 NRC Media B.V.
                              All Rights Reserved

                              102 of 127 DOCUMENTS



                                NRC Handelsblad

                              7 maart 2014 vrijdag

Alle onvrede kan zich erin vinden

BYLINE: Door onze redacteur Emilie van Outeren

SECTION: Binnenland

LENGTH: 1477 woorden

SAMENVATTING

Lokale politiek

Je buurman kandidaat, lokale onvrede - ook bij deze verkiezingen zullen de
plaatselijke politieke partijen weer winnen van de landelijke.

VOLLEDIGE TEKST:

Den Haag. Ze zijn met meer dan duizend en ze zitten overal. Ze komen op voor
ouderen of studenten, voor moslims of voor christenen, voor dieren of voor
dorpen. In Oirschot is er één voor De Gewone Man. In Eindhoven één voor
Teleurgestelde Burgers. Sommige markante namen verraden de meest particuliere
belangen, zoals de partij Tot Behoud Huis de Haas in Lansingerland en de Partij
voor de IJsbaan in Zaanstad.

Terwijl politiek Den Haag zich afvraagt welke landelijke partijen bij de
gemeenteraadsverkiezingen op 19 maart door kiezers worden beloond of bestraft,
zullen lokale partijen opnieuw de meeste zetels halen. Gezamenlijk zijn de
plaatselijke groeperingen al groter dan de afdelingen van welke landelijke
partij dan ook. Bijna een kwart van alle zetels bezetten zij. En hun opmars zet
door, zo is de voorspelling.

Niet dat ze dat gecoördineerd of in gezamenlijkheid voor elkaar krijgen. De
diversiteit aan lokale partijen is enorm en ze willen weinig met elkaar te maken
hebben. ,,Als ze iets gemeen hebben, is het dat de meesten in de conservatieve,
rechtse hoek zitten", zegt André Krouwel, politicoloog aan de Vrije
Universiteit.

Wetenschappers onderscheiden grofweg drie typen lokale partijen. Krouwel
omschrijft ze als de ,,conservatieve reactionairen", de ,,populistische bozen"
en de ,,identiteitsgebondenen". De eerste categorie ontstaat wanneer belangrijke
veranderingen dreigen in de fysieke structuur van een gemeente. Er wordt een weg
doorgetrokken of een zwembad gesloten, en om dat tegen te houden, wordt een
politieke partij opgericht. Zoals in Lansingerland, waar het echtpaar De Haas
weigerde hun huis op te geven voor de hogesnelheidslijn.

Het tweede type overstijgt vaak een lokaal issue, maar is gebaseerd op algehele
onvrede. ,,Tegen de aanwezigheid van immigranten en de elite die met hen heult",
zegt Krouwel.

Ten derde zijn er partijen die opkomen voor mensen met een bepaalde identiteit.
,,Dat kunnen Friezen, ouderen of moslims zijn, maar ook mensen uit een bepaald
dorp die zich getroffen voelen door een herindeling."

De lokale protestpartij is de bekendste variant van het fenomeen. Populistische
groeperingen, zoals de Leefbaren en de fortuynistische bewegingen die daaruit
voortkwamen, zorgden in de jaren negentig en begin deze eeuw voor een electorale
verschuiving die nog steeds gevoeld wordt. Maar dit type - dat met Geert Wilders
ook landelijk vertegenwoordigd is - lijkt lokaal over zijn hoogtepunt heen, zegt
Marcel Boogers, hoogleraar regionale politiek aan de Universiteit Twente. ,,We
zien nu meer partijen die opkomen voor lokale belangen of de belangen van
minderheden."

Nog meer dan bij landelijke politieke partijen draaien succesvolle lokale clubs
vaak om één prominent lid van de gemeenschap. Politieke entrepreneurs, wie het
cliëntelisme niet vreemd is. Als zo iemand wegvalt, kan dat leiden tot
opheffing, ruzies of afsplitsingen. Die ontstaan ook wanneer leden op één punt
met elkaar verbonden zijn, maar het verder nergens over eens zijn.

Helemaal vanzelfsprekend is het gewicht van de lokale partijen niet, want uit
onderzoek van de Universiteit van Tilburg blijkt dat bijna de helft van de
kiezers zich bij lokale verkiezingen laat leiden door landelijke thema's en maar
een kwart vooral door lokale. Het paradoxale, zegt Boogers, die aan het
onderzoek meewerkte, is dat ,,lokale partijen profiteren van landelijke
politieke trends". Vier jaar geleden keerden veel CDA'ers hun partij de rug toe.
De overstap naar een landelijke concurrent was voor veel kiezers te groot, maar
de lokalen waren ,,een electorale vluchtheuvel". Hij verwacht nu een
vergelijkbare beweging van VVD'ers en PvdA'ers die ontevreden zijn met het
kabinet.

De lokale partij is geen nieuw fenomeen.  Noch is het een typisch Nederlands
verschijnsel. In Griekenland is het landelijke partijen zelfs verboden om lokaal
mee te doen - al zijn ze stiekem wel verbonden. Dat juist Nederland zo veel
lokale partijen heeft, komt door het ontbreken van een kiesdrempel. Tel daarbij
de volatiliteit van de kiezer en ,,iedere dorpsgek die een partij opricht, maakt
een kans", zegt André Krouwel. In Enkhuizen doet er zelfs een partij mee die
Paljas heet. ,,Het is wel lachen", zegt Krouwel. ,,Maar het komt de stabiliteit
en de bestuurbaarheid niet ten goede."

Nog los van de versplintering, lokale partijen zijn meestal amateuristischer dan
hun landelijke concurrenten. Ze krijgen geen subsidie om hun raadsleden te
trainen, die landelijke partijen wel krijgen. En ze hebben geen hoger orgaan dat
kan bemiddelen bij interne twisten.

Politici van landelijke partijen proberen kiezers een lokale stem te ontraden
door te benadrukken dat zij zelf 'korte lijntjes' hebben met hun partijgenoten
in Den Haag. Zeker nu grote verantwoordelijkheden worden overgeheveld naar de
gemeenten, zou het een voordeel zijn als de wethouder in direct contact staat
met de minister en Tweede Kamerleden.

,,Ze proberen alles uit de kast te halen om lokalen in een kwaad daglicht te
plaatsen", zegt Marcel Boogers. ,,Terwijl je ook kunt zeggen dat die nauwe
banden er ook toe kunnen leiden dat vertegenwoordigers van een grote partij in
de gemeenteraad opeens het landelijke of provinciale belang laten prevaleren
omdat de partij dat wil."

Lokale partijen komen puur op voor lokale belangen. En er zijn ook mensen die
een lokale partij runnen en tegelijk lid zijn van een landelijke.

Volgens Gerrit Voerman moeten landelijke partijen eens bij zichzelf te rade
gaan. ,,De verwachte opkomst bij deze verkiezing is 50 procent, en een kwart tot
eenderde van de uitgebrachte stemmen zou naar een lokale partij gaan. Dat
betekent dat de landelijke partijen nog maar een op de drie stemgerechtigden
kunnen mobiliseren. Dan mogen ze zichzelf wel eens achter de oren krabben."

Op het succes van de lokalen is ook nog wel iets af te dingen. Het huis van de
familie De Haas werd in 2011 gesloopt. En hoewel de Partij voor de IJsbaan al
acht jaar in de gemeenteraad zit, heeft Zaanstad nog altijd geen schaatsbaan.

Persoonlijk succes Lijst Linssen

Vooral in de zuidelijke provincies hangt electoraal succes vaak aan
persoonlijkheden met sterke wortels in de samenleving. Niet zelden doen die ook
mee onder hun eigen naam.

In 1990 splitste in Bergen op Zoom Ton Linssen zich af van de Bergse Sociaal
Democraten. ,,De ideologie van Lijst Linssen en haar sympathisanten [is]
gebaseerd op het levensverhaal en de levenservaring van de oprichters", zegt hun
programma.

Ton Linssen is inmiddels wethouder. Hij kwam in 2008 in opspraak omdat hij een
vriendin had willen helpen een klus van de gemeente te krijgen, maar doorstond
dat. Ook zoon Johan zit inmiddels in de raad.

Populistisch tegen Leefbaar Rotterdam

Het prototype van een succesvolle lokale, populistische protestpartij is
Leefbaar Rotterdam. Bij de gemeenteraadsverkiezingen van 2002 werd deze nieuwe
partij, met Pim Fortuyn als charismatische lijsttrekker, in één klap de grootste
in de stad met thema's als immigratie en veiligheid. Bijna 35 procent van de
stemmers koos voor Leefbaar. ,,Tot onze eigen totale verbazing", zegt Ronald
Buijt, nu fractielid en campagneleider.

De partij vormde een college met VVD en CDA, maar verloor eerst Fortuyn en
later, aan interne conflicten, 4 van de 17 zetels. Ook werden twee van de drie
wethouders vervangen. Maar de partij ging niet ten onder. Buijt: ,,Er gebeurden
in Rotterdam eindelijk dingen die niemand voor mogelijk had gehouden." Hij somt
op: conducteurs op alle trams, Keileweg vrij van prostitutie, afschaffing van de
erfpacht Bij de verkiezingen van 2006 heroverde de PvdA Rotterdam. En in 2010
won ze weer, nu met met een paar honderd stemmen verschil. De tweestrijd is bij
deze verkiezingen zeer spannend.

Een moeilijkheid voor lokale partijen is dat hun politici geen verdere carrière
kunnen maken. Toch zitten twee bekende Leefbaren nu in het parlement: Ronald
Sørensen in de Eerste en Barry Madlener in de Tweede Kamer, beiden voor de PVV.

Samen voor ons eigen OPA

Elke partij die een behoorlijke groep bewoners op identiteit kan binden, maakt
lokaal goede kans. Volgens die filosofie werken partijen als Rotterdams Turks
Belang, Student en Stad uit Groningen, Noordwijk Zelfstandig in Noordwijkerhout.

Dé trend voor de komende gemeenteraadsverkiezingen zijn ouderenpartijen. Die
waren er al lokaal, en onder de vlag van de Verenigde Senioren Partij, maar nu
is er ook Ouderen Politiek Actief (OPA), waarbij  42 lokale partijen zich hebben
aangesloten.  De beweging staat onder leiding van Dick Schouw (ex-DS'70,
ex-Trots, ex-Piratenpartij), die Jan Nagel goed kent,  de baas van 50Plus. Nagel
wilde niet met 50Plus meedoen, maar dat iedereen lokaal stemt.

LOAD-DATE: 22 April 2014

LANGUAGE: DUTCH; NEDERLANDS

GRAPHIC: Verkiezingsborden in een weiland net buiten het Groningse dorp Bedum.
De lokale partij GemeenteBelangen Bedum bezet vijf zetels in de raad en is
daarmee de grootste fractie.
Foto's Kees van de Veen

PUBLICATION-TYPE: Krant

JOURNAL-CODE: NRC Handelsblad


                         Copyright 2014 NRC Media B.V.
                              All Rights Reserved

                              103 of 127 DOCUMENTS



                                NRC Handelsblad

                              4 maart 2014 dinsdag

Groei economie geeft coalitie lucht

BYLINE: Door onze redacteurDerk Stokmans

SECTION: Voorpagina; Blz. 1

LENGTH: 795 woorden

SAMENVATTING

Raming CPB

Het begrotingstekort duikt onder de Europese norm van 3 procent. De economie
trekt aan, de werkloosheid loopt terug. Eindelijk positief nieuws voor Rutte II.


VOLLEDIGE TEKST:

Den haag. Bezuinigingen, lastenverzwaringen en economische krimp. Deze politieke
werkelijkheid van de afgelopen zes jaar deed vooral regerende politici snakken
naar een aangenamere electorale boodschap.

Het Centraal Planbureau gaf ze vanochtend die kans. De economie trekt aan, de
werkloosheid loopt sneller terug dan verwacht, net als het begrotingstekort, zo
voorspelde het CPB.

Exact zijn de voorspellingen zeker niet, zegt ook het planbureau zelf. Maar voor
de politiek zijn ze cruciaal. Het begrotingsbeleid is erop gebaseerd, de
Europese Commissie gebruikt ze voor haar rapportcijfers. En de voorspellingen
bieden gouden kansen. Als politiek instrument zijn ze voor bijna alles te
gebruiken - zeker in de aanloop naar de gemeenteraadsverkiezingen over twee
weken.

De coalitie van VVD en PvdA zal de cijfers gebruiken als legitimering van het
kabinetsbeleid - en het snel teruglopende begrotingstekort zien als bewijs van
het eigen bezuinigingsgelijk. Oppositiepartijen zullen benadrukken dat de
werkloosheid hoog blijft, net als de collectieve lastendruk.

In deze strijd om de werkelijkheid zijn vooral de verhoudingen binnen de
gedoogcoalitie van de 'C5' van belang, althans voor de stabiliteit van het
landsbestuur. De coalitiepartijen en de gedogende oppositiepartijen D66,
ChristenUnie en SGP moeten een delicate balans bewaren.

Met de verkiezingen in het vooruitzicht moeten ook deze vijf partijen zich van
elkaar onderscheiden.

D66-leider Alexander Pechtold riep in De Telegraaf vorige week al op tot lagere
belastingen. De boodschap is duidelijk: hij is de man die de lasten van de
hardwerkende Nederlander zal verlichten, niet premier Mark Rutte en zijn VVD.
Met de relatief gunstige economische vooruitzichten zal het zo voor de VVD
moeilijker worden het harde bezuinigingsbeleid te verdedigen.

Belangrijk detail: meevallende  inkomsten  mogen niet gebruikt worden voor
hogere uitgaven, maar een lastenverlichting geldt niet als uitgave. Pleit de VVD
onder druk van D66 voor extra lastenverlichting, dan zou coalitiepartner PvdA
best wel meer geld voor zwakkeren kunnen eisen.

Tegelijk lonkt D66 als nieuwe partij van het midden ook naar de wat rechtsere
linkse kiezers. De strijd die met de PvdA ontstaat, krijgt een destabiliserend
randje door de karakterologische dissonant tussen Pechtold en PvdA-leider
Diederik Samsom.

De gedogers van de ChristenUnie maakten vorige week ook hun punt: wil de
coalitie kunnen rekenen op de al beloofde steun voor de begroting van 2014, dan
moet de voor de VVD zo belangrijke strafbaarstelling van illegaliteit worden
ingetrokken.

Dit akkefietje werd gisteren uitgepraat tussen VVD-fractievoorzitter Halbe
Zijlstra en CU-leider Arie Slob.

Want de strijd binnen de C5 mag niet te hoog oplopen. De partijen hebben vorig
jaar een risicovolle investering gedaan door te tekenen voor een pakket met
grote bezuinigingen en hervormingen. Het rendement - economische groei en de
bijbehorende electorale populariteit - betaalt zich pas in 2015 echt uit. Ze
hebben er dus belang bij elkaar het leven niet geheel onmogelijk te maken.
Anders bieden ze anderen kans op invloed - zoals het CDA, dat zich meldde voor
de begrotingsonderhandelingen van 2015.

De cijfers van het CPB behoeven wel wat kanttekeningen. In Nederland moeten de
plannen voor langdurige zorg nog door het parlement. Lukt dat niet op tijd, of
gaat een deel van de bezuinigingen niet door, dan verbetert het begrotingstekort
minder dan nu voorspeld. De voorspellingen over de wereldhandel zijn mogelijk
wat optimistisch. Opkomende economieën kampen wereldwijd met problemen. En dan
is er nog Oekraïne.

prognoses CPB Economie in 2015  635.000

Zoveel werklozen verwacht het Centraal Planbureau in 2015. Daarmee zou de
toenemende werkloosheid van de afgelopen jaren eindelijk weer afnemen. In 2014
neemt het aantal werklozen nog toe, schat het CPB, tot 650.000. Dat is overigens
minder dan het CPB eerder raamde.

-2,1 %

Het geraamde begrotingstekort in 2015, een voor het kabinet opvallend gunstig
cijfer. Als het planbureau gelijk krijgt, komt het Nederlandse begrotingstekort
daarmee voor het derde jaar op rij onder de 3 procent. Nederland komt dan uit de
buitensporige tekortprocedure van de Europese Commissie.

1,25%

De economische groei in 2015. Daarmee zet de groei van dit jaar (0,75 procent)
versterkt door, vooral door de oplevende wereldhandel.

74,7 %

De staatsschuld in 2015 als percentage van het bruto binnenlands product. De
staatsschuld blijft toenemen, zolang er nog een overheidstekort is en
economische groei dat onvoldoende compenseert.

LOAD-DATE: 22 April 2014

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2014 NRC Media B.V.
                              All Rights Reserved

                              104 of 127 DOCUMENTS



                                NRC Handelsblad

                              4 maart 2014 dinsdag

'Nederlanders vertellen graag over hun problemen op tv'

BYLINE: Door onze mediaredactie

SECTION: Media

LENGTH: 694 woorden

SAMENVATTING

TV-Beelden

De TV-Beelden, prijzen van tv-makers voor tv-makers, zijn gisteravond uitgereikt
tijdens een gelikte show. Boris van der Ham was juryvoorzitter.

VOLLEDIGE TEKST:

Amsterdam.  John de Mol, winnaar van de Oeuvreprijs, had eigenlijk niet zoveel
verwacht van de uitreiking van de TV-Beelden, zei hij in zijn dankwoord. ,,Ik
dacht, dat zal wel weer zo'n achterafzaaltje worden." Maar de gelikte show in de
Kromhouthal in Amsterdam-Noord had hem positief verrast. De prijs, uitgereikt
door zus Linda en zoon Johnny, vat De Mol op als een aanmoediging: ,,Het begint
net lekker te lopen."

Alle tv-sterren, behalve Matthijs van Nieuwkerk, waren gisteravond present. Na
jarenlang gekwakkel met de tv-prijs lijkt er een nieuw elan gecreëerd, inclusief
Oscar-achtige paparazzi, sponsordrankjes, bekendmaking door collega's en wachten
bij de entree. De presentatie werd verzorgd door Irene Moors en Anita Witzier,
commercieel en publiek.

Van de grote tv-prijzen zijn de TV-Beelden het minst bekend; niet in de laatste
plaats omdat de prijzen steeds van naam veranderden. Eerst heetten ze de Gouden
Beelden (1996-2006), daarna de Beeld en Geluid Awards (2007-2012) en nu voor het
eerst de Tv-Beelden. Naast de Nipkowschijf (toegekend door de critici) en de
Televizierring (door de kijkers) zijn de TV-Beelden de prijzen van de
vakbroeders; net als de Oscars. De nieuwe prijs is gesticht door Gijs van Dam
(manager tv bij KRO-NCRV) en format-adviseur  Kim Kruijs, en wordt betaald door
Ziggo, Beeld en Geluid en drie facilitaire bedrijven.

,,Nederland is een interessant tvland", stelt juryvoorzitter Boris van der Ham.
,,Nederland staat in de top 3 van grootste tv-exporteurs ter wereld. Dankzij de
formats van John de Mol, Eyeworks en Endemol, maar nu ook dankzij series als
Penoza en Overspel.

Voordat Van der Ham politicus voor D66 werd, was hij zelf acteur.  Nederlands
drama maakt volgens hem een gouden tijd door: ,,Je ziet dat een genrestuk als
Penoza. Als misdaadserie zit die in een hoek waar heel veel gemaakt wordt. Maar
door één tandwieltje te veranderen - in dit geval door een moeder als gangster
te nemen - krijgt de serie een heel nieuwe draai."

Dat zie je volgens Van der Ham vaker bij tv-formats. Dag tegen pesten van Arie
Boomsma, het beste 'actuele programma', bereikt volgens hem door de opzet een
nieuw publiek. Van der Ham noemt het gemak waarmee gewone Nederlanders in dit
soort programma's getuigen over hun afwijkingen. ,, Bekentenistelevisie, de
behoefte om iets te bekennen; dat is iets heel Nederlands, calvinistisch.
Blijkbaar vanuit de gedachte: als ik het dan toch moet vertellen, dan meteen
maar voor de hele gemeente. Waarschijnlijk ook om erkenning van het probleem te
krijgen."

Over nieuwkomer  en 'beste presentator' Humberto Tan: ,,Fascinerend hoe hij in
korte tijd toch een probleem is geworden voor de concurrentie, vooral Pauw &
Witteman. Hij doet iets heel anders: het is een gezelligheidsprogramma met veel
entertainment. Ik was verkocht vanaf het moment dat Anouk aanschoof. Ze zong een
liedje, en nog een liedje, en nog een liedje. En eigenlijk moest het journaal
allang beginnen, maar de zendermanager - of hoe dat heet bij de commerciëlen -
liet haar gewoon drie kwartier langer doorgaan. Dat die vrijheid bestaat op een
commerciële zender, vond ik fantastisch."

Kom er maar eens om bij de publieke omroep, hoor je hem denken, maar dat gaat
van der Ham niet zeggen. Hij wil juryvoorzitter zijn voor álle tv-makers, dus
moet hij zich een beetje op de vlakte houden: ,,Maar ik kan wèl zeggen: ,,Het is
altijd goed als creativiteit de ruimte krijgt op tv, en  soms is dat moeilijk
met al die time slots."

winnaars TV-beelden 2014 Humberto, Pierre en Olga

Presentator:

Humberto Tan, RTL Late Night

Dramaserie:

De Prooi (VARA)

Nieuw format:

De Kwis (VARA) Nieuw amusement:

The Passion (EO/RKK)

Groot showprogramma:

All You Need is Love (RTL 4)

Reality:

Expeditie Robinson (RTL5)

Jeugdprogramma:

Checkpoint (EO)

Actueel programma:

Dag tegen pesten (BNN/KRO) Reportage en documentaire:

De verdediging van Robert M.

(NCRV)

Hoofdrol:

Pierre Bokma, De Prooi (VARA)

Bijrol:

Olga Zuiderhoek, Penoza 3 (KRO)

LOAD-DATE: 22 April 2014

LANGUAGE: DUTCH; NEDERLANDS

GRAPHIC: John de Mol kreeg Oeuvreprijs.
Foto ANP/Kippa

PUBLICATION-TYPE: Krant

JOURNAL-CODE: NRC Handelsblad


                         Copyright 2014 NRC Media B.V.
                              All Rights Reserved

                              105 of 127 DOCUMENTS



                                NRC Handelsblad

                             1 maart 2014 zaterdag

De leider van wie niemand last heeft

BYLINE: Door onze redacteurEmilie van Outeren

SECTION: Weekend

LENGTH: 1564 woorden

SAMENVATTING

Sybrand Buma

Het CDA staat er slecht voor met de verkiezingen in zicht. Kan CDA-leider Buma -
die zelf een metamorfose onderging van corporale burgemeesterszoon naar
oppostiemenner - het tij keren? Op campagne in Twente.

VOLLEDIGE TEKST:

'Sybrand, waar blijf je?", moppert Pieter Omtzigt. Hij haalt zijn telefoon uit
zijn jaszak om te zien wat zijn partijleider ophoudt. ,,Kom op Sybrand", zegt
het Tweede Kamerlid uit Enschede terwijl hij geërgerd naar zijn schermpje kijkt.

Bijna veertig Twentse CDA'ers zijn deze zonnige ochtend op een troosteloos
bedrijventerrein in Almelo uit de tourbus geladen voor de eerste 'speeddate' van
de dag. CDA-leider Sybrand van Haersma Buma was zojuist niet bij de koffie en
cake waarmee de CDA-Twentetour werd afgetrapt, maar voor het eerste formele
onderdeel van deze campagnedag zou hij toch echt moeten verschijnen.

,,Laten we maar vast  beginnen", oppert één van de lokale partijleden. De meute
schuifelt een werkplaats binnen. De bedrijfsleider vertelt net over het
hergebruik van  afgedankte rolstoelen en scootmobielen, als de man om wie het
gaat door de glazen klapdeuren stapt. Hij heeft nog snel een gebreide groene
CDA-sjaal over zijn eigen blauw geruite sjaal geknoopt. ,,Dag allemaal", zegt
Sybrand Buma, die wordt gevolgd door zijn assistent en zijn rolkoffertje. Er
worden handen geschud en foto's gemaakt. Dan gaat de rondleiding meteen verder,
want er staan nog zes afspraken op het programma. Bij een tankstation in
Denekamp dat last heeft van de accijnsverhoging op brandstof, bijvoorbeeld. En
met ondernemers in Oldenzaal die zich door de economische crisis en  politieke
maatregelen gemangeld voelen.

De dag in Twente is één van Buma's vele campagneactiviteiten voor de
gemeenteraadsverkiezingen van 19 maart. Het is de eerste electorale test sinds
het CDA in september 2012 gedecimeerd werd tot 13 zetels in de Tweede Kamer. De
partij is in beweging en Buma zelf heeft een metamorfose ondergaan: van
corporale burgemeesterszoon en overheidsdienaar die onder het mom van
,,verantwoordelijkheid" zelfs met de PVV wilde regeren, tot oppositiemenner die
het kabinet dwarszit en afstand neemt van de bestuurlijke traditie van zijn
partij. De vraag is nu of hij de man is die het CDA er weer kan laten groeien.

Hoewel zijn verzet tegen het  huidige kabinet gewaardeerd wordt, is Buma niet
bijster populair in Twente.  Hij staat hier in de schaduw van regionale
kopstukken als  Pieter Omtzigt (die dankzij een Twentse campagne in de Kamer
bleef en het fanatiekst oppositie voert), Annie Schreijer-Pierik (kandidaat voor
het Europees Parlement) en Theo Rietkerk (gedeputeerde in Overijssel). Zij
worden overal herkend en aangesproken. Als Johan Coes, wethouder en lijsttrekker
Hellendoorn, onderweg van Almelo naar zijn gemeente de microfoon grijpt, heet
hij de partijleider welkom als ,,Sybrand Buursma". Buma kijkt op en prevelt zijn
eigen naam. ,,Búma." Zucht.

Tijdens de rondrit blijkt dat CDA'ers zich hier, net als die in Den Haag, senang
voelen in hun oppositierol. ,,Ik kan het iedereen aanraden", zegt Jan Vis,
kandidaat in Hengelo, waar de partij de afgelopen vier jaar niet in de coalitie
zat. ,,We waren er onervaren in, maar hebben geleerd activistischer te zijn."

Vrolijk en optimistisch

De sfeer bij de christen-democraten is vrolijk en optimistisch, zowel in de bus
als in de rest van de campagne. De lokale partijleden die vandaag met elkaar op
stap zijn, hoeven immers eindelijk eens geen Haags beleid te verdedigen, zoals
bij eerdere verkiezingen. ,,En slechter dan in 2010 en 2012 kan het toch niet
gaan", zegt Huub ten Vergert, kandidaat-raadslid te Oldenzaal. ,,Bij de laatste
gemeenteraadsverkiezingen hadden we veel last van Jan Peter Balkenende en het
gedoe daar."

Dat beaamt iedereen die hier lokaal actief is voor het CDA. Er is geen laaiend
enthousiasme over de huidige voorman, maar ze hebben in ieder geval geen last
van Buma, zoals ze dat in het recente verleden hadden van de Haagse
partijleiding. ,,Zijn bezoek hier zal ons niet opeens heel veel extra stemmen
opleveren", zegt Ilse Duursma, lijsttrekker in de gemeente Dinkelland. ,,Maar de
relatie met Den Haag is veranderd. Je hoorde nooit iets van ze. Je had alleen
maar last van wat ze in Den Haag deden. Als wij campagne voerden, vielen mensen
ons aan op wat er daar gebeurde. Nu krijg ik alleen maar reacties waar ik blij
van word."

Vier jaar geleden viel het kabinet-Balkenende IV vlak voor de
gemeenteraadsverkiezingen. Iets waar de lokale CDA'ers  niets aan konden doen,
maar allemaal op werden aangesproken. Daarna werden plaatselijke leden
aangevallen op de samenwerking met de PVV in het kabinet-Rutte I. ,,Ik merk dat
ik in ieder geval overal weer welkom ben", constateert Buma zelf. Geen enkele
afdeling heeft hem verteld dat hij tijdens de campagne beter weg kan blijven,
zoals dat in 2006 en 2010 wel gebeurde met premier Balkenende.

Het CDA moet van ver komen. Bij de  laatste landelijke verkiezingen haalde  de
partij 13 zetels in de Tweede Kamer,  8,5 procent van de stemmen. Bij de
gemeenteraadsverkiezingen van 2010  koos 14,8 procent van de kiezers voor  het
CDA. Nog nooit stemden zo weinig  mensen op het CDA. In 2002 waren de
percentages nog respectievelijk 27,9  en 20,5. Onzeker is of de partij weer
opkrabbelt, of dat de klap van 2012 lokaal nog geïncasseerd moet worden.
Peilingen zweven daar tussenin.

De oorzaken van de vrije val zijn binnen de partij uitvoerig geanalyseerd. De
partij had geen aansprekende kopstukken, zwalkte in haar standpunten, was te
veel naar binnen gekeerd en verwikkeld in interne twisten. Dat laatste probleem
lijkt voorlopig verholpen. Er is  wel wat kritiek dat de partij zich te rechts
profileert. En dat Buma geen charismatische leider zou zijn. Maar er wordt niet
aan zijn stoelpoten gezaagd of openlijk geruzied in de fractie. Iedereen wil
rust. En die biedt Buma.

De onduidelijkheid en de onherkenbaarheid zijn echter nog niet opgelost. Niemand
lijkt zijn beperkingen beter te beseffen dan Buma zelf. Wanneer hem wordt
verzocht zich in te zetten voor de verbetering van de provinciale weg N35, zegt
hij graag te leveren,  ,,maar ik zit wel in de oppositie". Hij is zich ,,er zeer
van bewust dat ze eerder last hadden van ons in Den Haag". Nu dat voorbij is
,,enthousiasmeert de club" door zijn aanwezigheid. Maar hij is zich ,,bewust van
mijn positie hier" in Twente. Welkom als ondersteuning, maar niet als held
binnengehaald.

Je zou bijna vergeten dat Buma, die zich geleidelijk ontpopt tot
oppositievoorman, bij alle eerdere ups and downs van het CDA betrokken was. Hij
was al fractiemedewerker tijdens de Paarse kabinetten en fractievoorzitter
tijdens het kabinet-Rutte I. In mei 2012 werd hij gekozen tot leider van een
partij in existentiële crisis. Wetende dat hij een historisch zetelverlies
tegemoet ging.

Sinds de verpletterende nederlaag van september 2012 is Buma vooral bezig
geweest met het herdefiniëren van waar het CDA voor staat. Hij lijmde met de
dissidenten die zich tijdens de samenwerking met de PVV gedistantieerd hadden.
Hij vormde praatclubjes over de fundamenten van de partij. Sprak met
christen-democraten in andere landen. En hij benaderde de Engelse denker Phillip
Blond om te helpen ,,onze ideologie te herontwikkelen en theoretisch kloppend te
maken". Zoals Balkenende zijn betoog voor normen en waarden baseerde op de
Amerikaanse socioloog Amitai Etzioni, zo heeft Buma zijn intellectuele vader
gevonden in de Engelse conservatieve theoloog en filosoof Blond.

Zeven principes

Het resulteerde vorig jaar in zeven principes die Buma leidend heeft verklaard
voor de toekomst van de partij.  Een kapstok waar Buma nu zijn concrete
politieke voorstellen aan ophangt. Of het nu gaat om zijn njet tegen elke vorm
van lastenverzwaring, zijn inzet voor de middenstand of zijn plotselinge steun
voor de gekozen burgemeester. In Den Haag heeft dat er toe geleid dat hij verre
blijft van deals met coalitiepartijen VVD en PvdA. En dat hij zich ook de taal
en toon van het oppositievoeren eigen heeft gemaakt. Zo zei hij donderdag in het
debat bij Pauw&Witteman: ,,De hardwerkende Nederlanders zijn de hardgepakte
Nederlanders geworden."

Het blijft voor sommigen een vreemde transformatie van de stijve patriciër. Een
gedaantewisseling die ook niet compleet is, want op de campagnetour hangt er een
zweem van ongemak om Buma heen. Hij zegt dat op straat campagne voeren en lokale
partijgenoten ontmoeten ,,de leukste dingen van de politiek" zijn. Hij is
oprecht geïnteresseerd en maakt grapjes. Maar als alle ogen op hem gericht zijn,
friemelt hij met zijn handen, wiebelt hij op zijn benen en straalt hij weinig
plezier uit.

Dat zien ook de CDA'ers in Twente. ,,Hij moet wat meer lachen", oordeelt
gedeputeerde Theo Rietkerk. Maar hij en anderen hebben geduld, zeggen ze. De
partijleider hindert ze bij deze verkiezingen immers niet. En nu het kabinet met
gedoogakkoorden overeind wordt gehouden, lijken Tweede Kamerverkiezingen ver
weg. ,,Een politiek leider heeft ongeveer twee jaar om er echt te staan", zegt
Rietkerk. ,,Als het kabinet bij de Provinciale Statenverkiezingen ook met de
gedogers de meerderheid in de Eerste Kamer verliest, zou dat voor Buma precies
het juiste moment kunnen zijn."

Bij de laatste verkiezingen voor de gemeenteraad hadden we veel last van
Balkenende en het  gedoe daar

Huub ten Vergert, kandidaat-raadslid te Oldenzaal

LOAD-DATE: 22 April 2014

LANGUAGE: DUTCH; NEDERLANDS

GRAPHIC: CDA-leider Sybrand Buma op campagne  in Oldenzaal. Deze
gemeenteraadsverkiezingen vormen de eerste electorale test sinds het CDA in
september 2012 gedecimeerd werd tot 13 zetels in de Tweede Kamer.
Foto's Eric Brinkhorst
Logo_Gem_verkiezingen

PUBLICATION-TYPE: Krant

JOURNAL-CODE: NRC Handelsblad


                         Copyright 2014 NRC Media B.V.
                              All Rights Reserved

                              106 of 127 DOCUMENTS



                                NRC Handelsblad

                             1 maart 2014 zaterdag

Kunst Nederlandse kunstenaar is pretentieuze  subsidiejunk

BYLINE: Jaap Plaisier Sana Valiulina

SECTION: Opinie & Debat

LENGTH: 436 woorden


Het Nederlandse discours over kunst is vergiftigd, aldus Johan Simons in NRC van
22 februari. En als kunstcritici hieraan mee doen, dan zal kunst in Nederland
uitsterven. Dit naar aanleiding van een vraag van criticus Ron Rijghard op 10
februari in dezelfde krant: ,,Wat bezielt regisseurs om Dantons Dood van George
Büchner op te voeren?"

De vraag van Rijghard was uiteraard legitiem. En het geklaag hoeft niet te
verbazen, want dezelfde Simons beweerde vorig jaar in Zomergasten dat kunst
,,boven de cultuur hangt" en er, aldus verheven, commentaar op levert.  Halina
Reijn, actrice in Dantons Dood, liet zich er een paar jaar terug in Zomergasten
op voorstaan hoe haar acteerkunst een spiegel was voor de gewone burgers,
implicerend: die reflecteren immers zelf niet, daar zijn ze te dom voor, dat
moeten wij voor ze doen.  Robert Anker, dichter en schrijver, deed op 15
februari in deze krant zijn eigen duit in de elitaire zak: alleen kunstenaars
konden vorm geven aan ,,frictie", met hun kunstwerken als ,,organismen", ,,je
kunt er naar binnen gaan en je kunt er weer uit lopen", met onderwijl ,,de
ervaring van een dringende aanwezigheid van het vreemde", aldus deze zwever. Zie
daar onze 'artistieke elite'. Vergelijk deze met kunstelites waar ook ter
wereld.   Nergens lijken ze namelijk zo ergerniswekkend verheven en pretentieus.
Hebben we hier een uitzonderlijke elite, een stel misplaatste arrogante
halfgoden, die in een verziekte subsidiecultuur omhoog is komen drijven? Gezonde
concurrentie in de gehate 'vrije markt' werd immers verstoord, met als gevolg:
losgeslagen subsidiejunks (inderdaad) met invloed, zo wereldvreemd en vol
'frictie' dat ze zelf wel wandelende kunst moeten zijn.  Deze kunstenmakers doen
hun beroepsgroep in ieder geval weinig goed.   Ze mogen hun eigen broek
ophouden.  Je verheven voelen doe je maar op eigen kosten.


        Jaap Plaisier

       Weg met de lijstjesplaag

Nee, de kunst sterft niet zomaar uit. Altijd zullen er   gekken rondlopen die
zich niets van de  indoctrinatie aan zullen trekken dat wij louter 'homo
economicus' zijn, gedoemd tot brood en spelen.

Toch begin je je langzaamaan af te vragen welke duivel aan de winnende kant is,
die van de commercie of die van de ideologische censuur. De situatie is ernstig,
zij het niet hopeloos.     Johan Simons zou als vers lid van de Akademie van
Kunsten een campagne kunnen starten ter bestrijding van de sterren-, ballen- en
lijstjesplaag voor de kunsten in de media. Die is beledigend voor kunstenaars,
critici en ook voor het publiek dat op die manier voor debiel wordt aangezien.


        Sana Valiulina

LOAD-DATE: 22 April 2014

LANGUAGE: DUTCH; NEDERLANDS

GRAPHIC:  opi subsiedies

PUBLICATION-TYPE: Krant

JOURNAL-CODE: NH_ART


                         Copyright 2014 NRC Media B.V.
                              All Rights Reserved

                              107 of 127 DOCUMENTS



                                NRC Handelsblad

                             1 maart 2014 zaterdag

Veelzaamheid,  dat is pas erg

BYLINE: tekst Rinskje Koelewijn foto Ilja Keizer

SECTION: Lux

LENGTH: 1841 woorden

SAMENVATTING

'Eten is de seks van nu', zegt schrijver Midas Dekkers bij een uitsmijter en een
jonge jenever. 'Maar na het strottenklepje interesseert het ons niet meer.'

VOLLEDIGE TEKST:

Midas Dekkers (67) stelt zich voor met: ,,Midas". Hij hangt zijn jas aan de
kapstok, zet zijn plastic tas naast de tafelpoot en gaat zitten. En dan is het
stil.  Afwachtende blauwe ogen onder rossige wenkbrauwen. Hij schikt zijn
ribfluwelen jasje, veegt een denkbeeldig tafelkleedje glad. Ach natuurlijk. Als
bioloog praat hij onverholen over seks met dieren, zegt hij rustig dat kleine
kinderen net larven zijn en noemt hij fanatiek sporten fascistisch. Maar als
Midas zit hij even om woorden verlegen.

We zitten nog wel in zijn biotoop. Café Eik en Linde, halverwege de looproute
van Artis, de dierentuin, naar de Hortus, de botanische tuin. ,,Zijn stukje
Amsterdam", noemde hij het toen we afspraken. Hier kwam hij vijftig jaar geleden
als biologiestudent ,,uitrusten" tussen de colleges door. Met het
,,allergrootste genoegen" stemde hij in met een lunch, maar hij zei erbij dat
hij het normaal gesproken overbodig en zonde van zijn tijd vindt om in een
ruimte met slechte akoestiek heel lang te doen over raar eten. Hij eet zoals de
bosjesmannen doen. ,,Ze eten wanneer ze onderweg iets tegenkomen. Hier een knol,
daar een pissebed of een handvol zaden." Hij eet als hij toevallig langs de
ijskast komt. Bij Eik en Linde kiest hij, speciaal voor de gelegenheid, de
,,lunch der lunches": een uitsmijter met drie eieren en spek. En een jonge
borrel met ijs.

Meestal staat hij rond dit tijdstip pas op, zegt hij. ,,Ik leef volgens
cafétijden." Zijn moeder en stiefvader dreven een petit restaurant, café en
hotel met zeven kamers aan de Munt in Amsterdam. ,,Zo'n kroeg met trijpen
kleedjes op tafel en obers met platvoeten. Waar de hardwerkende burgers keurig
om vijf uur binnenkwamen, om er na drie uur even keurig, maar aanzienlijk meer
bezopen weer uit te komen."

Hij kijkt om zich heen. Naar de barvrouw die de glazen treetjes van de drankkast
poetst, naar de klant die het zich gemakkelijk maakt aan de leestafel en naar de
cafékat die om aandacht jengelt. ,,Het was er een beetje zoals hier. Misschien
nog ietsje netter."

In elk geval, voor drie uur 's nachts werd er thuis nooit geslapen. Niet door
zijn ouders, niet door zijn broer en zussen en niet door Wandert, zoals Midas
toen nog heette. ,,En dan 's ochtends met slaperige ogen en een lege maag naar
de mis op het Sint Ignatiuscollege."

Nog altijd houdt hij van de rust van de nacht. Hij schrijft, hij leest, hij
zapt. ,,Eenzaamheid is geen last", zegt Midas Dekkers. Zijn aanvankelijke
schroom is verdwenen, nu praat hij weer in volzinnen. ,,Veelzaamheid, dát is pas
erg. Voortdurend onder mensen verkeren, je te moeten aanpassen, geen ogenblik
rust en vrede." Vandaar ook het onderwerp van zijn nieuwste boek De kleine
verlossing of de lust van het ontlasten. ,,Moeten poepen is de enige
gelegitimeerde manier om je te onttrekken aan gezelschap. Alleen op de wc ben je
ongestoord alleen. Vroeger thuis zat ieder van ons kinderen ten minste een uur
op de poepdoos. Deur dicht, haakje op slot. Dat werd gerespecteerd. Alle Donald
Ducks die er lagen heb ik zeker zevenentwintig keer gelezen."

Lijkt me logistiek lastig, zeg ik. Zes kinderen ieder een uur... ,,Met die van
het café erbij hadden we drie wc's." Dan weifelt hij even. ,,Twee van ons telden
niet echt mee." Een oudere zus zat in een tehuis. Een jonger zusje is niet ouder
geworden dan acht of negen jaar. Zij werd geboren uit het tweede huwelijk van
zijn moeder. ,,Mijn echte vader had ook een café, in Haarlem. Maar hij was niet
zo aardig. Hij sloeg. Mijn moeder ging er met ons en de beste klant vandoor."
Met haar nieuwe man had ze een nieuw café en kreeg ze een nieuw kind. ,,Dat dus
zeer ernstig lichamelijk en geestelijk onvolwaardig was. Kun je je voorstellen
wat dat met mijn moeder deed?" Voor het zusje moest een verzorgster komen. Om
geld uit te sparen werd de kok ontslagen, moeder ging zelf de keuken in om de
,,biefstuk, karbonade, nasi, bami en de hele of halve houtsnip (huzarensalade)
te bereiden".

Nee, geen harmonieus gezin, zegt Midas Dekkers. ,,Maar ik had geen ongelukkige
jeugd. De cliëntèle was mijn extended family. De aardige ooms die als de avond
vorderde steeds minder aardig werden, en de afstandelijke tantes die allengs
aanhaliger werden." Hij heeft nog altijd een hang naar die geborgenheid van
toen. ,,Moderne gebouwen zijn groot en open. Alles van glas. Men wil
transparantie, openheid, overzicht. Maar dat alles druist in tegen de natuur van
de mens. Zingen we soms liedjes over dat grote café aan de haven? Nee. Wij
hebben behoefte ons te verschuilen. We kruipen op de bank, we verbergen ons
onder dekens." Hij lacht content, anticiperend op de slotzin die nu komt: ,,In
ultimo vinden we die veiligheid en beschutting op het toilet."

Zevenentwintig jaar heeft Midas Dekkers columns geschreven die hij voorlas op de
radio. ,,Als vanzelf borrelden onderwerpen op." De onderwerpen die overkookten,
werden een boek. Na de boeken over bestialiteit, de vergankelijkheid, sporten en
roodharigen gaat het nieuwste dus over alle facetten van ontlasten. ,,Wat me
opviel is dat ons leven is vergeven van geouwehoer over eten. Kookboeken zijn de
bijbel, we fotograferen elke hap op ons bord, we reizen kilometers voor een
bijzonder stukje vlees." Eten is de seks van nu, zegt Midas Dekkers. En hij
wordt er ,,gallisch" van. Vooral omdat al die belangstelling voor voeding reikt
tot aan de huig. ,,Na het strottenklepje interesseert het ons niet meer. We
willen niet weten hoe die fantastische hors-d'oeuvres veranderen in een mooie
drol."

Ja, poep is vies. Vindt hij ook. Hij heeft elk gaatje van zijn vrouw beroerd en
liefgehad, maar om haar nou te zien poepen. Veel te intiem. Hij herinnert zich
Margot de Waal, het meisje met wie hij als student getrouwd was. Geweldige meid,
hij zou zo weer met haar trouwen. ,,Op mijn studentenkamer had ik geen wc.
Margot kon uiterst behendig op een krant poepen. Na afloop vouwde ze haar
uitwerpselen zeer kunstig tot een pakketje, zoals de apotheker vroeger
poedertjes inpakte. En de volgende ochtend ging het op de bagagedrager van haar
fiets mee, tot aan de eerste vuilnisbak."

Vlakspoeler

Tegenwoordig woont hij in Weesp, in een voormalig raadhuis. ,,Met drie
toiletgroepen met elk twee wc's. Mijn vriendin gebruikt een groep, ik een
andere, en de derde is voor gasten." Hij heeft net alle wc's laten vervangen,
zegt hij. En dan volgt een welbespraakte lofzang op de vlakspoeler, een wc met
een plateau. ,,In een oogopslag zie je wat het lichaam verlaat. Wie weten wil of
het lichaam goed functioneert, inspecteert wat het lijf verlaat. Bij een oude
auto controleer je niet de benzine die erin gaat, maar wat er uit de uitlaat
komt. Witte rook: te veel water."  Dus: ,,Een vlakspoeler biedt
eerstelijnsgezondheidszorg." En: ,,Mensen zouden wat meer aandacht moeten hebben
voor het porseleinen bord achter zich."

We ,,verneinen" onze stoelgang, zegt hij. ,,Onze belangstelling gaat altijd uit
naar wat nieuw is, naar wat begint. Het nieuwste snufje, een pasgeboren baby. Ik
ben vaak gevraagd een tentoonstelling te openen, maar nog nooit om er een te
sluiten. Het einde, hoe het afloopt, heeft zijn aantrekkelijkheid verloren."

Waar iedereen altijd aan de voorkant staat, staat Midas Dekkers graag aan de
achterkant. Want, er gaat niets boven het genoegen van een flinke poep, citeert
hij Balzac. In de voorbereiding van De kleine verlossing merkte hij hoe schaars
de literatuur over het onderwerp was. ,,We praten én we schrijven er niet over."
Wat hielp, was de dood van Gerrit Komrij, groot boekenverzamelaar, en in het
bezit van een bibliotheek scatologie (de studie van ontlasting). ,,Ik naar
veilinghuis Bubb Kuyper in Haarlem. Geen mens wilde die vieze boeken hebben. Ja,
een paar vieze, oude mannetjes boden op de bibliofiele uitgaven. Maar voor de
rest... Steeds twee, drie vingertjes in de lucht. Hooguit. Had ik weer voor
twintig, dertig euro een stapeltje."


        De kleine verlossing  is een lijvig boek geworden. Meer een
cultuurhistorie dan een biologieboek. ,,Boekhandels weten nooit waar ze mijn
werk moeten neerzetten. Bij de keten die net failliet is, hadden ze het slim
aangepakt. Een speciaal plankje Midas Dekkers." Hij is, zegt hij, een
generalist. ,,Ik hoor nergens bij." En daar geniet hij van. ,,Bij lezingen zijn
er altijd twee soorten mensen die een vraag stellen. Staat er een vrouw op van
zekere leeftijd, dan weet ik dat ze zal vragen: waarom hebben mannen tepels?
Staat er een man op, dan wordt de vraag gegarandeerd: 'Heel interessant allemaal
wat u vertelt. Maar méént u dat nou allemaal?'" Hij wrijft in zijn handen. ,,Dán
ben ik goed bezig. Dan is het me gelukt de schroeven los te draaien."

Na elk boek neemt hij zich voor nooit meer aan een nieuw te beginnen. ,,Toen ik
vijftig werd, schreef ik een boek over vergankelijkheid. Ik hoop negentig te
worden, dus ik heb nog even." Negentig? ,,Ja, dat is wel erg oud, hè." Zijn
moeder, of liever ,,de botjes en het velletje waarin ze op het laatst nog zat",
is 95 geworden. ,,Puntje van haar neus tegen haar kin omdat ze haar gebit niet
in wou. Haar schaamteloosheid. Bijna nog genanter dan mensen zien poepen." Nee,
zo oud worden is geen fijn vooruitzicht. ,,Misschien moet ik niet te lang meer
wachten." Wat hij overweegt is om, bij wijze van afscheid, een boek te maken
over de laatste oude bruine cafés die er nog bestaan. Dikke Miet in Aarle-Rixel.
De Petomaan in Amersfoort. ,,Wie verzon in vredesnaam die naam?" Een petomaan is
een scheetkunstenaar.

Het café van zijn ouders bestaat niet meer. ,,Mijn stiefvader was zijn eigen
beste klant, die heeft de tent verzopen. Een zus, een broer en ik hebben lang
overwogen het over te nemen, maar we zagen er toch van af." En zo vergaat het de
meeste bruine kroegen. Jammer? Nee hoor, monkelt hij. ,,Ik accepteer inmiddels
dat de wereld waarin ik ben opgegroeid en veel van wat ik mooi vind, naar de
klote gaat." Een korte flikkering van zelfspot in zijn ogen. ,,Hoe langer ik
wacht met dat boek over cafés, hoe minder werk het is."

'Onze belangstelling gaat altijd uit naar wat nieuw is. Het einde, hoe het
afloopt heeft zijn aantrekkelijkheid verloren'

De rekening


          Café Eik en Linde

Plantage Middenlaan 22a, Amsterdam

2 thee                                                                   3,80
1 jonge jenever                                                          2,30
1 cola light                                                             2,20
1 tosti                                                                  3,00
1 uitsmijter met spek                                                    5,50

Totaal                                                             16,80 euro

                  CV


          Geboren 22 april 1946


          Burgerlijke staat  ongehuwd (samenwonend met Ruth  Thiadens)


          Woont in Weesp


          Opleiding biologie  aan de Gemeente Universiteit Amsterdam


          Eerste baan redacteur biologie Grote Spectrum Encyclopedie


          Vervoermiddel voet


          Sport hersengymnastiek


          Boek
          Fritz Kahn

van Uta en Thilo von Debschitz


          Film
          Das Boot


          Muziek Henry Hall & his orchestra The Teddy Bear's Picnic


          Onmisbaar leesbril

LOAD-DATE: 28 July 2014

LANGUAGE: DUTCH; NEDERLANDS

GRAPHIC:            Midas Dekkers verklaart zijn boek over ontlasting. ,,Moeten
poepen is de enige gelegitimeerde manier om je te onttrekken aan gezelschap."

PUBLICATION-TYPE: Krant

JOURNAL-CODE: NRC Handelsblad


                         Copyright 2014 NRC Media B.V.
                              All Rights Reserved

                              108 of 127 DOCUMENTS



                                NRC Handelsblad

                            25 februari 2014 dinsdag

Vrijwillig naast  Benno L.;
In Nederland

BYLINE: Margriet Oostveen

SECTION: Binnenland

LENGTH: 553 woorden


Beschaving: je kon er nauwelijks meer op wijzen zonder voor elitetrut te worden
uitgemaakt. Hoog opgeleid, zeker. Woont veilig in een dure buurt en praat
'hoogdravend'. En wat doen zulke lui voor de beschaving van de hardwerkende
Nederlander? Huh? Ze-ro!

Oh ja? Neem Joost Swen, gepensioneerd anesthesioloog. Reist tegenwoordig
trouwens vrijwillig naar ziekenhuizen in Burundi en Congo, waar hij helpt bij
operaties aan hazenlippen of klompvoetjes. Joost Swen zag vorige week de woede,
toen bekend werd dat burgemeester Lenferink van Leiden pedoseksueel Benno L. in
zijn stad had aanvaard. ,,En ik dacht: er zullen toch ook wel mensen zijn die
zo'n beschaafde burgemeester stéúnen?"

Of Wilbert van Erp, chemisch technoloog en voormalig personeelsmanager bij
Shell. Ook gestopt met werken. Zet zich al ruimschoots in voor daklozen in
Leiden. Meldde zich zonder aarzelen als begeleider van Benno L.: ,,Natuurlijk!
Of de rechtsstaat dondert in elkaar, of we gaan allemaal ons steentje
bijdragen."

Predikant Ad Alblas, de aanstichter, straalde. Zelf noemde hij het graag
compassie. 'Mededogen' was te ouderwets en 'medelijden' te emotioneel en
neerbuigend. Maar compassie, dat is beschaving in twee richtingen. Dat gaat over
samenleven. Over kinderen beschermen én niemand in een rechtsstaat
buitensluiten.

We zaten gistermiddag rond de tafel in 'zijn' kerk, de Hooglandse Kerk in
Leiden. Ze vonden 35 mensen die Benno L. vrijwillig willen begeleiden. Dankzij
hun toezegging kon de burgemeester vrijdag na een grimmige week volhouden: Benno
L. blijft.

Dat ging zo: toen bekend werd hoe Lenferink zijn nek uitstak, stuurde Alblas,
ook voorzitter van de Raad van Kerken in Leiden, hem meteen een e-mail met
steunbetuiging. Donderdag kreeg Alblas een telefoontje van de woordvoerder van
Lenferink: ,,Voorzichtig, enigszins in verlegenheid, vroeg die of de
burgemeester zeker kon zijn van onze steun. Want die was intussen wel
noodzakelijk."  Ze hadden, in andere woorden, 24 uur om te zorgen dat Lenferink
vrijdag kon zeggen dat Benno L. zou blijven. Toen kwamen ze bij de Raad van
Kerken in actie en gingen ze vrijwilligers zoeken. Wilbert van Erp, zelf
katholiek, belde zijn vrienden. Sommigen durfden niet. ,,Niet bang voor Benno L.
Wel voor de mensen op straat."  De meesten zeiden ja.

En opeens zijn ze hot: Pauw en Witteman vroegen hen aan hun tv-tafel. Maar dat
vonden de vrijwilligers te veel eer. Eerst doen, zeiden ze. Niemand weet nog
precies wat ons boven het hoofd hangt. Ad Alblas zou een paar uur later op het
stadhuis een eerste briefing krijgen.

Een uurtje per week doorbrengen met Benno L., voor een bezoek aan de dokter of
wat boodschappen, dat leek hun wel het minste. Iemand, met drie kinderen nota
bene, bood aan Benno voortaan van en naar een club vrijwilligers te rijden.
Joost Swen wilde ook best een strandwandeling met hem maken:  ,,Maar waar gaan
we het dan over hebben? En zou ik hem ook mee naar huis nemen om hem voor te
stellen aan mijn vrouw? Dat weer liever niet."

Daar tobden ze nog wel over. Maar ze wilden graag leren wat de beste manier was.
Iemand moest het doen.

Margriet Oostveen (m.oostveen@nrc.nl)  schrijft op deze plek een wisselcolumn
met Arjen van Veelen (a.v.veelen@nrc.nl)

Joost Swen dacht: er zullen toch ook  wel mensen zijn die zo'n beschaafde
burgemeester stéúnen?

LOAD-DATE: 22 April 2014

LANGUAGE: DUTCH; NEDERLANDS

GRAPHIC: Oostveen, Margriet 8 2013 015

PUBLICATION-TYPE: Krant

JOURNAL-CODE: NRC Handelsblad


                         Copyright 2014 NRC Media B.V.
                              All Rights Reserved

                              109 of 127 DOCUMENTS



                                NRC Handelsblad

                           22 februari 2014 zaterdag

Ons brein en de automatische piloot

BYLINE: Door Bas Heijne

SECTION: Weekend

LENGTH: 1375 woorden

SAMENVATTING

Neurowetenschap

Volgens Joshua Greene zijn onze morele instincten beperkt. Mensen moeten daarom
worden bewogen keuzes te maken die tegen hun eigen opvattingen ingaan. Een
naïeve gedachte.

VOLLEDIGE TEKST:

De inzet van Moral Tribes, het nieuwe boek van Joshua Greene, het Amerikaanse
'wonderkind' van de neurowetenschap inzake de menselijke moraal, is
duizelingwekkend hoog: niet alleen belooft hij ons te laten zien waarom
verschillende culturen en ook mensen binnen culturen vaak onverzettelijk
tegenover elkaar staan, maar ook hoe we dat zouden kunnen verhelpen. Hij
belooft, kortom, het ei van Columbus.

In de Verenigde Staten maar ook hier vindt een steeds grotere polarisatie van
waarden en opvattingen plaats - onderwerpen als de opwarming van de aarde,
vrijheid van meningsuiting, het recht op abortus en het homohuwelijk zijn geen
kwesties voor open debat, maar morele markeringspunten die men gebruikt om zich
tegen elkaar af te zetten. Greene constateert bijvoorbeeld dat de scepsis jegens
de wetenschappelijke verklaring van het broeikaseffect pas korte tijd deel
uitmaakt van de standaard rechtse geloofsartikelen - voorheen was het gewoon een
kwestie voor de wetenschap, nu is het emotioneel beladen. Gewone burgers kennen
nauwelijks feiten, ze nemen het standpunt over van de groep waartoe ze zichzelf
rekenen. De argumentatie wordt aangepast aan de onderliggende emotie.

Greene spreekt van 'moral tribes' - de overtuigingen of geloofsartikelen die de
'stam' bijeenhouden. In het interessantste deel van zijn boek verklaart hij
waarom dat zo is: mensen zijn evolutionair uitgerust om als individuen in een
groep te functioneren, maar missen de ingebouwde aanpassingsmechanismen om als
groepen onderling goed samen te werken. Ik versus hen, dat is te doen: om de van
oorsprong egoïstische mens goed in een groep te laten functioneren, hebben we
een moreel instinct meegekregen. Anders gezegd, de moraal is evolutionair
'bedoeld' om ons beter met anderen te laten samenwerken - schuldgevoel, angst
voor straf, natuurlijke afkeer van geweld.

Dat onze primaire reacties teruggaan op die noodzaak tot samenwerken illustreert
Greene met tal van onderzoeken van hemzelf en collega's. Die zijn veelal grappig
en herkenbaar: vraag iemand of degene die een rechtszaak tegen hem heeft
aangespannen, die hij verloren heeft, voor de kosten aansprakelijk gesteld moet
worden, en het antwoord is overweldigend ja. Vraag iemand of hij zelf de kosten
moet betalen voor een zaak die hij tevergeefs heeft aangespannen, en het
antwoord is nee. Onze primaire morele instincten zijn vaak nuttig, maar ook
beperkt en gekleurd.

En ze zijn vooral tribaal. Dat maakt samenwerking tussen groepen die er
verschillende morele waarden op nahouden zo moeilijk - het gaat meestal tegen
onze instincten in. De mens, zegt Greene, is een tribaal wezen, die de voorkeur
geeft aan wij boven zij. Bovendien verschillen groepen meestal fundamenteel in
hun opvatting over wat een goede samenleving is en over wat de rechten en
plichten van de individuele leden van een groep zijn. Qua moraal houdt men vaak
onverzettelijk vast aan leiders, teksten, goden en geloofsartikelen, die door
andere groepen niet erkend worden. In het debat met andere groepen heeft men ook
nog eens last van 'biased fairness', de instinctieve neiging om feiten voordelig
voor de eigen groep te interpreteren. Wanneer een overtuiging eenmaal als
onderdeel van een culturele identiteit wordt gezien - zoals euroscepsis - houdt
men er in alle omstandigheden aan vast, ook al is de uitkomst aantoonbaar
nadelig voor de eigen groep.

Daardoor lijkt het streven naar een gedeelde moraal en morele keuzes die op de
instemming van een overgrote meerderheid kunnen rekenen, een hopeloze zaak. Toch
niet, beweert Greene, we moeten op zoek naar een metamoraal, die uitgaat van de
gedeelde waarden die gemeenschappelijk zijn. De moraal van iedere groep, of
'stam', heeft immers kenmerken gemeen met die van alle andere groepen, omdat ze
afkomstig zijn van ons primaire morele ingevingen - moord is slecht, diefstal is
slecht, verkrachting ook, et cetera. Maar aangezien die morele instincten ook
beperkt zijn, is een andere manier van moreel denken nodig.

Greene vergelijkt het met de werking van een camera - je hebt de
fabrieksinstellingen, handig om snel een landschap of een portret te schieten
zonder dat je erover hoeft na te denken, en de handmatige instellingen - de
bewuste, weloverwogen, zorgvuldig gekozen instellingen van de individuele
fotograaf. Onze brein werkt net zo. Als dat op de lezer overkomt als het
onderscheid tussen denken met je hart en denken met je hoofd, dan valt Greene
hem van harte bij. Om samenwerking tussen groepen te bevorderen moeten we onze
primaire instincten leren wantrouwen en relativeren, en ons verlaten op die
'handmatige instellingen', ons vermogen om voor- en nadelen af te wegen en op
lange termijn te denken.

Wie is het er niet mee eens? Maar het is Greene niet genoeg; hij wil de mensheid
een bruikbaar recept voor de toekomst meegeven. Volgens hem zijn de drie voor de
hand liggende antwoorden op het queeste voor een metamoraal die het sektarisme
overstijgt, niet geschikt: godsdienst, de rede en wetenschap. Geen van drieën,
stelt hij, is in staat een voor iedereen acceptabele, gedeelde moraal te
formuleren. Daarom pleit hij voor een minder fundamentalistische houding: we
moeten gewoon kijken wat het beste werkt. Net als de filosoof Peter Singer is
Greene een overtuigd utilitarist - het gaat erom te kiezen voor wat het grootste
aantal mensen het meeste geluk oplevert.

Vanaf dat moment wordt Moral Tribes een raar boek. Greene heeft zeker oog voor
de vaak felle kritiek op het utilitarisme à la Bentham en Mill - als de
slavernij meer geluk oplevert voor de meeste mensen, dan kun je er niks tegen
hebben? - en hij verdedigt zijn opvattingen met verve, maar het konijn dat hij
uit zijn hoed tovert, is morsdood. Omdat de meeste groepen er een stevige moraal
ophouden, lijkt hij er ook van uit te gaan dat die groepen door middel van
redelijke overtuigingen en zorgvuldige berekeningen zijn over te halen hun
emotioneel, diep verankerde overtuigingen ondergeschikt te maken aan een
rationeel debat. Daarbij wringt hij zich opzichtig in bochten: we moeten leren
onze primaire morele instincten kritisch te bekijken en ons verlaten op onze
'handmatige  instellingen' om tot morele keuzes te komen, maar elders in zijn
boek moet hij toegeven dat we ook die meer bedachtzame modus meestal laten
kleuren door onze primair moreel instinct.

Greene afficheert zich als een Amerikaanse 'liberal' - hij komt er rond voor
uit, maar ontkent dat zijn opvattingen die van gewoon een 'stam' te midden van
andere stammen is. Juist zijn positie is erop gericht om de morele stammenstrijd
te overstijgen en mensen door middel van utilitaristische argumenten te bewegen
keuzes te maken die tegen hun eigen opvattingen ingaan. Dat is behalve
hoogmoedig vooral naïef. Morele progressie is zeker mogelijk - de slavernij is
afgeschaft, de ongelijkheid van vrouwen en minderheden niet meer uit ons
bewustzijn te bannen - maar hij onderschat het geluk dat mensen putten uit hun
doelbewuste onredelijkheid - of hun destructiedwang. Zoals Dostojevski schrijft:
'Soms wil een mens gewoon iets stuk maken.'

Dat de groeiende morele tribalisering wellicht een reactie is op de toename van
gelijkheid en uniformiteit in de wereld, lijkt Greene volledig te ontgaan. Dat
het steeds vaker terugvallen op primaire, emotionele instincten in morele
kwesties juist op een crisis in het redelijke, verlichte denken wijst, eveneens.
Dat is jammer, want wanneer het gaat om ons inzicht te verschaffen van de
werking van onze welgemeende, maar vaak inconsequente en tegenstrijdige morele
aanvechtingen, heeft hij ons veel te vertellen.

Non-fictie Joshua Greene   Joshua Greene: Moral Tribes. Emotion, Reason, and the
Gap Between Us and Them. Atlantic Books, 422 blz. EUR 23,-

3

In zijn nieuwe, langverwachte boek legt de Amerikaanse psycholoog en
neurowetenschapper Joshua Greene zijn lezers uit waarom verschillende culturen
en ook mensen binnen culturen vaak onverzettelijk tegenover elkaar staan. Ook
probeert hij oplossingen te bieden om daar verandering in aan te brengen.

LOAD-DATE: 22 April 2014

LANGUAGE: DUTCH; NEDERLANDS

GRAPHIC: Conceptuele tekening van menselijke schedel met hoofdtooi van
Amerikaanse indiaan.
Illustratie Thinkstock

PUBLICATION-TYPE: Krant

JOURNAL-CODE: NRC Handelsblad


                         Copyright 2014 NRC Media B.V.
                              All Rights Reserved

                              110 of 127 DOCUMENTS



                                NRC Handelsblad

                           22 februari 2014 zaterdag

Dienstverlening doen banken niet meer

BYLINE: Miranda Diesch-Westerhoud.

SECTION: Opinie & Debat

LENGTH: 658 woorden

SAMENVATTING

Een sigarenzaak moet noodgedwongen sluiten omdat Deutsche Bank zonder reden het
krediet beëindigt. Tijd voor een bank die echt aan dienstverlening doet, zonder
graaiers, vindt Miranda Diesch-Westerhoud.

VOLLEDIGE TEKST:

In 1881 leende Cornelis Felix Diesch,  de overgrootvader van mijn echtgenoot,
700 gulden van de Zeeuwse  landheer bij wie hij in dienst was als  butler. Hij
begon een sigarenwinkel in hartje Middelburg. Hij bouwde  een florerende zaak
op en opende er nog een. Zijn zoon nam de zaak over en de  generaties na hem
ook. Tijden veranderen, sigaren en pijp worden minder  gerookt, panden werden
weer verkocht. Nu is mijn echtgenoot eigenaar van de laatst overgebleven,
oorspronkelijke winkel van het  familiebedrijf. Maar hoe lang nog?

Begin dit jaar heeft Deutsche Bank  het krediet op de rekening courant van de
zaak bevroren, met als gevolg cashflow problemen en problemen met leveranciers.
Een bank mag die maatregelen wettelijk gezien niet nemen zonder zwaarwegende
reden.   Maar ze doet het wel - en niet alleen bij deze winkel.

Enkele jaren geleden moest ABN  Amro wegens Europese regels  de MKB-sector
verkopen en Deutsche Bank nam deze tak in 2012 over. Maar  niet om met deze
klanten verder te  gaan, bleek al snel. Deutsche Bank wilde binnen een jaar af
van zijn kleinere zakelijke klanten wegens een 'beleidsverandering'. Deze kleine
ondernemers hebben niet de financiële slagkracht om juridische stappen te
ondernemen. Er zijn nog rond de 400 bedrijven over in  de boeken van Deutsche
Bank, waarvan vele sinds begin dit jaar hoorden dat hun tijd om een  andere
oplossing te zoeken om is. Of een andere bank hen - samen met hun schuld - wil
overnemen of niet.

Nog geen decennium geleden kwam de accountmanager van  de ABN Amro, waar sinds
jaar en dag werd  gebankierd door de familie Diesch, in de winkel zijn rookwaar
halen. Bij een praatje over het weer en het nieuws, kwam ook het wel en wee van
de winkel vaak aan de orde. En als de bank bezocht moest worden voor
bijstelling van het krediet of andere zaken, wist de accountmanager wel hoe de
zaken ervoor stonden en werd er  meegedacht door de bank. De bank waarmee nu
zaken moet worden gedaan is een telefonische helpdesk in Amsterdam met steeds
een andere piepjonge accountmanager.

Niet zo lang geleden waren banken er voor mensen en bedrijven. Er werd een
dienst verleend. De laatste jaren is er veel nieuws over bankschandalen,
graaiende topmannen (gek, nooit eens een vrouw)  en verdwijnen er miljarden aan
belastinggeld in de gaten die door wanpraktijken bij de banken zijn ontstaan.
Onlangs riep een cabaretier in deze krant op vooral boos te worden. Maar de
gewone burger heeft  niet het idee dat zijn mening er toe doet en laat de
schandalen en het misbruik gewoon over zich heen komen. Groot leed is er voor de
schatkist, maar voor de meesten blijft  het abstract, die miljarden. Maar
beginnende bedrijven krijgen geen krediet, bestaande bedrijven hoeven niet te
rekenen op verruiming  als zij dit nodig hebben. Voorzichtigheid is te
begrijpen, maar soms wordt het beleid moreel aanvechtbaar, zoals bij Deutsche
Bank.

Wanneer wordt bankieren weer  mensenwerk? Het is tijd voor een ouderwetse
Boerenleenbank die de klanten kent en vertrouwt. Of een sobere staatsbank zoals
de Postbank ooit was. Een bank voor mensen en dus ook voor  kleine ondernemers,
de olie van de  economie. Een bank waar het weer draait om dienstverlenen en
niet alleen om het grote geld.

Met de bankensector gaat het op deze manier niet  goed komen. Want die piepjonge
accountmanagers die vers afgestudeerd  zijn, leren nu hun vak bij Deutsche Bank.
Zij worden getraind  om te denken aan profits en opbrengsten, niet in
dienstverlening. Die piepjonge accountmanagers die nu aan de slag gaan met dit
beleid en met deze normen en waarden, worden zo de malverseurs en de  graaiers
van de toekomst.


          Miranda Diesch-Westerhoud schrijft en  is literatuurwetenschapper.

LOAD-DATE: 22 April 2014

LANGUAGE: DUTCH; NEDERLANDS

GRAPHIC: opiauteur Diesch Miranda
Foto ANP

PUBLICATION-TYPE: Krant

JOURNAL-CODE: NH_ART


                         Copyright 2014 NRC Media B.V.
                              All Rights Reserved

                              111 of 127 DOCUMENTS



                                NRC Handelsblad

                           19 februari 2014 woensdag

Een PVV-onderwereld van bedrogen mensen

BYLINE: Dirk-Jan van Baar

SECTION: opinie

LENGTH: 1021 woorden

SAMENVATTING

Terwijl 'nette mensen' alleen met elkaar debatteren, leert de sociale
onderstroom Wilders' kretologie vanbuiten, aldus Dirk-Jan van Baar.

VOLLEDIGE TEKST:

  In Nederland woedt al twaalf jaar de veenbrand van het rechts-populisme. In
zo'n tijdspanne kan veel gebeuren: zie 1933-1945. Maar bij ons draait nog steeds
alles om de leegte die Pim Fortuyn heeft nagelaten. Het laat zien hoe stabiel
Nederland is. Verraderlijk stabiel.

Menno ter Braak, die na de Duitse inval in mei 1940 zelfmoord pleegde, noemde
zich in de jaren dertig een politicus zonder partij. In mei 2002 gebeurde het
omgekeerde. Het Nederlandse volk stemde massaal op een zojuist vermoorde
lijsttrekker, op een partij zonder politici.

De emotie was te begrijpen, net als de boosheid tegen de linkse kerk, die
allerlei door Fortuyn aangesneden thema's taboe had verklaard. Dat zijn ze nu
niet meer. Het gaat al twaalf jaar over weinig anders dan de islam, immigratie,
integratie en (nationale) identiteit. En over geld natuurlijk. Maar dat was in
de jaren negentig, toen Nederland zich voorbereidde op de komst van de euro, ook
al zo. Je had de Zalmnorm als nationale consensus en voor de hogere moraal Anne
Frank.

In 2002 merkte Nederland voor het eerst dat zwaaien met Het Achterhuis niet meer
werkte. Na een kort regeringsavontuur met de LPF leek de natie weer snel te
kalmeren, maar politiek correct is het nooit meer geworden. Jan Peter Balkenende
vroeg om herstel van waarden en normen, maar werd weggehoond.

In de slipstream van alle cabareteske vrijheid van meningsuiting kroop de geest
van Geert Wilders uit de fles, eerst samen met Ayaan Hirsi Ali als voorvechter
van een liberale jihad, later als stem van Henk en Ingrid die zich niet meer
door het linkse establishment de mond lieten snoeren. Als de PVV ergens briljant
in is geslaagd, dan in het onschadelijk maken van het oude 'antifascisme' dat
Hans Janmaat nog als racist wist te brandmerken.

Elke verwijzing naar Hitler of de jaren dertig wordt tegenwoordig als een
dooddoener afgedaan, of als een doorzichtige poging om Wilders en zijn aanhang
te demoniseren. Tenzij de PVV-leider zich er zelf van bedient. Met termen als
'islamofascisme' ontwapent hij niet alleen zijn linkse tegenstanders, maar heeft
hij zich ook hun favoriete agitprop toegeëigend. Dat zou je knap kunnen noemen
als het niet zo giftig was.

Een fascist kun je Wilders niet noemen, en zeker geen antisemiet. Hij is
pro-Israël en er staat een fatwa op zijn hoofd. Hij is het bekendste en één van
de langst zittende Kamerleden, dus een echte democraat, en moet permanent worden
bewaakt. Net als Pim staat Geert voor de demonstratieve coming out, die
inmiddels als nationale traditie is ingeburgerd en als bewijs van openheid en
eerlijkheid geldt. In tegenstelling tot de nette mensen ('theedrinkers') kijkt
Wilders niet van zaken weg die de vrijheden van de natie bedreigen. Hij buigt
niet voor Mekka, maar houdt als een eigentijdse Churchill de rug recht.
Ondertussen maakt de PVV stemming tegen het opgaan in de almacht van de 'EUSSR'
onder leiding van de pygmeeën Barroso en Van Rompuy.   Een karikatuur?
Geenszins. Geert kent de macht van de herhaling, bij hem wordt alles er dubbel
en dwars ingeramd. U dacht dat Wilders zich daarmee bespottelijk maakt?
Misschien bij NRC-lezers, maar het is goed voor de disciplinering van z'n eigen
troepen, die het staccato van de grote leider van buiten hebben geleerd en
blindelings volgen. Vooral als er critici uit eigen kring tot de orde moeten
worden geroepen. Dat zijn verraders en nestbevuilers die op internetsites
steevast op een spervuur van hatelijk commentaar kunnen rekenen. Onder
pseudoniem uiteraard. Waarbij het haatzaaien nooit van PVV'ers komt, maar van
haatbaarden, gesubsidieerde staatsmedia en weke grachtengordeldieren die Geert
in een kwaad daglicht willen stellen.

Het is het klassieke gedrag van een sekte, waarbij de buitenwereld geen goed kan
doen en de eigen leider uit de wind wordt gehouden. En het gebeurt systematisch,
in ons eigen land, met een vuur dat bij andere partijen ontbreekt. De manier
waarop de PVV propaganda bedrijft doet denken aan de vroegere CPN, ook een sekte
die aan de bestrijding van 'fascisme' (nu islam) deed.

Dat de PVV in dit Europese verkiezingsjaar in Brussel een nivellerend
'cultuurmarxisme' aan het werk ziet en in een duivelspact met Marine Le Pen
tegen de 'EUSSR' optrekt, getuigt van eenzelfde fantoompijn. Doodgewaande
spookbeelden komen in een iets andere gedaante opnieuw tot leven.

Niet-ingewijden zullen zulke gekkigheid niet serieus nemen en er hun schouders
over ophalen. Maar de eenmanspartij waarin deze paranoia welig tiert, staat in
de peilingen op dertig zetels. En niet voor het eerst, terwijl weldenkend
Nederland in de illusie verkeert dat het ideeëngoed van Geert niks voorstelt en
dat zijn aanhang uit bange brave burgers bestaat. Terwijl die mensen boos zijn,
inmiddels ongeremd, zich allang niet meer zo keurig gedragen, en elk gezag
wantrouwen. Wat hun isolement vergroot en hun eigen gelijk versterkt.

Ogenschijnlijk is Nederland de laatste twaalf jaar stabiel gebleven. Maar alle
instituties (ook de financiële) hebben rake klappen opgelopen en zijn met
zichzelf bezig. De verwildering van Nederland wordt voor kennisgeving
aangenomen, als een fenomeen dat wel weer overdrijft of niet echt meetelt.
Ondertussen vormt zich een parallelle onderwereld van allerlei bedrogen mensen
(ook moslims) waar de gevestigde bovenwereld niet in is geïnteresseerd en nette
burgers zich verre van houden, omdat ze er bang voor zijn en niet mee willen
worden geassocieerd. Ook niet door tegenspel te bieden.

Dat kan in alle beklemming en anonimiteit jaren duren. Je kunt ook doen alsof
het er niet is, of elke onvrede weglachen, wat opgewekte VVD'ers als Mark Rutte
en Gerrit Zalm graag doen. Maar de veenbrand gaat door en we zijn
ontegenzeggelijk op weg naar 'iets nieuws'. Wat weet niemand, de wilderianen nog
het minst.

Op het oog is dit land  de laatste twaalf jaar stabiel gebleven, maar
ondertussen wordt het gezag wel ondergraven


          Dirk-Jan van Baar is historicus en publicist.

LOAD-DATE: 22 April 2014

LANGUAGE: DUTCH; NEDERLANDS

GRAPHIC: opiauteur Baar Dirk-Jan van

PUBLICATION-TYPE: Krant

JOURNAL-CODE: NH_ART


                         Copyright 2014 NRC Media B.V.
                              All Rights Reserved

                              112 of 127 DOCUMENTS



                                NRC Handelsblad

                            18 februari 2014 dinsdag

'Tyfus hond' Benno L.;
In Nederland

BYLINE: Arjen van Veelen

SECTION: Binnenland

LENGTH: 544 woorden


Er zijn wel duizend manieren om Benno L. te doden, weten Leidenaren: ,,Ik zeg
afschieten!!!!", vindt Thomas. ,,Ophangen maar dan aan zijn ballen", vindt
Nella. ,,Gewoon verzuipen die vuile vieze gore tering tyfus hond", meent
Raymond.

En zo staan er nog tientallen suggesties op de Facebook-groep 'Benno L. moet weg
uit Leiden'. Inclusief gedetailleerde routebeschrijvingen naar diens
appartement.

Deze verwensingen komen van burgers met banen en gezinnen. Hun vijand is de
pedofiel, die nog gevaarlijker is dan nucleair afval, en lager nog dan een dier,
omdat hij het allerpuurste bedreigt: het onschuldige kind. Zij vinden niet zoals
u dat 'iedereen een tweede kans verdient'. Hardwerkende Nederlanders. Bedreigen
lijkt hun versie van maatschappelijke betrokkenheid. Hun hartekreet.

Het nieuwe is dat ze niet anoniem zijn. Op de openbare Facebook-groep schrijven
ze onder eigen naam, zonder schaamte.

En sommigen willen er best over praten. Ik sprak met beveiliger Bram Brouwer en
huisvrouw Priscilla Bam. Beiden Leidenaar, en initiatiefnemers van de
demonstratie van zondagmiddag. Ook zij uiten zich ferm over Benno L.
(,,Doodschoppen is de enige remedie, ik doe het met plezier", schreef Bram onder
meer, en Priscilla: ,,Laat hem dan maar opteren naar Duitsland en daar een
gaskamer geven").

Maar aan de telefoon klinken ze heel rustig en redelijk.

Bij Bram sloeg zaterdag de schrik om het hart toen hij hoorde dat Benno L. in
Leiden was. Op Facebook sprak hij met Priscilla en anderen over een
demonstratie. Het vuurtje verspreidde zich. Maar de politie las mee, en stond
zaterdagavond al voor de deur bij Priscilla. Demonstreren mag, was de boodschap,
maar niet voor de flat van Benno L. ,,We zijn er toch naartoe gegaan", zegt
Bram.

Hij zou zo'n man ,,het liefst willen vermoorden", zegt Bram, maar beseft dat dit
niet kan. Wat dan wel? Sowieso moet Benno L. weg uit Leiden. Naar een kliniek,
onder toezicht. ,,Al was het maar voor zijn eigen veiligheid", zegt hij.
,,Anders loopt dit uit de hand, de woede in Leiden is enorm."

,,Benno L. heeft ook rechten", erkent Priscilla. ,,Maar stop hem in een
inrichting, die man is gewoon ziek." In elk geval níét in een appartement met
uitzicht op scholen en pierenbadje. Ze komt wel eens in het restaurant van de
flat van Benno L.; haar vriendin woont er tegenover. Die wil haar kinderen
rustig laten spelen. De man van die vriendin post nu bij de flat - tot alles in
staat.

Burgemeester Lenferink ontving Priscilla en Bram al zondagochtend. Hij kwam ook
naar de demonstratie. Bram heeft veel respect voor hem. Maar, als een tweede
gesprek niets oplevert, komt er weer actie. Die oproep delen ze wijselijk niet
langer op Facebook.

Ook motorclub Trailer Trash Travellers bemoeit zich inmiddels met de zaak; een
van de leden sprak zondagmiddag ook met de burgemeester.

Is Lenferink wijs? Hij is ook behoorlijk naïef geweest. Sinds Fortuyn zegt
iedereen dat je naar boze burgers moet luisteren. Maar in Leiden lijkt er nu een
bonus te staan op dreigen. Luisteren is iets anders dan je laten chanteren.

Arjen van Veelen (a.v.veelen@nrc.nl) schrijft op deze plek een wisselcolumn  met
Margriet Oostveen (m.oostveen@nrc.nl)

Bedreigen lijkt hun versie van maatschappelijke  betrokkenheid -  hun hartekreet

LOAD-DATE: 22 April 2014

LANGUAGE: DUTCH; NEDERLANDS

GRAPHIC: Veelen, Arjen van 7-2013 030

PUBLICATION-TYPE: Krant

JOURNAL-CODE: NRC Handelsblad


                         Copyright 2014 NRC Media B.V.
                              All Rights Reserved

                              113 of 127 DOCUMENTS



                                NRC Handelsblad

                           13 februari 2014 donderdag

Spelen met de guillotine;
Column

BYLINE: Jan Kuitenbrouwer

SECTION: Opinie

LENGTH: 668 woorden


Wat ik overhield aan het debat met Plasterk en Hennis is dat de dingen in ons
regeringscentrum wel anachronistisch lang duren. De afgelopen eeuw is een
strakke opeenvolging van tijdbesparende innovaties, maar er is een enclave waar
die ontwikkeling hoegenaamd ongemerkt aan voorbij is gegaan: het Binnenhof. Geen
grotere waanzin dan  eindeloos hetzelfde te doen en telkens een andere uitkomst
te verwachten, zei Albert Einstein, en als hij nog geleefd had zou hij het
tijdens dit debat opnieuw gezegd hebben. De herhalingen en zinloze interrupties
waren legio. Eerste opmerking van Kamervoorzitter Van Miltenburg, 's middags om
half vijf: ik zal de spreektijden niet al te streng aanhouden. Tien uur later
liet zij uitgeput de hamer vallen en was er niets gebeurd, behalve dat  Plasterk
nu het label 'aangeschoten', 'beschadigd' dan wel 'gehavend' draagt. Er rolde
geen hoofd, maar ach, spelen met de guillotine is ook leuk. Een van de
tijdbesparende kunstgrepen die moderne organisaties toepassen is staand
vergaderen. Minder kletspraat, minder omhaal, snellere besluitvorming. Misschien
moet de Tweede kamer het eens proberen. Die stoelen ogen wel érg gerieflijk.

De grote vraag is nu: als de oppositie zeker had geweten dat Plasterk na een
motie van wantrouwen zou aftreden, hadden ze hem dan ingediend? Of werd hij
ingediend omdat duidelijk was dat Plasterk zou aanblijven? 'Oké, jullie laten je
tanden zien, wij incasseren de kleerscheuren, iedereen tevreden.' Let op: net
als na dat slechte schooltoneelstuk met Adrie Duivesteijn onlangs in de Eerste
Kamer, gaan we binnenkort 'reconstructies' lezen waaruit moet blijken dat het
toch heus kantje boord was.

Gewone burgers zijn blijkbaar effectiever in het achterhalen van informatie over
de, vooruit, modus operandi van onze geheime diensten, dan de
volksvertegenwoordiging. De jolige roepnaam  'Commissie Stiekem', geeft het
niveau van professionalisme al haarfijn aan. Joepie, spannend, spionnengedoe!
Een journalistenvereniging en een privacyclub gaan naar de rechter, ineens
liggen de staatsgeheimen alsnog op straat en het parlement schrikt wakker. Peter
R. de Vries ontmaskert een misdadiger en de politie roept: ja, maar wíj hadden
recht op die informatie!

Behalve over politieke spelregels ging dit ook over Ronald Plasterks karakter -
lees zijn ijdelheid. Je zag de oppositie worstelen: men wilde hem die zwakheid
graag inpeperen, en tegelijk: in een tijdsgewricht dat ijdelheid eist, kun je
iemand er moeilijk om veroordelen. Het best werd dit  geïllustreerd door
oud-minister Bram Peper, die Nieuwsuur ontving voor een commentaar op de
affaire. 'Je hóeft toch niet op televisie te verschijnen?' sprak hij vanachter
de geraniums. 'Je kunt ook nee zeggen.' Exáct de woorden die in mij opkwamen
toen hij werd aangekondigd.

Het is goed dat Plasterk is aangebleven. Staatsecretaris Frans Weekers
demonstreerde bij herhaling dat hij de competentie miste om de misère bij de
Belastingdienst tot een oplossing te brengen. Zijn vertrek was geen straf voor
die incompetentie maar een noodzakelijke ingreep om de boel op orde te krijgen.

Wat Plasterk deed (en vervolgens naliet) was een blunder van een verder
ogenschijnlijk goed functionerende minister. Hem daarom de laan uitsturen zou de
schijn wekken dat het in de politiek om dit soort dingen draait. Het afstraffen
van een kleine fout wekt de indruk dat grotere fouten eveneens bestraft worden
en die indruk vormt al gauw een alibi om echte problemen met rust te laten. Dit
is geen pleidooi om het slecht informeren van de Kamer te schrappen als
politieke doodzonde, maar wel om dat lijstje uit te breiden met wezenlijker
zaken. Laten we proberen het hoogste politieke drama te reserveren voor de
ernstigste problemen. En in plaats van ons blind te staren op wat politici
zeggen, wat meer te kijken naar wat ze doen.

Jan Kuitenbrouwer is schrijver en directeur van de  Taalkliniek, zie
http://taalkliniek.nl.

Had de oppositie een motie ingediend als ze zeker was van het aftreden van
Plasterk?

LOAD-DATE: 22 April 2014

LANGUAGE: DUTCH; NEDERLANDS

GRAPHIC: Kuitenbrouwer, Jan 001

PUBLICATION-TYPE: Krant

JOURNAL-CODE: NRC Handelsblad


                         Copyright 2014 NRC Media B.V.
                              All Rights Reserved

                              114 of 127 DOCUMENTS



                                NRC Handelsblad

                            10 februari 2014 maandag

Afghanistan VN stellen Talibaan verantwoordelijk voor meer gedode kinderen

BYLINE: Door een onzer redacteuren

SECTION: In het nieuws

LENGTH: 280 woorden


Kabul.  Het aantal burgerslachtoffers als gevolg van militaire acties en
aanslagen in Afghanistan is vorig jaar 14 procent gestegen. Vooral kinderen
werden veel vaker door geweld geraakt dan in 2012, zo melden de Verenigde Naties
dit weekend.

De cijfers komen op een gevoelig moment, nu de ruim 50.000 overgebleven
NAVO-troepen zich opmaken om te vertrekken en president Hamid Karzai weigert een
veiligheidspact te tekenen met de VS over een langere presentie van Amerikaanse
troepen.

De Talibaan zijn verantwoordelijk voor ongeveer driekwart van de slachtoffers,
zeggen de VN. ,,Verklaringen door de leiders van de Talibaan over het beschermen
van burgers zijn op geen stukken na voldoende om het doden en verwonden van
onschuldige Afghaanse burgers te beëindigen", zei de speciale VN-gezant Ján
Kubis met gevoel voor understatement in een verklaring.

Het totale aantal doden en gewonden bedroeg vorig jaar 2.959 respectievelijk
5.656. Onder kinderen vielen vorig jaar 561 doden en 1.195 gewonden, alles
bijeen 34 procent meer dan een jaar eerder. Ook zaterdag vond weer een kind de
dood, toen een bermbom afging bij een school in Jalalabad. Maar ook vrouwen
werden relatief vaker het slachtoffer van oorlogsgeweld.

Volgens de VN waren de grotere aantallen slachtoffers vooral te wijten aan het
toegenomen gebruik van bermbommen door de Talibaan. In totaal legden de
fundamentalistische strijders vorig jaar duizenden van deze explosieven langs de
weg. Ze veroorzaakten een derde van alle slachtoffers.

Maar de VN wezen er ook op dat de groeiende aantallen slachtoffers zijn te
wijten aan het feit dat de gewelddadigheden zich steeds vaker afspelen in de
omgeving van gewone burgers.

LOAD-DATE: 22 April 2014

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2014 NRC Media B.V.
                              All Rights Reserved

                              115 of 127 DOCUMENTS



                                NRC Handelsblad

                            7 februari 2014 vrijdag

Live uit het crisisgebied, via Twitter

BYLINE: Door onze correspondentTitia Ketelaar

SECTION: Media

LENGTH: 1034 woorden

SAMENVATTING

Online persbureau Storyful levert authentieke informatie uit crisisgebieden aan
CNN en The New York Times

VOLLEDIGE TEKST:

De verhalen van Mark Little zijn doorspekt met het soort anekdotes dat
rampenjournalisten kenmerkt: ,,toen ik tijdens de tsunami in Banda Atjeh
was...", ,,toen ik in Kandahar was..."

Het is niet wat je verwacht van de oprichter van een jong, succesvol online
bedrijf dat na nog geen vier jaar The New York Times, The Wall Street Journal,
CNN en Reuters als klanten heeft. En dat vlak voor het nieuwe jaar voor 18
miljoen euro werd gekocht door het Amerikaanse NewsCorp van mediamagnaat Rupert
Murdoch.

Maar het was juist de ervaring van de 45-jarige Little als
Washingtoncorrespondent en rampenverslaggever voor RTÉ, de Ierse publieke
nieuwszender, en als presentator van Prime Time, de Ierse versie van Nieuwsuur,
die hem het idee gaf voor Storyful, het eerste online persbureau. De
verslaggevers trekken er niet op uit, maar begeven zich louter online om nieuws
te halen.

,,In 2009 werd er in Iran hevig gedemonstreerd. Normaal zou ik erheen zijn
gestuurd, maar RTÉ had geen geld. Via Twitter bleek ik echter alles te kunnen
volgen; ik zag foto's, las ooggetuigenverslagen. Terwijl mijn collega's op het
dak van hun hotel hun stand-ups deden en Teheran niet in konden, had ik vanuit
Dublin een goed idee wat er op straat gebeurde."

Storyful verzamelt onder de miljoenen tweets en uren video op sociale media als
Facebook, Instagram, YouTube, en Twitter nuttige informatie over
nieuwsgebeurtenissen. Het persbureau voorziet daarmee andere media van lokale
ooggetuigenverslagen. En belangrijker: Storyful onderzoekt en verifieert voor
hen wie de bron is. Juist op internet verspreiden geruchten en propaganda zich
vaak sneller dan feiten.

Op de redactie in Dublin laat Gavin Sheridan zien hoe Storyful te werk gaat. Op
zijn linker computerscherm staat Tweetdeck open, waarmee hij microberichten
vanuit de hele wereld bijhoudt. Die tweets worden verstuurd door journalisten,
hulpverleners, en gewone burgers van wie hij weet dat ze op de juiste plekken
zitten. Via algoritmen - bijvoorbeeld de woorden 'ramp', 'vliegtuig', 'doden' -
houdt hij bij of er iets bijzonders gebeurt.

Wapendepot

Op zijn middenscherm staat het Storyful-programma open. Daarmee speurt hij naar
ooggetuigen. Google Translate helpt het woord overstroming te vertalen als
banjir in het Indonesisch. De combinatie met Manado, de hoofdstad van Sulawesi,
levert beelden. Tijdens de aanslag in Boston vond Storyful op dezelfde wijze
ooggetuigen achter de politielinten die foto's van de daders op Instagram
zetten. Uit Syrië 'haalde' het persbureau meer dan 3.000 beelden en video's,
onder meer van een bloedbad in Tremseh en vluchtelingen in Aleppo.

Zijn rechterscherm gebruikt Sheridan om de beelden te verifiëren: heeft diegene
al eerder beelden online gezet, is het inderdaad bewolkt, dragen mensen in die
buurt altijd zulke kleding, klopt het accent, is de omgeving ook op Google Maps
heuvelachtig, lijken de huizen op wat Google Streetview eerder opnam? Soms is
het eigen kennis over landen of wapens, soms ervaring.  ,,Tijdens de opmars van
het leger van Gaddafi in Libië in 2011 ontplofte er een wapendepot. Diezelfde
video zie je nu zogenaamd uit Homs in Syrië verschijnen."

Zodra de inhoud is geverifieerd, wordt deze aangeboden aan de afnemers. En kan
CNN komen met een verhaal over Sulawesi, zonder dat de zender er zelf een
cameraploeg ter plekke heeft. ,,Parachutejournalistiek wordt verleden tijd",
meent Little. ,,Redacties moeten er aan wennen dat je niet per se ergens heen
moet als er een bom ontploft. De jongens hier vinden bij breaking news de eerste
beelden."

Zijn steekwoord is 'authenticiteit'. ,,Niet autoriteit. Het zijn juist niet
gezagsdragers, geen traditionele bronnen die het nieuws brengen, maar gewone
burgers." En het draait niet om vertrouwen. ,,Ik vertrouw de Syriër die een
video online zet niet. Maar zit wel het dichtst op het nieuws."

Deze manier van werken is bevrijdend voor de journalistiek, denkt Little. ,,Het
geeft journalisten de tijd achter de onderliggende dynamiek aan te gaan, om de
context uit te leggen. De journalist wordt iemand die vervolgens op persoonlijk
gezag analyseert en interpreteert wat er gebeurt." Die ter plekke is, maar niet
onmiddellijk in beeld hoeft te zijn, of regels tekst hoeft te produceren.

Zuid-Soedan

Breaking news is volgens Little niets meer dan ,,een nutsvoorziening". ,,Zoals
water, afhankelijk van hoe je het verpakt, wordt het Perrier of Evian." En het
basisingrediënt kunnen journalisten onderling makkelijk delen.  ,,Ik herinner me
dat ik na de schietpartij in Columbine met zestig andere journalisten allemaal
dezelfde getuigen bestookten voor hetzelfde citaat. Wat een verspilde tijd."

Dat het sociaal mediagebruik niet overal ter wereld even wijdverspreid is, is
geen probleem. ,,Soms duurt het dagen voor een hulpverlener in Zuid-Soedan iets
online zet. Dat blijft nieuws", zegt redacteur Gavin Sheridan. Om aan te tonen
dat het niet alleen om Afrika gaat, laat hij Duitsland zien. Nauwelijks
twitteraars, nauwelijks beelden van Google Streetview.

De Arabische Lente betekende de doorbraak van Storyful. En daarop volgde de
belangstelling van Murdochs NewsCorp. Little weet hoe er over de mediamagnaat -
wiens kranten in het Verenigd Koninkrijk onder vuur liggen wegens het
afluisteren van honderden Britten - wordt gedacht. ,,Maar Murdoch was ook een
van de eersten die internet begreep. En NewsCorp is een enorm bedrijf, maar
werkt als een start up. Men is geïnteresseerd in innovatie. En men heeft een
hart voor journalistiek."

Storyful levert bovendien alleen nieuws. ,,Ik heb geen enkele behoefte om mensen
te vertellen wat ze moeten denken." De redactionele bemoeienis waar Murdoch om
bekendstaat, zal daarom gering zijn, denkt Little, die aanblijft als directeur.
Inmiddels werken er 35 journalisten bij het persbureau, van wie een aantal in
Hongkong, Atlanta en New York. Over vijf jaar hoopt Little dat Storyful ,,de
eerste halte voor breaking news" is. ,,De AP van de 21ste eeuw".

Deze manier van werken is bevrijdend voor de journalistiek

Mark Little, oprichter van online persbureau Storyful

LOAD-DATE: 22 April 2014

LANGUAGE: DUTCH; NEDERLANDS

GRAPHIC: Links: site van Storyful met topstories. Boven: videosite met diverse
onderwerpen: vliegtuigongeluk bij Mogadishu, de Australische verkiezingen,
protesten in Rio tegen politicus Sérgio Cabral.

PUBLICATION-TYPE: Krant

JOURNAL-CODE: NRC Handelsblad


                         Copyright 2014 NRC Media B.V.
                              All Rights Reserved

                              116 of 127 DOCUMENTS



                                NRC Handelsblad

                            5 februari 2014 woensdag

Amusement De Nationale Eettest 2014;
Uitgelicht

SECTION: Media

LENGTH: 199 woorden


Ned.1, 20.30-22.10u.

Het succes van de Nationale IQ Test, recent voor de veertiende keer te zien bij
omroep BNN, heeft voor veel navolgers gezorgd. Zo had de NTR ooit een Nationale
Inburgertest en de  EO een Nationale Bijbeltest. Vanavond werkt BNN zelf het
format verder uit tijdens de Nationale Eettest, onder leiding van Paul de Leeuw.
De quiz bestaat uit vragen over eetgewoonten, gezondheid en over  alles wat je
zoal in je mond kan stoppen.

De gewone man wordt vertegenwoordigd door stereotypen: weten de healthfreaks
meer dan de chefkoks en dan  de  kantinejuffrouwen?

Het deelnemersveld is overigens verrassend voor een jongerenomroep: de Bekende
Nederlanders die meedoen zijn onder anderen presentatoren Noraly Beyer en
Loretta Schrijver, volkszanger Peter Beense en columnist Aaf Brandt Corstius. En
de vragen komen van Janny van der Heijden, die eerder in Max-succes Heel Holland
Bakt al jurylid was. Zij is aanwezig in de studio om   toelichting te geven.
Vragen zijn van de categorie: is het waar dat er beenmerg in winegums zit? Van
welke ingrediënten krijg je de slechtste adem? En is een broodje gezond wel een
slimmere keuze dan een kaassoufflé? Voor de fijnproevers, dus.

LOAD-DATE: 22 April 2014

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2014 NRC Media B.V.
                              All Rights Reserved

                              117 of 127 DOCUMENTS



                                NRC Handelsblad

                            1 februari 2014 zaterdag

Een Kozak neemt nooit zijn verlies

BYLINE: Door onze redacteurHubert Smeets

SECTION: Weekend

LENGTH: 1546 woorden

SAMENVATTING

Oekraïne

De revolte tegen de Oekraïense president Janoekovitsj begon als lief
studentenprotest. Door provocaties van de regering en radicalisering van de
oppositie is nu een maatschappelijk schisma ontstaan. ,,Niemand is sterk genoeg
om te winnen."

VOLLEDIGE TEKST:

In de straten rond metrostation Petsjerska in Kiev botsen drie werelden op
elkaar: die van de heersende macht, die van de wrokkige oppositie en die van de
gewone burger. Dat is de werkelijkheid van de Maidan, de revolte tegen de
Oekraïense president Janoekovitsj.

Het bestuursgebouw van het district-Kiev, vlakbij het station, is een fort
geworden sinds demonstranten een aantal ministeries hebben bezet. Bewakers
hebben de bestrating tussen het hekwerk en de voordeur natgespoten, zodat er in
de vrieskou een schaatsbaan is ontstaan. Die truc hebben ze afgekeken van de
politie bij het parlement. Als radicale activisten toch zouden proberen het
provinciehuis te veroveren, staat hen binnen een nog hardere confrontatie te
wachten. Titoesjki, de 'provocateurs' die de regering zou rekruteren onder harde
fans van voetbalclubs als Dinamo Kiev, Dnepro en Metalloerg Charkov, zouden zich
in het gebouw hebben genesteld om het te verdedigen.

Iets verderop staan tientallen autobussen uit Loegansk en Stachanov, oostelijke
industriesteden aan de grens met Rusland. Ze hebben burgers aangevoerd om bij
het parlement te demonstreren vóór de president. Hun steun aan wat ze ,,het
wettig gezag" noemen heet de anti-Maidan.

Wel stuiten ze daarbij op Viktoria Pavlovna, een verzorgde bourgeoisdame. De
gepensioneerde Kievljanka scheldt de dagjesmensen verrot: dat ze ,,geen twee
zinnen beschaafd Russisch" spreken, bijvoorbeeld, en dat ze moeten blijven
,,waar ze thuishoren: in de mijnen van de Donbas".

Een twintiger die zijn hond uitlaat, mengt zich in de tirade. Of mevrouw dan
,,geregeerd wil worden door de Pravi Sektor (Rechtse Sector) die de lont in het
kruitvat heeft gestoken" door bij de regeringswijk barricades op te werpen?

Zulke scènes illustreren het cliché over dit land op de grens tussen Oost en
West: 'twee Oekraïners, drie hetmannen', een verwijzing naar de historische
Kozakkenhoofdmannen die soms voor Rusland kozen, soms voor Zweden, tegenstander
van de tsaar. En soms, in hun gecultiveerde 'vrij zijn', tegen alles en
iedereen.

Inderdaad, 'de' Oekraïense maatschappij bestaat niet. Het zijn er drie: de
heersende macht, de oppositie en de maatschappij van de gewone burger. Sinds
twee maanden zijn deze drie verder dan ooit uit elkaar gedreven.

De taal weerspiegelt die volledig gepolariseerde wereld. Als president Viktor
Janoekovitsj betogers die de oproerpolitie aanvallen ,,terroristen" noemt, dan
roemt zijn gedetineerde tegenspeelster Joelia Timosjenko dezelfde radicalen als
,,helden". Als de macht niet over de brug komt met  amnestie voor arrestanten
van de politie, zegt een parlementariër van de grootste oppositiepartij,
Batkivsjtsjina (Vaderland), dat ,,het Oekraïense volk in dat geval zelf zijn
antiterroristische maatregelen zal nemen". Voor hem zijn niet de
molotovcocktail-gooiers de terroristen, maar de Berkoet-mannen die gewone
burgers kidnappen. Hij heeft een punt; artsen in Kiev klagen bijvoorbeeld dat
gewonden nog tijdens de behandelingen worden opgepakt en afgevoerd.

Wankele staat

Het laat zien dat Oekraïne als eenheidsstaat op het spel staat. Die eenheid is
sinds de onafhankelijkheid in 1991 steeds wankel geweest. En Oekraïne werd
altijd al heen en weer geslingerd tussen imperiale mogendheden. Nooit
kristalliseerde het uit tot een natiestaat. Oekraïne werd, met vier jaar nazisme
en driekwart eeuw communisme achter de rug, evenmin een civil society, een
'staat van burgers'.

Maar sinds half januari is de angst voor een twee- of zelfs meervoudige breuk
,,reëel", zegt Roman Bezsmertny, vicepremier in de pro-Westerse regering van
Janoekovitsj' mislukte voorganger Viktor Joesjtsjenko. In december  vorig jaar
zei Bezsmertny in deze krant al somber te zijn over de Maidan. ,,Maar nu zitten
we echt op de rand van een serieus en diep burgerconflict". Mede door ,,die
Kozakken-mentaliteit", waarin wilskracht meer telt dan verzoeningsgezindheid.
,,Daarom schrijven mensen leuzen als: dood of vrijheid. Maar dat woord voor
'vrijheid' (volja) betekent ook 'vrije wil', en daar zit een verschil in", zegt
Bezsmertny. ,,Die vrije wil wordt nu losgelaten op de macht."

Vanaf dag één gaat het de regering allereerst om haar macht. Op 21 november liep
Janoekovitsj over 'van Brussel naar Moskou', door onder Russische druk een
Oekraïens toenadering met de EU alsnog af te wijzen. Toen het studentenprotest
daartegen meer resonans opriep dan alle protestbeweginkjes van afgelopen jaren
samen, wist de presidentiële entourage uit geen ander vaatje te tappen dan
geweld.  Er lijken nu zelfs doodseskaders rond te struinen. Donderdag dook een
leider van de radicale oppositie na acht dagen 'verdwijning' opeens op. Een stuk
van het oor van Dmitri Boelatov was afgesneden en ook anderszins was hij
mishandeld. Door wie? Het ministerie van Binnenlandse Zaken ontkende
betrokkenheid. Boelatov zei het niet te weten. Hem was alleen het Russische
accent van de ontvoerder opgevallen. Dat zegt overigens niet alles. In Kiev
spreekt iedereen Russisch, en vaak zoals Russen het spreken.

Op 16 januari nam het parlement een reeks draconische ordewetten aan. Sindsdien
gaat het voor de regering bijna fysiek om haar zelfbehoud, en de oppositie om
niets minder dan ontslag of zelfs berechting van de president; wat er daarna
gebeurt, is van later zorg. Zowel de staatsmacht als de buitenparlementaire
oppositie op straat radicaliseren én decentraliseren. Zo ontpopt de Maidan zich
tot een revolutie uit het boekje.

Matigende krachten aan beide zijden moeten intussen ook vechten om nog enige
greep te houden. Zie het optreden van Arseni Jatsenjoek, leider van de grootste
oppositiepartij Batkivsjtsjina. Hij is slim en intellectueel, maar heeft noch de
spierballen van zijn medestrijder Vitali Klitsjko noch de retorische gaven van
de rechtse nationalist Oleg Tjagnibok. Nadat woensdag 22 januari de eerste doden
waren gevallen, dacht Jatsenjoek de massa voor zich te kunnen winnen door de
aanval op het 'regeringskasteel' aan te kondigen. ,,Ik zal niet in schande
leven. Als we een kogel door onze kop krijgen, dan krijgen we kogel door onze
kop. Eer, rechtvaardigheid en moed. Viktor Janoekovitsj, je hebt nog 24 uur.
Neem jouw beslissing. Ik heb de mijne genomen".

Hij werd niet serieus genomen. Jatsenjoek werd uitgelachen.

Marginale groepen profiteren van het slinkend vertrouwen in de 'officiële
oppositie', zegt Wachtang Kipinia, hoofdredacteur van het blad Historische
Pravda. Zoals Pravi Sektor van Dmitri Jarosj, die dweept met de West-Oekraïense
nationalist en fascist Stepan Bandera, in 1959 vermoord door de KGB. Dat profiel
toont de 'Rechtse Sector' nu niet te nadrukkelijk. Het wil immers een ,,nette
revolutionaire garde" zijn, denkt Kipiani. Want Jarosj weet dat de meeste
burgers geen trek hebben in antisemitisme en neonazistische parafernalia.

De meest duistere club is Spilna Sprava (Gemene Zaak) van advocaat en
anti-belastingactivist Oleksandr Daniljoek. Spilna Sprava zat achter de
bezettingen van het ministerie van Justitie en andere departementen, waarmee het
eerder deze week bijna het uitroepen van de noodtoestand uitlokte. Het gerucht
gaat dat Janoekovitsj in 2010 de leider van Spilna Sprava aantrok als 'informeel
adviseur'. Daniljoek ontkent. Voor de parlementaire oppositie was het niettemin
reden hem ,,een provocateur" te noemen en zijn club later met enig geweld uit de
ministeries te verdrijven. Hoe dan ook: ,,Tot een maand geleden was Daniljoek
alleen een hoofd. Nu krijgt hij armen en benen", zegt Kipiani.

Jeugdige romantiek

In deze revolutie staan de intellectuelen steeds meer langs de kant. Zoals Lada
Koelikovskaja, een 54-jarige taalkundige en vertaalster. ,,Emoties in de
politiek baren me zorgen", zegt ze. Dat heeft ze geleerd toen ze 14 jaar was -
Brezjnev was in de Sovjet-Unie aan de macht - en in een vlaag van jeugdige
romantiek demonstratief bloemen legde bij een standbeeld van de nationale
dichter Taras Sjevtsjenko. Het kwam haar op een verbod te staan om lid te worden
van de jeugdbeweging Komsomol. En pas op haar 25ste werd ze tot de universiteit
toegelaten.

,,Iedereen is voor verandering", zegt Koelikovskaja. ,,Ik ook. Onder de
bevolking heeft Janoekovitsj bijna geen steun. Maar het gaat om de manier
waarop. Dit is een Poegatsjov, een volksoproer uit de achttiende eeuw. Kijk naar
die infantielen met hun knuppels en luchtdrukpistolen. Ze grijpen straks de
macht en pakken dan alles, zoals de macht zelf tot nu toe alles heeft genomen.
Maar ze zullen alles weer verliezen. Het is eindeloze herhaling op herhaling. En
wij, die niet meedoen, krijgen de schuld".

Die fase kan volgens historicus Kipiani nog wel even uitblijven: ,,Niemand kan
dit conflict winnen. De macht is te zwak om het te winnen, met geweld of
argumenten. De oppositie is evenmin sterk genoeg." Cruciaal is dat die 'derde
maatschappij', die van de gewone mensen, buitenspel staat. Kipiani: ,,Ook als
Janoekovitsj morgen vertrekt, hebben we door alles wat er is gebeurd onvoldoende
materiaal om een burgermaatschappij op te bouwen."

LOAD-DATE: 22 April 2014

LANGUAGE: DUTCH; NEDERLANDS

GRAPHIC: De vele gezichten van de opstand tegen president Viktor Janoekovitsj,
portretten van demonstranten in Kiev.
Foto's AP

PUBLICATION-TYPE: Krant

JOURNAL-CODE: NRC Handelsblad


                         Copyright 2014 NRC Media B.V.
                              All Rights Reserved

                              118 of 127 DOCUMENTS



                                NRC Handelsblad

                            31 januari 2014 vrijdag

Gelouterd Pussy Riot knokt door

BYLINE: Door onze redacteurMichel Krielaars

SECTION: In het nieuws

LENGTH: 724 woorden

SAMENVATTING

Interview Protest Twee leden van de Russische punkgroep Pussy Riot zijn op
wereldtournee, en nu in Nederland. Willem-Alexander zou volgens hen nog eens
goed moeten nadenken of hij wel naar Sotsji moet gaan.

VOLLEDIGE TEKST:

AmsterdamZe zijn veranderd sinds ze twee jaar geleden in Moskou terechtstonden.
En het is vooral hun blik die opvalt: de twee opstandige jonge meiden van
vrouwenpunkgroep Pussy Riot, die met provocerende optredens tegen Poetin
demonstreerden, zijn serieuze jonge vrouwen geworden. Sinds Nadezjda
Tolokonnikova (24) en Maria Aljochina (25) in december onverwacht amnestie
kregen, zijn ze zelfs internationale sterren op wereldtoernee. Na Singapore
volgde Parijs, en na Amsterdam, waar ze minister Timmermans van Buitenlandse
Zaken spreken en deelnemen aan een mensenrechtenfestival, gaan ze naar Dublin,
Stockholm en New York. Daar treden ze op met Madonna, al zingen ze er niet. Want
na bijna twee jaar strafkamp voor het houden van hun punkprotest in de Moskouse
Christus-Verlosserkathedraal willen ze zich alleen nog inzetten voor de
mensenrechten.

,,We hebben in het kamp zoveel ellende gezien dat we onze ogen daar niet voor
kunnen sluiten", zegt  Aljochina. Sinds hun vrijlating zet ze zich dan ook samen
met Tolokonnikova in voor verbetering van de situatie in de Russische
gevangenissen, waar de ingezetenen in mensonterende omstandigheden leven. ,,We
zouden  dolgraag een bezoek aan een Nederlandse gevangenis brengen, om die in
ons eigen land als voorbeeld te stellen", zegt Tolokonnikova.

Hun tijd in het strafkamp was zwaar, benadrukken ze. De gevangenisdirectie
gedroeg zich uiterst onaangenaam. Aljochina: ,,Als je in een strafkolonie zit,
voer je permanent oppositie. Dat is heel anders dan wanneer je gewoon de keus
hebt om naar een demonstratie te gaan of niet. In het kamp zit je permanent op
een protestplein."

Volgens Aljochina en Tolokonnikova danken ze hun plotselinge vrijlating - ze
hoefden nog maar twee maanden te zitten - slechts  aan het feit dat Poetin zijn
imago wilde verbeteren, toen in december in reactie op de toenemende repressie
in Rusland tal van buitenlandse regeringsleiders afzegden voor de Olympische
Spelen in Sotsji. ,,Hij heeft ons en Chodorkovski alleen daarom vrijgelaten",
zegt Tolokonnikova. ,,Maar de deelnemers aan het Bolotnaja-protest van mei 2012
- die vijf tot zes jaar gevangenisstraf kregen voor een vreedzaam protest,
terwijl het de politie was die er het eerst op sloeg - zitten nog altijd vast.
Ook zij zijn politieke gevangenen."

Gevraagd of koning Willem-Alexander naar Sotsji moet, zegt Tolokonnikova:

,,Het is jullie koning. Jullie moeten dat zelf beslissen. Maar alle Nederlanders
die we tot nog toe gesproken hebben zijn tegen zijn bezoek. Dat zou aanleiding
voor de koning en de hele delegatie moeten zijn om er nog eens goed over na te
denken of ze wel moeten gaan. Het volk is tegen."

Aljochina: ,,Anderzijds zou het goed zijn als die delegatie ziet hoeveel geld
deze Olympische Spelen de Russische begroting en dus het Russische volk hebben
gekost. Ook zijn er tal van woonhuizen verwoest. Daar zou de koning eens met
Poetin over moeten praten."

Net als  in het Westen zijn de twee ook in Rusland sterren. ,,Iedereen wil met
ons op de foto", zegt Aljochina. En Tolokonnikova: ,,Op de staatstelevisie wordt
gezegd dat het volk ons haat. Maar daar hebben we nog niets van gemerkt. Eerder
voelen we ons door het volk gesteund. En dat is slecht nieuws voor de staat."

Bang voor Poetin zijn ze  niet. Aljochina: ,,Voor ons is het allemaal heel
interessant wat er gebeurt". Tolokonnikova vult haar aan: ,,Gevaarlijk is het in
Rusland namelijk voor iedere gewone burger die zich met politiek bezighoudt."

Sotsji  Russen scannen bezoekers

De gegevens van alle Nederlanders die de Olympische Spelen bezoeken in Sotsji
blijven drie jaar beschikbaar voor de Russische geheime dienst. Dat blijkt uit
een onderzoek van online medium De Correspondent. Het gaat om persoons- en
communicatiegegevens van sporters, journalisten en andere geaccrediteerden.

De Nederlandse overheid heeft de betreffende personen niet geïnformeerd, aldus
De Correspondent. Premier Dmitri Medvedev ondertekende op 8 november 2013 een
document waarin de mogelijkheid tot het in de gaten houden van alle bezoekers
wordt gemeld. De Winterspelen worden vrijdag 7 februari geopend.

LOAD-DATE: 22 April 2014

LANGUAGE: DUTCH; NEDERLANDS

GRAPHIC: Nadezjda Tolokonnikova  (links) en Maria Aljochina  in Amsterdam. ,,De
tijd in de gevangenis was zwaar."
 FOTO Olivier Middendorp

PUBLICATION-TYPE: Krant

JOURNAL-CODE: NRC Handelsblad


                         Copyright 2014 NRC Media B.V.
                              All Rights Reserved

                              119 of 127 DOCUMENTS



                                NRC Handelsblad

                            29 januari 2014 woensdag

Informatief Leve Sotsji!

SECTION: Media

LENGTH: 95 woorden


Naar aanleiding van zijn open brief in de Volkskrant spreekt schrijver Arthur
Japin met een gevarieerd gezelschap van sporters, bewindslieden, opiniemakers,
artiesten, slachtoffers en 'gewone Nederlanders' over homorecht en homohaat in
Rusland en in Nederland. Hij onderzoekt tolerantie en acceptatie van
homoseksualiteit. Wat vinden wij er eigenlijk van dat Nederland naar de Spelen
gaat en dat wij onze hoogst mogelijke afvaardiging sturen? Hoe denken wij
Nederlanders zelf over homorechten? En, wil Japin weten, waarom maken we niet
een grote vuist?

Ned.2, 20.50-22.00u.

LOAD-DATE: 22 April 2014

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NRC Handelsblad


                         Copyright 2014 NRC Media B.V.
                              All Rights Reserved

                              120 of 127 DOCUMENTS



                                NRC Handelsblad

                            28 januari 2014 dinsdag

D66'ers, doe niet zo elitair, word weer eens populistisch

SECTION: opinie

LENGTH: 689 woorden

SAMENVATTING

Populisten stellen het 'goede volk' tegenover een gecorrumpeerde elite. D66
heeft zich vervreemd van dat volk, constateert Arnout Maat

VOLLEDIGE TEKST:

Populisme, er rust nog altijd een onredelijk taboe op. Met name D66'ers hebben
er de mond van vol. Zij geven blijk van een moreel superieure afschuw ten
opzichte van het populistische discours waarin PVV-leider Geert Wilders en de
zijnen zich  begeven. Maar als we nog eens goed kijken naar wat het populisme nu
eigenlijk inhoudt, dan zou D66 juist de eerste moeten zijn die dit begrip voor
eens en altijd in de armen zal sluiten.

Er wordt in de literatuur op vele manieren getracht het populisme op een
getrouwe manier te definiëren, maar over het algemeen zijn de volgende twee
kenmerken hierin altijd uit op te maken. 1) Populisten stellen het 'goede volk'
tegenover een gecorrumpeerde en slechte elite, meestal het partijestablishment,
en 2) politiek zou een voortdurende expressie moeten zijn van de 'volkswil' (Cas
Mudde, 2004).

Het voert te ver om het als apart punt te vermelden, maar charismatisch
leiderschap komt vaak voor bij  populistische partijen; denk aan Pim Fortuyn,
Geert Wilders, of zo'n Nigel Farage van de Engelse nationalisten in het Europees
Parlement.

Nu zal er weinig pijn en moeite aan te pas komen om in het zonet geschetste
beeld van populisme de stijl van de PVV te herkennen. Het zal dan ook misschien
enigszins als een verrassing aankomen, maar toch kan ook D66 in haar vroege
(zestiger) jaren met gemak een populistische partij genoemd worden. Het voldeed
met haar eisen aangaande democratische vernieuwing aan onze twee criteria
omtrent populisme, de tegenstelling tussen het volk en de corrupte elite, en de
wens dat politiek een uitdrukking moet zijn van wat het volk verlangt.

Immers: 1) Het moest volgens Hans van Mierlo maar eens afgelopen zijn met de
particratische elite - het partijenstelsel, als de 19e-eeuwse uitvinding die zij
is, vertegenwoordigde immers nog steeds verzuilde scheidslijnen die in de
zestiger jaren reeds achterhaald waren; 2) de volkswil moest nu eens écht goed
tot uiting komen, dit door middel van democratische vernieuwingen zoals het
gekozen staatshoofd en burgemeester, herinvoering van het districtenstelsel en
directe afschaffing van de monarchie.

Korte conclusie: de charismatische spreekstijl van de jonge Hans van Mierlo doet
nu misschien niet meteen denken aan de botte toon die Wilders soms aanslaat,
toch is het inhoudelijke verhaal dat hieraan kleefde minstens zo populistisch te
noemen.

D66 staat nu weliswaar hoog in de peilingen, maar zal bij het huidige gebrek aan
enige programmatische smoel nooit hoger dan een zetel of vijftien kunnen scoren.
Bij de burgerlijke elite mag haar weloverwogen sociaal-liberale boodschap dan
aanslaan, de 'gewone man' heeft vooralsnog weinig op met de ondoordringbare
zweem van elitairisme die al jaren om D66 heen hangt.

Nou, vooruit: weliswaar wist Van Mierlo het D66-geluid tot grote hoogten te
stuwen door in 1994 maar liefst 24 (!) zetels te behalen. Dit gebeurde echter
binnen de context van een meezittend neo-liberale tijdgeest en door het
charismatische leiderschap van Van Mierlo, dat wellicht binnen D66-gelederen
nooit meer overtroffen zal worden (en zéker niet door Alexander Pechtold).

Een terugkeer naar het populisme (lees: roep tot meer democratie) zou in het
huidige tijdbestel misschien wel dé oplossing kunnen zijn voor een inhoudelijk
zwalkend D66. Men begint zo langzamerhand gefrustreerd te raken over de
gebrekkige werking van onze democratie: een groeiend vertrouwen in de populisten
van SP en PVV bewijst dit. De burger raakt steeds meer teleurgesteld in de
hedendaagse politiek, net zoals de visionair Van Mierlo dat ooit was.

Door opnieuw in te zetten op democratische vernieuwing zal D66 weer gaan zitten
waar het hoort; bovendien zit daar  ruimte voor verder electoraal gewin. In een
tijdperk waar de burger nog nooit zo ver afstond van de politiek, is een
terugkeer naar haar populistische roots dus zo'n slecht idee nog niet.


            Arnout Maat is bestuurslid van de Jonge Democraten en sinds kort
geen lid meer van  D66.

LOAD-DATE: 22 April 2014

LANGUAGE: DUTCH; NEDERLANDS

GRAPHIC: opiauteur Maat Arnout

PUBLICATION-TYPE: Krant

JOURNAL-CODE: NRC Handelsblad


                         Copyright 2014 NRC Media B.V.
                              All Rights Reserved

                              121 of 127 DOCUMENTS



                                NRC Handelsblad

                            25 januari 2014 zaterdag

Brieven

SECTION: Opinie & Debat

LENGTH: 549 woorden



        Syrië

       Dit kunnen we doen

Ilse Arkesteijn vraagt zich af wat zij als gewone burger kan doen voor Syrië
(NRC, 21 jan). Ze wil wel, maar weet niet hoe. Het Syrische Comité en De Nieuwe
Liefde organiseerden kort geleden de avond 'De stilte rond Syrië' (15 jan).
Centraal stond de vraag waarom er zo weinig aandacht is voor de grootste
humanitaire ramp van deze eeuw en wat we kunnen doen om die stilte te
doorbreken.

Een keur aan (kleinschalige) initiatieven presenteerden zich tijdens de
bijeenkomst.  Hierbij een aantal suggesties voor mevrouw Arkesteijn, en hopelijk
voor velen met haar:

Like de FB-pagina van Adopt a Revolution, een initiatief van IKV Pax Christi, en
adopteer een project van een van de vredesactivisten ter plaatse.

Doe mee aan een schrijfactie van Amnesty, bijvoorbeeld voor politiek activist
Anas al-Shogre (1988), die op 14 mei 2011 werd opgepakt en sindsdien zonder
contact met de buitenwereld vastzit.

Meld je als ervaren musicus, workshopleider of gemotiveerde professional aan bij
Syrious Mission, een initiatief van componist Merlijn Twaalfhoven, en help
Syrische vluchtelingen in Jordanië door samen muzikale activiteiten te
ondernemen.

Koop of doneer een efficiënte solar powered WakaWaka-lamp en geef een gevlucht
Syrisch gezin de mogelijkheid tot contact met de familie en om 's avonds met
licht te koken, lezen, converseren en veilig naar buiten te gaan.

Kom naar de volgende bijeenkomst van Het Syrische Comité  en De Nieuwe Liefde .
Houd de agenda's in de gaten.


        Désanne van Brederode
         is bestuurslid van Het Syrische Comité


        Vanessa Verhoeff
         is hoofd programmering bij De Nieuwe Liefde


        Borghouts

       Onjuistheden  rechtgezet

In het interview met de voormalige commissaris van de koningin in Noord-Holland,
Harry Borghouts (NRC, 18 jan) staan drie onnauwkeurigheden, die ik niet
onopgemerkt kan laten, omdat zij de ambtelijke organisatie in een verkeerd
daglicht stellen.

Ik was van 2000 tot 2011 eindverantwoordelijk voor die organisatie en als
zodanig nauw betrokken bij de beschreven gebeurtenissen.

Ten eerste mag het waar zijn dat in de overdrachtsgesprekken van Borghouts met
Van Kemenade niet over integriteitsschendingen op het provinciehuis is
gesproken, maar in gesprekken van Borghouts met mijzelf en de toenmalige
directieleden is het onderwerp wel degelijk aan de orde gesteld.

Ten tweede beweert Borghouts dat hij nooit een signaal van misstanden op het
provinciehuis heeft gehad.

Dit is onjuist.

Ik weet zeker, dat zowel via directieleden als rechtstreeks door ambtelijke
medewerkers (vermeende) misstanden aan Borghouts zijn gemeld.

Ten slotte verklaart Harry Borghouts 'geschrokken' te zijn geweest toen hij
vernam dat Moens als gedeputeerde in het college spil was in een
corruptieaffaire.

Hier lijkt het alsof Borghouts pas onlangs van deze kwestie heeft vernomen. Dit
is onjuist.

Enerzijds omdat ook in deze kwestie vroegtijdig door een ambtenaar aan de bel is
getrokken.

Anderzijds omdat de belangenverstrengeling in de verhouding van de gedeputeerde
Moens met Darwind c.q. E-concern ook toentertijd in het college van GS bekend
raakte en al snel tot het vertrek van de gedeputeerde heeft geleid.


        H.W.M. Oppenhuis de Jong
        Haarlem

LOAD-DATE: 22 April 2014

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NH_ART


                         Copyright 2014 NRC Media B.V.
                              All Rights Reserved

                              122 of 127 DOCUMENTS



                                NRC Handelsblad

                            21 januari 2014 dinsdag

Brieven

SECTION: opinie

LENGTH: 136 woorden



        Syrië

       Wat kan ik doen?

Complimenten voor het stuk van Désanne van Brederode over Syrië. (NRC 14 jan.)
Al weken vraag ik me af wat ik als gewone burger kan doen. Ik durf die vraag
nauwelijks te googelen, bang  om door een meelezende inlichtingendienst voor
potentiële Syriëstrijder te worden aangezien. Geld overmaken kan, maar is dat
het dan? Dus stel ik de vraag: wat kunnen we doen?


        Ilse Arkesteijn
        Amsterdam


         Groningen

       Episch centrum

Wat een toeval dat het episch centrum van de Groningse aardbevingen - getuige uw
commentaar van 18 januari - samenvalt met het epicentrum ervan.

Loppersum waar minister Kamp (episch) zijn verhaal deed,  is immers het centrale
punt boven de kern van de aardbeving (epicentrum).


        Sjef Verhoeven
        Dinther

LOAD-DATE: 22 April 2014

LANGUAGE: DUTCH; NEDERLANDS

PUBLICATION-TYPE: Krant

JOURNAL-CODE: NH_ART


                         Copyright 2014 NRC Media B.V.
                              All Rights Reserved

                              123 of 127 DOCUMENTS



                                NRC Handelsblad

                            20 januari 2014 maandag

Over de haag

BYLINE: Eindredactie Derk Stokmans

SECTION: Binnenland

LENGTH: 278 woorden


Overdosis PvdA

PvdA, PvdA en nog eens PvdA. De partij trapte afgelopen weekend de campagne voor
de gemeenteraadsverkiezingen af. Dat hebben we geweten. Een bataljon
staatssecretarissen, ministers en Kamerleden deed Utrecht aan. Diederik Samsom
en Hans Spekman waren all over het nieuws - en toen kozen journaals en
actualiteitenprogramma's nog eens voor de invalshoek of Samsom opnieuw zijn
'huzarenstukje' van de landelijke verkiezingen in 2012 zou kunnen herhalen. Tot
ergernis hier en daar van de concurrentie. CDA'er Ger Koopmans: ,,Volgens mij
was het nieuws geweest als ze níét de straat opgingen, geen PvdA'er te vinden
met zorgen over de dramapeilingen?"

Het CDA is er ook nog

Het CDA was ook actief. Onder anderen CDA-voorzitter Ruth Peetoom en ex-premier
Jan Peter Balkenende traden op in het Gelderse Beesd. Daar werd Abraham Kuyper
herdacht, de aartsvader van de protestantse partijvorming. Een beetje te veel
naar binnen gericht om tot de verkiezingscampagne te rekenen. Maar Ruth Peetoom
let op de kleintjes, blijkt uit het verslag van het Nederlands Dagblad. Af en
toe gaat Peetoom in de stoel van Kuyper zitten, die nog op het partijkantoor in
Den Haag staat. Dan kijkt ze volgens het ND naar het portret. ,,Dan prent ze
zichzelf weer in het gewone volk, de 'kleine luyden', niet uit het oog te
verliezen. In hedendaagse termen noemt Peetoom dat 'verbinding'."

Maar waar dan?

Kleine luyden die verbinding zoeken met het CDA, hebben het omgekeerd wat
moeilijker. Wie eens wil kijken wat de partij allemaal te bieden heeft, en
daarvoor de agenda op de website van het CDA opent, zal snel verder surfen. Er
staat niets op, zelfs geen verkiezingen.

LOAD-DATE: 22 April 2014

LANGUAGE: DUTCH; NEDERLANDS

GRAPHIC: logo over de haag 3

PUBLICATION-TYPE: Krant

JOURNAL-CODE: NRC Handelsblad


                         Copyright 2014 NRC Media B.V.
                              All Rights Reserved

                              124 of 127 DOCUMENTS



                                NRC Handelsblad

                            18 januari 2014 zaterdag

De vrouw vecht eindelijk terug;
 De correspondent Joeri Boom

BYLINE: Joeri Boom

SECTION: Weekend

LENGTH: 586 woorden


Deepa, onze kinderoppas, is teleurgesteld. Alweer een  groepsverkrachting in New
Delhi, dit keer van een 51-jarige Deense toeriste. Het gebeurde dinsdagavond in
het vermaarde centrum van Oud-Delhi, dat wegens zijn goedkope eetgelegenheden en
hotelletjes wordt gefrequenteerd door rugzaktoeristen.

Deepa had niet verwacht dat het zo snel weer mis zou gaan. Een paar weken
geleden was ze nog vol verwachting over de nieuwe regering in de Indiase
hoofdstad. Ze vertelde glunderend dat ze op de Aam Aadmi Party (AAP) had
gestemd, de Gewone Man-partij die nog geen jaar bestond en waarvan niemand wist
of ze de beloften kon waarmaken. Na de dodelijke groepsverkrachting van een
studente in Delhi, eind 2012, die leidde tot dagenlange gewelddadige
massaprotesten, liepen AAP-vrijwilligers voorop in de demonstraties. De partij
beloofde de stad veiliger te maken voor vrouwen. ,,En ik geloofde ze", zegt
Deepa.

,,Geen regering kan dit snel oplossen. Het gaat er om hoe mannen hier met
vrouwen omgaan", zegt een vriendin op strenge toon. Ze geeft les op een
universitair vrouwencollege, en ze begrijpt niet dat ik zulke domme vragen stel.
,,Veel Indiërs zien vrouwen als bezit, en als legitieme doelwitten. Dat
paternalisme is al millennia deel van de Indiase cultuur. Laatst zei iemand: 'Er
is eigenlijk maar één manier om een vrouw een les te leren. Verkrachting.' Dat
was een hoogleraar van mijn universiteit. Een vrouw."

Eind vorig jaar keek India terug. Is er iets verbeterd sinds de
groepsverkrachting van de studente die India zo te kijk zette voor het oog van
de wereld? Het beeld was niet eenduidig. Volgens de ene krant ging het de goede
kant op, volgens de andere was er niets verbeterd. De wetten zijn verscherpt en
de politie heeft de opdracht aangiften van verkrachting met prioriteit te
behandelen. Maar de media staan nog steeds bol van de verkrachtingszaken.

Toch is er iets veranderd. In de bovenlaag van de gemeenschap beginnen vrouwen
terug te vechten. Hoogwaardigheidsbekleders die zich in het openbaar denigrerend
over vrouwen uitlaten, wordt in de media het vel over de oren gehaald, waardoor
ze niet anders kunnen dan excuses maken. Bovendien hebben  vrouwelijke
werknemers  in drie  verschillende rechtszaken twee rechters en een
hoofdredacteur aangeklaagd die hen seksueel hebben belaagd. De zaken zijn
voorpaginanieuws.

Maar het nieuws van vorige week deed de moed in de schoenen zinken. Er blijken
heuse verkrachtingsbendes actief. In Zuid- India werd er een opgerold. De negen
bendeleden biechtten 59 verkrachtingen op. Slechts 16 vrouwen bleken aangifte te
hebben gedaan. ,,Indiase vrouwen vinden vaak dat ze het aan zichzelf te danken
hebben", zegt de vriendin. ,,Over date rape, bijvoorbeeld, hoor je niets. Van
mijn studentes weet ik dat het  vaak gebeurt. Had ik maar niet met hem moeten
uitgaan, denken ze dan."

Het verhaal van de Deense  staat niet op zichzelf. Vorige week werd een Duitse
touriste in een trein verkracht en vorig jaar een Zwitserse die met haar man op
fietsvakantie was. Het verbaast de universiteitsvriendin niet. Een paar jaar
geleden werd ze zelf bijna het slachtoffer, samen met een vriendin. Een groep
jongens op scooters omsingelde hen en werd handtastelijk. ,,Ik vroeg me af
waarom ze ons eruit pikten.  Later besefte ik dat je aan onze haardracht en
kleding kon zien dat we niet uit Delhi kwamen. Daarom kozen ze ons als doelwit."
Buitenstaanders hebben geen bescherming van de gemeenschap. ,,Daarom zijn
vrouwelijke toeristen soms nog kwetsbaarder dan wij."

LOAD-DATE: 22 April 2014

LANGUAGE: DUTCH; NEDERLANDS

GRAPHIC: logo_BoomJoeri

PUBLICATION-TYPE: Krant

JOURNAL-CODE: NRC Handelsblad


                         Copyright 2014 NRC Media B.V.
                              All Rights Reserved

                              125 of 127 DOCUMENTS



                                NRC Handelsblad

                            4 januari 2014 zaterdag

Gezag ontstaat niet door  strenger te  straffen

SECTION: Opinie & Debat

LENGTH: 906 woorden

SAMENVATTING

Gezag heeft een slecht imago. Toch zijn we aangewezen op revitalisering van
juist het alledaags gezag, meent Bas van Stokkom.

VOLLEDIGE TEKST:

Afgelopen woensdag hield minister Opstelten (Veiligheid, VVD) een
persconferentie over de incidenten tijdens de jaarwisseling. Hij leefde zich
weer op de hem bekende wijze uit: ondanks een toename van het aantal incidenten
werpt het zero tolerance-beleid zijn vruchten af; door de inzet van tienduizend
politiemensen zijn ernstige onlusten in de kiem gesmoord; als de rechter
tweehonderd procent strafverhoging oplegt, kom het wel goed.

Geweld tegen werknemers met een publieke taak is onacceptabel. Daar is iedereen
het over eens. Maar Opstelten neemt een wel heel eigenaardige positie in. Zoals
bekend is hij een aanhanger van de 'straf helpt'-orthodoxie. De minister meent
dat afschrikking werkt en legt de stapels onderzoeken die het tegendeel
aantonen, rustig terzijde.

Illustratief  is het programma Veilige Publieke Taak. Het uitgangspunt van het
programma luidt: ,,Agressief of gewelddadig gedrag tegen werknemers met een
publieke taak wordt nooit getolereerd". Werknemers worden dan ook aangespoord
elk geval van agressie of geweld te melden.

Het ambitieuze programma worstelt met veel problemen. Bij lichtere incidenten is
sprake van 'onderregistratie'. Werknemers zeggen dat zij verbaal geweld nooit
laten registreren omdat zij anders 'wel bezig kunnen blijven'. Ook bedreigingen
komen lang niet altijd terug in de registraties.

Het Openbaar Ministerie wordt geacht een driedubbele strafeis te hanteren. Een
deel van de officieren vindt die strafeis buitenproportioneel en eist dan ook
lang niet altijd 200 procent.  Het OM is in feite een keurslijf opgelegd: het
leveren van veroordelingen conform de maximale strafeis. Daarmee wordt een
klassiek beginsel als ultimum remedium miskend.Daarbij, zero tolerance verdraagt
zich niet met het rechterlijke streven naar maatwerk. Mogelijk treft beide
partijen blaam en heeft de publieke werknemer de burger geprovoceerd. Of gaat
het om een first offender.

Tenslotte is er het probleem van handhaving. Beschikken we wel over de middelen
om naleving van 'nooit tolereren' af te dwingen? Kennelijk zijn de tienduizend
politiemensen die tijdens op oud en nieuw op de been waren, toch niet genoeg.
Natuurlijk moet een term als 'nooit tolereren' allereerst een ferme symbolische
boodschap af te geven.

Maar in de reële wereld moeten we niet ale vormen van agressief gedrag
strafrechtelijk willen afhandelen. Zo horen beledigingen bij het stressvolle
stedelijke leven. Burgers schieten uit hun slof en verliezen tijdelijk hun
zelfcontrole. Die vervelende en vaak kwalijke reacties moeten niet worden
gecriminaliseerd. Dat is zinloos en geeft bovendien het verkeerde signaal: 'zero
friction' als publieke norm.

Het ligt voor de hand dat politie en justitie zich richten op zwaardere vormen
van agressief gedrag. Maar de strijd tegen agressie in de openbare ruimte is
allereerst een maatschappelijke opdracht. Dat komt neer op revitalisering van
alledaags gezag.  Gezag duidt op ongevraagd initiatief nemen: een
(her)definiëren van een probleemsituatie 'voor' anderen. Je introduceert daarmee
ongelijkheid, niet om je formele positie te benadrukken maar om de
verantwoordelijkheid voor het reguleren van gedrag op je te nemen. Je moet je
engageren en zeggen: ,,Dit gaan we niet doen!"Dit 'voorgaan' maakt  weinig
indruk als brandweerlieden en hulpverleners in de nacht tegenover een dronken en
stoned publiek staan. Maar in alledaagse situaties kan het wel degelijk verschil
maken: duidelijk zijn, laten zien voor welke zaak, welke normen je staat en wat
je gaat doen en wat anderen moeten doen of laten. Ook dan is je mond het
sterkste wapen.

We moeten werknemers met een publieke taak meer speelruimte geven. Erkennen dat
zij hun werk moeten doen en niet bij voorbaat trakteren op tegenspraak. Geen
snelle egocentrische reflexen als 'dat maak ik zelf wel uit'. Conducteurs,
hulpverleners of gewone burgers het voortouw laten nemen tegen onwenselijk
gedrag. En dat optreden leren zien als publieke dienstverlening - niet als
inbreuk op 'mijn' vrijheid. Dat optreden vereist moreel overwicht en moed;
welwillend zijn maar ook consequent; ervoor zorgen dat het ingrijpen als eerlijk
wordt ervaren. Nu heeft gezag in een democratische samenleving een slecht imago.
Gezag lijkt synoniem geworden aan 'tegen je zin' en 'opgelegd'. Veel burgers
menen dat aanspreken op gedrag een ergerlijke zaak is omdat 'mij' de wet wordt
voorgeschreven. ,,Wie ben jij om mij te commanderen!" Het besef dat je
vrijwillig kunt instemmen met andermans verzoek, is bepaald niet levendig.

Deze koudwatervrees voor gezag en de verontwaardigde reacties op inmenging
moeten we te boven zien te komen. Niemand is gebaat bij zwakke gezagsdragers.
Die kunnen mensen niet helpen als de nood aan de man is. De 'brutalen' en
'onverschilligen' gaan vervolgens hun gang. Zij eisen het recht van de sterkste
op. Onvermijdelijk weerklinkt daarna de roep om repressie en wordt Opsteltens
belijdenis dat straf helpt, weer stevig omarmd.

Beledigingen horen bij het stressvolle stedelijke leven. Die vaak kwalijke
reacties moeten niet worden gecriminaliseerd


          Bas van Stokkom is criminoloog en verbonden aan de Radboud
Universiteit Nijmegen en de Vrije Universiteit Amsterdam.  Onlangs schreef hij:
Met gezag! Agressie tegen publieke werknemers. Inzicht en uitzicht.

LOAD-DATE: 6 January 2014

LANGUAGE: DUTCH; NEDERLANDS

GRAPHIC: opiauteur Stokkom Bas van

PUBLICATION-TYPE: Krant

JOURNAL-CODE: NH_ART


                         Copyright 2014 NRC Media B.V.
                              All Rights Reserved

                              126 of 127 DOCUMENTS



                                NRC Handelsblad

                             3 januari 2014 vrijdag

Laat die ladder daar niet staan

SECTION: Binnenland

LENGTH: 1352 woorden

SAMENVATTING

Reportage

Inbraken

Het aantal inbraken neemt toe in Amsterdam. Daarom houdt de politie een Donkere
Dagen Actie.

Een inbraak gaat razendsnel en hakt er flink in bij de bewoners.

VOLLEDIGE TEKST:

Amsterdam. Wat ziet inbreken er ineens gemakkelijk uit als je met de ogen van
Fred Schoorstra kijkt. De inspecteur van politie rijdt samen met zijn collega
Lhoucine Soussi door de buurt met burgemeesters- en dichtersnamen in
Amsterdam-Nieuw-West. Hier: een boom die de hele voorgevel afschermt.
,,Daarachter kun je drie dagen ongemerkt je gang gaan." Daar: een open
bovenlicht. ,,Je gooit er een kind doorheen en die doet van binnenuit de deur
open." En het toppunt: een driedelige ladder die tegen een boom in een van de
voortuintjes leunt. ,,Dit is gewoon een uitnodiging voor inbrekers. Waarom heeft
die man überhaupt zo'n hoge ladder? Hij steekt meters boven het huis uit."

Als de dagen korter worden moeten de politiekorpsen in Nederland extra goed op
inbrekers letten. Inbraak is een vorm van criminaliteit die de politie
rangschikt onder de zogenoemde high impact crimes, misdrijven die gewone burgers
treffen en die er flink inhakken, zoals bijvoorbeeld ook straatroof. Maar
terwijl de cijfers van straatroof en geweldsmisdrijven dalen door succesvol
politiebeleid, blijven die van (poging tot) inbraak gelijk. En in Amsterdam
stegen ze zelfs in het afgelopen jaar. Vandaar dat de Amsterdamse politie is
begonnen met een Donkere Dagen Actie tegen inbrekers. In de buurten langs de
Ringweg A10 - van Amsterdam-Noord tot Amstelveen - is die actie het meest nodig.
Kennelijk liggen die gunstig voor criminelen; je zit zo op de snelweg als je
moet vluchten. Dus daar hebben agenten en andere toezichthouders 50.000 adressen
bezocht om voorlichting te geven.

Begin december gingen politiechef Jan Pronker en stadsdeelvoorzitter Achmed
Baâdoud in Nieuw-West de deuren langs in de dichtersbuurt. Ze belden aan, met
wat folders en een tijdschakelaar (zodat er ook licht aanfloept als de bewoner
niet thuis is) en ze vroegen de bewoners of die goed wilden helpen opletten.
,,Als u het niet vertrouwt, gewoon 112 bellen, daar doen we niet moeilijk over."

Dat is een van de redenen dat inbraak zo'n taai misdrijf is. Het gaat
razendsnel. Agenten schatten dat een inbreker gemiddeld drie minuten in een huis
rondloopt. Dat is een wel heel korte tijd voor de politie om hen te betrappen.
Vandaar dat alle hulp van buurtgenoten welkom is. Hondenliefhebbers worden
gepaaid met halsbanden voor hun dieren, buschauffeurs met thermosmokken, alles
om ze maar in te schakelen als ,,ogen en oren" van de politie. Lhoucine Soussi
zegt dat hij laatst een telefoontje kreeg van een buurtbewoner dat hij iets
verdachts had gezien - een half uur geleden. Heel aardig, maar ook wel heel
laat.

In de patrouilleauto vertellen Schoorstra en Soussi dat als de goudkoers hoog
is, er meer goud wordt gestolen en dat dan Turkse gezinnen vaker het slachtoffer
worden - die zetten spaargeld vaker om in goud. Ze mopperen op tv-programma's
waarin details van de opsporing  worden  getoond, waar inbrekers hun voordeel
mee kunnen doen. Ze hebben het over de kerntrekmethode, over flipperen (een slot
openen met een creditcard) en over babbeltrucs. MO, zeggen ze steeds, modus
operandi, de werkwijze die boeven hanteren. ,,Inbrekers innoveren ook", zegt
Schoorstra. Als een bewoner een goed cilinderslot laat plaatsen, dan kan de
inbreker er een zeskantige torxschroevendraaier in rammen en de hele cilinder
naar buiten trekken: de kerntrekmethode. Wat helpt daartegen? Een ijzeren plaat
achter het slot.

Schoorstra en Soussi benadrukken dat tijd voor inbrekers - meestal medebewoners
van de buurt van hun slachtoffers - essentieel is. Als boeven inschatten dat
inbreken riskant veel tijd kost of lawaai vergt, nemen ze gewoon het volgende
adres. Dus is het even essentieel om het de inbrekers lastig te maken. Voor het
terugdringen van de kans dat bij jou thuis wordt ingebroken is dat essentiëler
dan de vraag of er veel of weinig politie in de buurt op straat is.

Dat is de reden dat Schoorstra en Soussi hoofdschuddend door de straten rijden.
Leuk dat je een schutting om je tuin zet, maar waarom eentje met horizontale
planken? ,,Dat is een ladder voor de inbreker." Heel goed dat je een eigen
vuilcontainer hebt. ,,Maar leg hem dan met een ketting vast, anders rolt een
inbreker hem onder het balkon en is-ie zo boven."

In de Westelijke Tuinsteden, aangelegd tussen grofweg 1955 en 1970, is inbraak
de meest voorkomende, hardnekkige vorm van criminaliteit, zegt Schoorstra,
hoewel hij statistieken wantrouwt: ,,Als iemand een schroevendraaier in zijn
tuin vindt, registreren wij het soms al als poging tot inbraak." Dat het hier
veel voorkomt staat buiten kijf. Een buurtagent in West twitterde in december
een record rond: 54 (pogingen tot) inbraken in één week. Veel, zegt Soussi, maar
logisch: het hang- en sluitwerk en de deuren in deze oude woningen zijn niet
tegen inbrekers bestand. Bovendien wonen er veel ouderen en de meeste
slachtoffers zijn geboren in 1923 of eerder. ,,Help die mensen nou."

Die laatste opmerking is geadresseerd aan het stadsdeel en de
woningbouwverenigingen. Inbraak is een gelegenheidsmisdrijf, en het is aan
burgers en overheid om de gelegenheid weg te nemen. Al dat opgeschoten groen -
bezuinigingen van het stadsdeel - geeft inbrekers de kans hun werk in het
verborgene te doen. En waarom kunnen de woningcorporaties wel elk jaar de huur
met 3 procent verhogen, maar niet de flinterdunne deuren met de enkele sloten
vervangen door meer geharnast materiaal? Twee jaar geleden stelde het stadsdeel
6.000 kierstandhouders voor de ramen ter beschikking. Die hebben een jaar lang
op de plank gelegen omdat niemand ze wilde monteren. Inspecteur Schoorstra is
toen zelf maar begonnen met de schroefmachine. ,,En het bleken kierstandhouders
te zijn die maar op een bepaald soort kozijnen pasten", zegt Soussi.

Maar zelfs als alle publieke instanties optimaal meehelpen - en in de
Dichtersbuurt loopt dit jaar een pilot voor intensieve samenwerking - dan nog is
preventie ondoenlijk zonder de inzet van de bewoners zelf. De politie
organiseert bijeenkomsten voor buurtbewoners om ze te doordringen van hun eigen
rol. Dan laat Schoorstra dia's draaien met foto's uit de buurt. Verkeerd
geparkeerde auto's, op straat gekwakt grofvuil. ,,Een verloederde buurt wordt
nooit veilig", zegt Lhoucine Soussi, ,,en een onveilige buurt wordt nooit
leefbaar." Er zitten ook foto's bij van openstaande balkondeuren, van bomen die
het hele huis onzichtbaar maken, en van die ladder die al drie jaar lang open en
bloot klaar staat op het balkon. ,,En dan zeggen mensen nog: bij mij gebeurt het
niet."

Fred Schoorstra is een keer over het hek gestapt en heeft de dekbedden uit het
openstaande raam op de eerste verdieping getrokken. Vervolgens belde hij bij de
voordeur aan. ,,Goedemiddag mevrouw, zijn dit uw dekbedden?" Niet dat de bewoner
blij was met het gratis advies. ,,Zoiets doe je toch niet", zei ze tegen
Schoorstra.  Maar kijk, wijst hij tevreden, ,,die man heeft de rommel in zijn
tuin wél opgeruimd op mijn advies".

Turkse gezinnen zijn vaker slachtoffer, ze zetten spaargeld vaak om in goud

Naar schatting loopt een inbreker gemiddeld drie minuten in een huis rond

Landelijk Zorgelijk 91.745

diefstallen uit woningen zijn in 2012 geregistreerd in Nederland. Dat aantal
neemt toe. In 2005 waren er nog 69.625.

5,5

mensen per duizend waren in 2012 slachtoffer van een inbraak of diefstal uit hun
woning. Ook dat is meer dan in 2005. Toen ging het om 4,3 inwoners per duizend.

7,6

procent van de inbraken werd opgelost in 2012. Dat is een dalende trend. In 2005
werd 12,3 opgelost.

Amsterdam Hoger risico 5.940

inbraken waren er in 2012 in de gemeente Amsterdam. Ook hier neemt het aantal
toe. Er waren er 4.205 in 2005.

7,5

inwoners per duizend waren slachtoffer van inbraak. Dat risico is bijna 50
procent hoger dan gemiddeld in het land.

106

inbrekers pakte de politie op tussen oktober 2013 en Kerst, in Amsterdam-West.
Dat waren er in 2012 nog 64. Eenvijfde van hen is tussen de 12 en 18 jaar.

LOAD-DATE: 3 January 2014

LANGUAGE: DUTCH; NEDERLANDS

GRAPHIC: Risicofactoren in de Amsterdamse Westelijke Tuinsteden.
Foto's Olivier Middendorp

PUBLICATION-TYPE: Krant

JOURNAL-CODE: NRC Handelsblad


                         Copyright 2014 NRC Media B.V.
                              All Rights Reserved

                              127 of 127 DOCUMENTS



                                NRC Handelsblad

                             3 januari 2014 vrijdag

Lyrisch het verleden tegemoet

SECTION: Boeken

LENGTH: 1143 woorden

SAMENVATTING

Historiezucht

Wie dacht dat de democratisering van de kunst samenhangt met geschiedschrijving
of onderwijs, heeft het mis: de toegankelijkheid ervan is bovenal te danken aan
de letterkunde.

VOLLEDIGE TEKST:

Het heeft me altijd zwaar op de maag gelegen dat ik zoveel beroemde middeleeuwse
teksten, zoals het Nibelungenlied of Van den vos Reynaerde,  nooit in de
oorspronkelijke vorm heb gelezen, maar er alleen kennis van heb genomen via
bewerkingen voor 'Neerlands jeugd' in de serie Oud Goud.

Marita Mathijsens prachtige nieuwe boek heeft mij van dat schuldgevoel
afgeholpen. Met een overvloed aan voorbeelden laat zij zien dat mijn manier van
kennismaking met de rijkdommen van de middeleeuwse literatuur onderdeel was van
een proces van meer dan twee eeuwen dat zij aanduidt als 'de democratisering van
het verleden.'

Tot diep in de achttiende eeuw was het verleden voor het grootste deel van de
bevolking letterlijk een gesloten boek. Archieven bleven op slot, bibliotheken
waren slechts toegankelijk voor een bevoorrechte klasse van wetenschappers, de
toegang tot schilderijencollecties  of klassieke kunst was voorbehouden aan een
kleine elite die met mondjesmaat werd toegelaten tot de enorme verzamelingen die
koningen en pausen in de loop der eeuwen hadden aangelegd. Alleen in kerken
konden de gewone man en vrouw kennis nemen van het verleden, want die waren voor
iedereen toegankelijk.

Dat veranderde voorgoed met de Franse Revolutie. Een schitterende passage in het
boek is waar de schrijver laat zien dat de beruchte kunstroof onder het bewind
van Napoleon eigenlijk niet diende om de Franse schatkist te spekken, maar
vooral een poging was om met kunstwerken uit alle delen van Europa in Parijs een
Europees museum in te richten dat voor iedereen toegankelijk moest zijn en
waarin het hele volk van hoog tot laag kon kennis nemen van de grootsheid van
Europa's verleden.

Engelse nuchterheid

Toen na 1815 de kunstwerken terugkeerden naar hun oorspronkelijke eigenaars,
hadden die hun les geleerd: de schilderijen verdwenen niet opnieuw achter slot
en grendel maar gingen deel uitmaken van nieuwe laagdrempelige musea, waarin
iedereen die wilde toegang kreeg tot de artistieke overblijfselen van het
roemrijk verleden van het vaderland. In Nederland staat het Rijksmuseum in
Amsterdam aan het einde van die ontwikkeling.

Maar de democratisering ging veel verder. Reizen naar Amsterdam bleef nog lang
veel te duur voor het grootste deel van de bevolking.  Daar kon iets aan worden
gedaan door schilderijen en tekeningen goedkoop te reproduceren, ze op te nemen
in geïllustreerde tijdschriften en boeken, wat door nieuwe druktechnieken ook
steeds goedkoper werd: het volk hoefde niet naar de kunst  te gaan maar de kunst
kwam naar het volk.   Zo rond 1900 wist heel Nederland niet alleen van het
bestaan van Rembrandts Nachtwacht, maar ook waar dat schilderij voor stond.

De prikkelendste these van dit boek is wat mij betreft dat deze democratisering
niet zozeer tot stand kwam door het onderwijs of de geschiedschrijving of door
musea, maar vooral door de letterkunde. In alle landen van Europa werden rond
1800 vroege, meestal middeleeuwse teksten, aangemerkt als oerteksten, teksten
die de volksgeest op de meest bondige wijze uitdrukten.

De Duitse kracht werd het best verwoord in het Nibelungenlied, de Engelse
nuchterheid in de Canterbury Tales van Geoffrey Chaucer, de Vlaamse vrijheidszin
in Van den vos Reynaerde. Omdat vrijwel niemand deze teksten in hun originele
vorm tot zich kon nemen, werden zij op alle mogelijke wijzen bewerkt om ze voor
een groter publiek toegankelijk  te maken, met als beroemdste bewerking van
allemaal Wagners Ring. Met enige spijt concludeert de auteur dat wij zo'n
oertekst niet hebben en dat we het moeten doen met Vondels Gijsbrecht,
geschreven in de zeventiende eeuw, maar gelukkig wel met een verhaal dat in de
Middeleeuwen speelt.

Nymfomane

Naast de bewerkingen van de oerteksten zorgden historische romans van schrijvers
als Jacob van Lennep en Truitje Bosboom-Toussaint voor een wijde verspreiding
van de belangstelling voor het verleden. Voor mij was nieuw  dat in Nederland
het historisch kostuumdrama enorm populair was, waardoor ook mensen die niet of
niet goed konden lezen, ondergedompeld werden in blijkbaar vaak nogal
sensationele bewerkingen van episodes uit de Nederlandse geschiedenis, waarin
gravin Jacoba van Beieren werd afgeschilderd als een drankzuchtige nymfomane.

Door het hele boek heen worstelt de auteur met wat ik zou noemen de dubbelheid
van de historiezucht van de negentiende eeuw. Zijzelf spreekt van 'een van de
verwarrendste gelijktijdigheden van de late achttiende en negentiende eeuw.'
Enerzijds waren er de verhalen over Leidens ontzet of de lofprijzingen op de
moed van Kenau Simonsdochter Hasselaer tijdens het beleg van Haarlem, allemaal
verhalen uit het verleden die ertoe dienden de luisteraars op te voeden tot
brave burgers en deugdzame vaderlanders.

Anderzijds was er een interesse in het verleden waarin juist het bizarre, het
excessieve, en het sublieme de boventoon voerden. Daarin waren de Middeleeuwen
niet een tijd waarin dappere helden zich opofferden voor hun volk, maar een tijd
waarin wellustige monniken zich in donkere krochten vergrepen aan kuise maagden,
of jonge ridders per ongeluk hun zuster huwden, denk aan de 'Gothic novel'.

Die twee stromingen bestonden tegelijkertijd en naast elkaar, ze zijn ons beter
bekend als Verlichting en Romantiek. De auteur probeert daarvan een verklaring
te geven, maar ze komt niet veel verder dan wat gestamel over Freud, het 'Es' en
het 'Über-ich'. En daarna laat ze beide - gelukkig - rustig naast elkaar staan.
Gelukkig, omdat het op het ogenblik in de mode is om de Romantiek weg te
moffelen en alleen nog maar over de Verlichting te praten en de zegeningen die
zij ons heeft gebracht.

Daar doet Marita Mathijsen niet aan mee. Haar boek is eens temeer een bewijs dat
het grootse van de moderne westerse cultuur juist is dat de moderniteit er
verschijnt in twee, schijnbaar tegengestelde vormen, enerzijds rationeel,
nuchter en bezadigd (classicistisch), anderzijds emotioneel, uitzinnig en
extatisch (gotisch). De historiezucht van de negentiende eeuw laat beide kanten
van de medaille zien.

Rond 1900 wist heel Nederland niet alleen van het bestaan van Rembrandts
Nachtwacht, maar ook waar dat schilderij voor stond

Marita Mathijsen: Historiezucht.  De obsessie met het verleden in de negentiende
eeuw.  Vantilt, 511 blz. EUR 29,50 (tot 15/1/2014), daarna EUR 32,50

4

In haar prachtige boek vertelt emeritus hoogleraar moderne Nederlandse
letterkunde Marita Mathijsen aan de hand van vele middeleeuwse voorbeelden hoe
oerteksten dankzij democratisering van het verleden tot ons kwamen.

LOAD-DATE: 3 January 2014

LANGUAGE: DUTCH; NEDERLANDS

GRAPHIC:  VanSpeijk
 Illustratie uit besproken boek
 mathijsen

PUBLICATION-TYPE: Krant

JOURNAL-CODE: NH_ART


                         Copyright 2014 NRC Media B.V.
                              All Rights Reserved
